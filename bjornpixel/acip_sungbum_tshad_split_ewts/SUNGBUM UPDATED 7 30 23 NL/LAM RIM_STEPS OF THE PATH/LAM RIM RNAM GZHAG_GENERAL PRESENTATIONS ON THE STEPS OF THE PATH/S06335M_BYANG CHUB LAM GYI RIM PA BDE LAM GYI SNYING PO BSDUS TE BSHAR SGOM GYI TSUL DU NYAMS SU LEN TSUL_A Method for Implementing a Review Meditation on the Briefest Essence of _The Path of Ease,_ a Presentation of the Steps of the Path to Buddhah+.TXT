@# / /
byang chub lam gyi rim pa bde lam gyi snying po dang lam rim rnam gzhag bzhugs / /
@# / /
rje btsun dam pa thugs rje chen po dang ldan pa rnams kyi zhabs la gus pas phyag 'tshal lo / /
'dir byang chub lam gyi rim pa'i sgo nas skal ba dang ldan pa sangs rgyas kyi sar 'khrid pa'i tshul la gnyis /
thun gyi ngo bo la ji ltar bya ba dang /
thun mtshams su ji ltar bya ba'o / /
dang po la gsum /
sbyor ba /
dngos gzhi /
mjug tu ji ltar bya ba'o / /
dang po la sbyor ba'i chos drug las / /
dang po na /
gnas khang byi dor byas la sku gsung thugs kyi rten dgram pa'o / /
gnyis pa ni /
mchod pa g.yo med cing bkod pa mdzes par bsham pa'o / /
gsum pa ni /
skyabs 'gro sems bskyed bya ba ste /
stan la lus gnang dang ldan par 'khod nas rang rgyud @# / /
la brtags te /
ga re /
bdag gis dal 'byor lan gcig thob pa'i skabs 'dir 'khor ba'i gnas la ma chags par /
ma rgan sems can thams cad 'khor ba'i gnas na sdug bsngal gsum gyis nyam thag pa 'di rnams /
myur du 'khor ba'i btson ra 'di las bsgral ba'i phyir rdzogs pa'i sangs rgyas kyi go 'phang rin po che ci nas kyang thob par bya'o / /
snyam pa'i dge sems khyad par can gyi ngang nas /
mdun gyi nam mkhar ston pa thub pa'i dbang po la rtsa brgyud kyi bla ma yi dam sangs rgyas byang sems nyan rang dpa' bo mkha' 'gro chos skyong srung ma rnams kyis bskor nas bzhugs par gyur /
rang dang rang gi mtha' skor du 'khod pa'i pha ma sems can thams cad 'khor ba dang ngan song gi sdug bsngal la 'jigs shing skrag nas re sa dkon mchog gsum las gzhan na med pas dus 'di nas byang chub ma tho byi bar du skyid rung sdug rung dus dang gnas skabs cir gyur kyang dkon mchog rin po che rnam pa gsum mkhyen no snyam du blo ling gis bkal na /
rtsa brgyud bla ma yi dam lha tshogs dang / /
rdzogs sangs rgyas dang dam chos dge 'dun tshogs / /
dkon mchog gsum la snying nas skyabs su mchi / /
bdag rgyud smin cing grol bar byin gyis rlobs / /
zhes lan bdun tsam bzla zhing /
de'i tshe /
dkon mchog gsum las bdud rtsi'i rgyun babs /
rang gzhan sems can thams cad la thims pas /
las ngan sdig sgrib thams cad sbyangs /
dkon mchog gi byin rlabs sems la zhugs nas tshe dang bsod nams lung rtogs kyi yon tan thams cad rgyas par gyur /
ces skyabs 'gro dang /
ma sems can thams cad kyi don du myur ba myur bar yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i phyir du lam zab mo bla ma lha'i rnal 'byor gyi sgo nas byang chub lam gyi rim pa'i 'khrid bsgom pa la 'jug @# / /
par bgyi'o snyam du sems bskyed cing /
de ltar sems bskyed pa la brten nas skyabs yul rnams 'od du zhu ste /
rang gi smin mtshams su thims pas rgyud byin gyis brlabs par gyur /
ces brjod par bya'o / /
bzhi pa ni /
tshogs zhing gsal gdab pa ste /
rang gi spyi bor seng khri pad zla nyi ma'i dkyil 'khor gyi gdan la ngo bo rang gi drin can rtsa ba'i bla ma yin pa la rnam pa rgyal ba shAkya thub pa sku mdog gser btso ma lta bu /
dbu gtsug tor dang ldan pa /
zhal gcig phyag gnyis kyi g.yas sa gnon dang /
g.yon mnyam gzhag gi steng na bdud rtsis gang ba'i lhung bzed bsnams pa /
sku la chos gos ngur smig gi mdog can gsum mdzes par gsol ba /
mtshan dpes brgyan pa'i dwangs gsal 'od kyi rang bzhin can /
sku las skyes pa'i 'od kyi phung po'i dkyil na zhabs gnyis rdo rje skyil krung gis bzhugs pa /
de'i spyi bor oM dkar po /
mgrin par aH dmar po /
thugs kar hUM sngon po /
lte bar swA ser po /
gsang bar hA ljang gu 'od zer lnga 'phro ba /
bla ma thub pa'i dbang po'i thugs ka'i hUM las 'od zer phyogs bcur 'phros pas rang bzhin gyi gnas nas bsgoms pa dang 'dra ba'i ye shes pa spyan drangs /
dam tshig pa la thims pas skyabs gnas kun 'dus pa'i bdag nyid du gyur par mos pa'o / /
lnga pa ni /
bsag sbyang gis rgyud sbyang pa ste /
ji snyed su dag phyogs bcu'i 'jig rten na / /
dus gsum gshegs pa mi yi seng ge gang / /
bdag gis ma lus de dag thams cad la / /
lus dang ngag yid dang bas phyag bgyi'o / /
bzang po spyod pa'i smon lam stobs dag gis / /
rgyal ba thams cad yid kyi mngon sum du / /
zhing gi rdul snyed lus rab btud pa yis / /
rgyal ba kun la rab tu phyag 'tshal lo / /
rdul gcig steng na rdul snyed sangs rgyas rnams / /
sangs rgyas sras kyi dbus na bzhugs pa la / /
de ltar chos kyi dbyings rnams ma lus par / /
thams cad rgyal ba dag gis gang bar mos / /
de dag bsngags pa mi zad rgya mtsho rnams / /
dbyangs kyi yan lag rgya mtsho'i sgra kun gyis / /
rgyal ba kun gyi yon tan rab brjod cing / /
bde bar gshegs pa thams cad bdag gis bstod / /
me tog dam pa 'phreng ba dam pa dang / /
sil snyan rnams dang byug pa gdugs mchog dang / /
mar me mchog dang bdug spos dam pa yis / /
rgyal ba de dag la ni mchod par bgyi / /
na bza' dam pa rnams dang dri mchog dang / /
phye ma'i phung ma ri rab mnyam pa dang / /
bkod pas khyad par 'phags @# / /
pa mchog kun gyis / /
rgyal ba de dag la ni mchod par bgyi / /
mchod pa gang rnams bla med rgya che ba / /
de dag rgyal ba thams cad la yang mos / /
bzang po spyod la dad pa'i stobs dag gis / /
rgyal ba kun la phyag 'tshal mchod par bgyi / /
'dod chags zhe sdang gti mug dbang gis ni / /
lus dang ngag dang de bzhin yid kyis kyang / /
sdig pa bdag gis bgyis pa ci mchis pa / /
de dag thams cad bdag gis so sor bshags / /
phyogs bcu'i rgyal ba kun dang sangs rgyas sras / /
rang rgyal rnams dang slob dang mi slob dang / /
'gro ba rnams kyi bsod nams gang la yang / /
de dag kun gyi rjes su bdag yi rang / /
gang rnams phyogs bcu'i 'jig rten sgron ma rnams / /
byang chub rnam par sangs rgyas ma chags brnyes / /
mgon po de dag bdag gis thams cad la / /
'khor lo bla na med pa bskor bar bskul / /
mya ngan 'das ston gang yin de dag la / /
'gro ba kun la phan zhing bde ba'i phyir / /
bskal pa zhing gi rdul snyed bzhugs par yang / /
bdag gis thal mo rab sbyang gsol bar bgyi / /
phyag 'tshal ba dang mchod cing bshags pa dang / /
rjes su yi rang bskul zhing gsol ba yi / /
dge ba cung zad bdag gis ci bsags pa / /
thams cad bdag gis byang chub phyir bsngo'o / /
zhes tshig don go bar byas la brjod par bya'o / /
drug pa ni /
gsol ba gdab pa ste /
dmigs pa gsal bar byas te /
bye ba phrag brgya'i gling bzhi lhun por bcas / /
rin chen bdun dang nye ba'i rin chen sogs / /
kun dka' bskyed pa'i snod bcud phun sum tshogs / /
lha mi'i longs spyod 'dod dgu'i gter chen po / /
dwang ba'i sems kyis phul byung zhing gi mchog /
skyabs mgon thugs rje'i gter la dbul bar bgyi /
zhes maN+Dal phul la /
rang dang rang gi mtha' skor du gnas pa'i ma sems can thams cad kyis mgrin gcig tu gsol ba 'debs par gyur /
sku bzhi'i bdag nyid bla ma lhag pa'i lha / /
thub dbang rdo rje 'chang la gsol ba 'debs / /
sgrib bral chos sku'i bdag nyid bla ma lha / /
thub dbang rdo rje 'chang la gsol ba 'debs / /
bde chen longs sku'i bdag nyid bla ma lha / /
thub dbang rdo rje 'chang la gsol ba 'debs / /
sna tshogs sprul sku'i bdag nyid bla ma lha / /
thub dbang rdo rje 'chang la gsol ba 'debs / /
bla ma kun 'dus bla ma lhag pa'i lha / /
thub dbang rdo rje 'chang la gsol ba 'debs / /
yi dam kun @# / /
'dus bla ma lhag pa'i lha / /
thub dbang rdo rje 'chang la gsol ba 'debs / /
sangs rgyas kun 'dus bla ma lhag pa'i lha / /
thub dbang rdo rje 'chang la gsol ba 'debs / /
dam chos kun 'dus bla ma lhag pa'i lha / /
thub dbang rdo rje 'chang la gsol ba 'debs / /
dge 'dun kun 'dus bla ma lhag pa'i lha / /
thub dbang rdo rje 'chang la gsol ba 'debs / /
mkha' 'gro kun 'dus bla ma lhag pa'i lha / /
thub dbang rdo rje 'chang la gsol ba 'debs / /
chos skyong kun 'dus bla ma lhag pa'i lha / /
thub dbang rdo rje 'chad la gsol ba 'debs /
khyad par /
skyabs gnas kun 'dus bla ma lhag pa'i lha / /
thub dbang rdo rje 'chang la gsol ba 'debs / /
bdag dang ma sems can thams cad 'khor bar skyes nas yun ring la shugs drag pa'i sdug bsngal sna tshogs pa zhig myong ba 'di /
byang chub lam gyi rim pa'i rtogs pa khyad par can rgyud la ma skyes pas lan par 'dug pas /
da bdag dang ma sems can thams cad kyi rgyud la byang chub lam gyi rim pa'i rtogs pa khyad par can skye bar bla ma lhas byin gyis rlab tu gsol /
zhes gsol ba btab pas spyi bo'i bla ma lha'i sku'i cha las bdud rtsi sna lnga 'od zer dang bcas pa'i rgyun babs /
rang bzhan sems can thams cad kyi lus sems la zhugs pas /
thog med nas bsags pa'i sdig sgrib thams cad dang /
khyad par byang chub lam gyi rim pa'i rtogs pa khyad par can skye ba la gegs byed kyi sdig sgrib nad gdon dang bcas pa thams cad sbyangs /
lus dwangs gsal 'od kyi rang bzhin can du gyur /
tshe dang bsod nams la sogs pa'i yon tan thams cad 'phel zhing rgyas /
khyad par byang chub lam gyi rim pa'i rtogs pa khyad par can rang bzhan gyi rgyud la skyes par bsam mo / /
gnyis pa dngos gzhi la bzhi /
lam gyi rtsa ba bshes gnyen bsten pa'i tshul /
bsten nas blo ji ltar sbyang pa'i rim pa /
lam bsgrub pa'i 'gal rkyen zhi zhing mthun rkyen tshang bar gsol ba gdab pa /
tshe rabs thams cad du bshes gnyen dam pas rjes su 'dzin par smon pa'o / /
dang po ni /
yon tan kun gyi gzhir gyur drin can rje / /
tshul bzhin bsten pa lam gyi rtsa ba ru / /
legs par mthong nas 'bad pa du ma yis / /
gus pa chen pos bsten par byin gyis rlobs /
zhes pa'o| |gnyis pa la gnyis /
dal ba'i rten la snying po blang ba'i phyir bskul ba dang /
snying po ji ltar len pa'i tshul lo /
dang po ni /
lan cig rnyed pa'i dal ba'i rten bzang 'di / /
shin tu rnyed dka' don che @# / /
shes gyur nas / /
nyin mtshan kun tu snying po len pa'i blo / /
rgyun chad mad par skye bar byin gyis rlobs / /
zhes pa'o / /
gnyis pa la gsum /
skyes bu chung du dang thun mong ba'i lam gyi rim pa la blo sbyang ba /
skyes bu 'bring dang thun mong ba'i lam gyi rim pa la blo sbyang ba /
skyes bu chen po'i lam gyi rim pa la blo sbyang ba'o / /
dang po ni /
lus srog g.yo ba chu yi chu bur bzhin / /
myur du 'jig pa'i 'chi ba dran pa dang / /
shi ba'i rjes su lus la grib ma bzhin / /
dkar nag las 'bras phyi bzhin 'brang ba la / /
nges pa brtan po rnyed nas nyes pa'i tshogs / /
phra zhing phra ba rnams kyang spong ba dang / /
dge tshogs mtha' dag sgrub par byed pa la / /
rtag tu bag dang ldan par byin gyis rlobs / /
zhes pa'o / /
gnyis pa la gnyis /
thar pa don gnyer gyi blo bskyed pa dang /
thar par bgrod pa'i lam gyi rang bzhin gtan la dbab pa'o / /
dang po ni /
spyad pas mi ngoms sdug bsngal kun gyi sgo / /
yid brtan mi rung srid pa'i phun tshogs kyi / /
nyes dmigs rig nas thar pa'i bde ba la / /
don gnyer chen po skye bar byin gyis rlobs / /
zhes pa'o / /
gnyis pa ni /
rnam dag bsam pa de yis drangs pa yi / /
dran dang shes bzhin bag yod chen po yis / /
bstan pa'i rtsa ba so sor thar pa la / /
sgrub pa snying por byed par byin gyis rlobs / /
zhes pa'o / /
gsum pa la gnyis /
byang chub tu sems bskyed tshul dang /
sems bskyed nas spyod pa la slob tshul lo / /
dang po ni /
rang nyid srid mtshor lhung ba ji bzhin du / /
mar gyur 'gro ba kun kyang de 'dra bar / /
mthong nas 'gro ba sgrol ba'i khur 'khyer ba'i / /
byang chub sems mchog 'byongs par byin gyis rlobs / /
zhes pa'o / /
gnyis pa la gnyis /
theg chen spyi la bslab tshul dang /
khyad par du rdo rje theg pa la bslab tshul la /
dang po la gnyis /
spyod pa spyi la bslab tshul dang /
khyad par du phar phyin tha ma gnyis la bslab tshul lo / /
dang po ni /
sems tsam bskyed kyang tshul khrims rnam gsum la / /
goms pa med na byang chub mi 'grub par / /
legs par mthong nas rgyal sras sdom pa la / /
brtson pa drag pos slob par byin gyis rlobs / /
zhes pa'o / /
gnyis pa ni /
log pa'i yul la g.yeng ba zhi byed cing / /
yang dag don la tshul bzhin spyod pa yi / /
zhig nas lhag mthong zung du 'brel ba'i lam / /
myur du rgyud la skye bar byin gyis rlobs / /
zhes pa'o / /
gnyis pa la gsum /
sngags lam zab mo'i snod rung du byed pa /
snod du gyur nas dam tshig @# / /
dang sdom pa dag par byed pa /
dam tshig la gnas nas lam rim gnyis bsgom pa'i tshul lo / /
dang po ni /
mthun mong lam sbyangs snod du gyur pa na / /
theg pa kun gyi mchog gyur rdo rje'i theg /
skal bzang skye bo'i 'jug ngogs dam pa der / /
bde blag nyid du 'jug par byin gyis rlobs / /
zhes pa'o / /
gnyis pa ni /
de tshe dngos grub rnam gnyis 'grub pa'i gzhi / /
rnam dag dam tshig sdom par gsungs pa la /
bcos ma min pa'i nges pa rnyed gyur nas / /
srog dang bsdos te srung bar byin gyis rlobs / /
zhes pa'o / /
gsum pa ni /
de nas rgyud sde'i snying po rim gnyis kyi / /
gnad rnams ji bzhin rtogs nas brtson pa yis / /
thun bzhi'i rnal 'byor mchog la mi g.yel bar / /
dam pa'i gsung bzhin sgrub par byin gyis rlobs / /
zhes pa'o / /
gsum pa ni /
de ltar lam bzang ston pa'i bshes gnyen dang / /
tshul bzhin sgrub pa'i grogs rnams zhabs brtan cing / /
phyi dang nang gi bar du gcod pa'i tshogs / /
nye bar zhi bar byin gyis brlab tu gsol /
zhes pa'o / /
bzhi pa ni /
skye ba kun tu yang dag bla ma dang / /
'bral med chos kyi dpal la longs spyod cing / /
sa dang lam gyi yon tan rab rdzogs nas / /
rdo rje 'chang gi go 'phang myur thob shog /
ces pa'o / /
gsum pa ni /
spyi bo'i bla ma lha la dmigs nas /
bla ma rgyal ba shAkya thub pa la phyag 'tshal lo / /
mchod do skyabs su mchi'o / /
zhes lan gang mang gsol ba btab ste /
spyi bo'i bla ma lha'i sku'i cha las rang 'dra gnyis pa zhig chad nas rang la thim pas /
rang nyid kyang thub pa'i dbang po'i skur lam gyis gyur /
rang thub pa'i dbang por gsal ba'i sku las 'od zer 'phros /
mtha' skor na yod pa'i /
sems can thams cad la phog pas sems can thams cad kyang thub pa'i dbang po'i go 'phang la bkod par gyur /
rang thub pa'i dbang por gsal ba dang /
sems can thams cad thub pa'i dbang por gsal ba'i thugs kar zla ba'i dkyil 'khor gyi steng du a dkar po hUM ser pos mtshan pa'i mtha' skor du sngags 'phreng gis bskor ba la dmigs nas /
oM mu ni mu ne mahA mu ne ye swA hA /
zhes bzlas pa'i rjes su bsags pa'i dge ba rnams /
dge ba 'di yis tshe rabs thams cad du / /
ma nor lam ston theg mchog bshes gnyen gyis / /
'bral ba med par rjes su 'dzin pa dang / /
gsung gi bdud rtsi ngoms med 'thung bar shog /
de yi mthu las nges 'byung byang chub sems / /
yang dag lta dang phyin drug rim pa gnyis / /
'khor dang bcas @# / /
pa'i nyams len mthar phyin te / /
stobs bcu mnga' ba'i go 'phang myur thob shog /
gang tshe theg pa mchog la chos spyod bcus / /
tshul bzhin sgrub la brtson pa de yi tshe / /
mthu ldan rnams kyis rtag tu grogs byed cing / /
bkra shis rgya mtshos phyogs kun khyab gyur cig /
ces gnas skabs dang mthar thug gi smon gnas rnams su 'dun pa dwrag pos bsngo bar bya'o / /
gnyis pa ni /
lam gyi rim pa'i gzhung rnams lta ba dang /
sgo du ma nas bsag sbyang la 'bad pa dang /
khas blangs pa'i tshul khrims la sdom sems byed pa dang /
dbang po'i sgo sdom pa dang /
shes bzhin du spyod pa dang /
zas kyi tshod rig pa dang /
mi nyal bar rnal 'byor la brtson zhing /
nyal ba'i tshe ji ltar bya ba dang /
khrus dang kha zas kyi rnal 'byor la brtson par byed pa'o / /
zhes byang chub lam gyi rim pa bde lam snying po zhes bya ba 'di yang dge slong d+harma b+ha dras bris pa dge legs 'phel / /
! byang chub lam rim gyi rnam gzhag bzhugs so / /
! na mo gu ru many+dzu g+ho ShA ya /
thub dbang rdo rje 'chang dang dbyer med pa'i / /
rje btsun bla ma'i zhabs la gus btud nas / /
sa gsum snang byed sgron me gcig pu pa / /
byang chub lam rim nyams su len tshul bshad / /
de yang dang por rang la lam ma nor bar ston pa'i dge ba'i bshes gnyen de nyid tshul bzhin du bsten pa'i phan yon sangs rgyas myur du thob pa sogs dang /
ma bsten pa'i nyes dmigs 'di dang phyi mar phung pa sogs kyi khe nyan shin tu che bas na skyon kun bzang yon tan /
kun ldan gyi sangs rgyas dngos su bltas nas rtsa ba dad pa sbyong ba dang /
sngar phan btags pa dang ma 'ongs pa na 'dogs par 'gyur ba'i bka' drin rnams dran te gus pa chen po byed pa dang /
mnyes pa sgrub pa'i thabs spyi dang /
khyad par bka' bzhin sgrub pa'i mchod pas mnyes par bya'o snyam du zhe dam mang du bya /
! de nas rnal 'byor gyi ngo bo ngos zin par byas la /
rten de thob pa don che ba dang /
shin tu rnyed dka' ba'i tshul bsgoms la /
snying po len 'dod chen po bskyed /
! de nas dal 'byor thob pa myur du 'jig pa'i 'chi ba rjes su dran pa dang /
shi nas ngan 'gror ltung na sdug bsngal chen po myong dgos tshul bsams la /
skyabs su 'gro ba rgyud dang 'dres nges pa dang /
lhag par skyabs 'gro'i bslab bya la sogs pa dkar nag gi las 'bras la yin mos brtan po bskyed nas sdig spong dge sgrub la tshul bzhin du 'bad /
! de nas 'khor ba mtha' dag gi sdug bsngal legs par bsams la nges 'byung shugs drag po bskyed de /
'khor ba'i sdug @# / /
bsngal de yang rgyu zag bcas kyi las las byung ba dang /
las de nyon mongs kyis kun nas bslangs te bsags pa dang /
nyon mongs thams cad kyi rtsa ba bdag 'dzin yin pa dang /
bdag 'dzin spang ba la bdag med rtogs pa'i shes rab kyi bslab pa dgos pa dang /
shes rab kyi bslab pa'i rgyur ting nge 'dzin gyi bslab pa dgos pa dang /
ting nge 'dzin gyi bslab pa'i rgyur tshul khrims kyi bslab pa dgos par gsungs pa la nges shes gting nas 'drongs par byas te /
nyes ltung 'byung ba'i sgo bzhi 'gog pa'i gnyan par srung thabs yan lag lnga bsten nas so thar gyi tshul khrims rnam par dag pa la 'bad /
! de nas rang nyid 'khor ba'i sdug bsngal gyis mnar ba bzhin du sems can thams cad kyang sdug bsngal gyis mnar ba dang /
de rnams kyang rang gi ma yin pa dang /
ma byas res kyis phan pa bsgrubs shing gnod pa las bskyabs pas drin che ba dang /
de la lan du phan 'dogs pa'i blo brtan po bskyed nas sems can ci 'dra zhig la'ang gces shing phangs pa'i rnam par lta ba'i yid 'ong gi byams pa bsgom /
! slar yang bdag gces 'dzin gyi skyon dang /
gzhan gces 'dzin gyi yon tan sgo du ma nas bsams la /
bdag gzhan mnyam pa dang /
bdag gzhan brje ba'i blo shugs drag po bskyed de /
sngar gyi yid 'ong gi byams pa de nyid je rgyas su btang nas sems can bde bas phongs pa rnams la dmigs nas bde ba dang ldan 'dod kyi byams pa dang /
sems can sdug bsngal gyis mnar ba rnams la dmigs nas sdug bsngal dang bral 'dod dyi snying rje shugs drag po bskyed de /
de rnams ci nas kyang bdag gis bde ba mtha' dag la 'god pa dang /
sdug bsngal mtha' dag las bsgral bar bya'o snyam du gzhan don don gnyer gyi lhag bsam rnam par dag pa bskyed /
! de nas don de gnyis rdzogs par bsgrub pa'i nus pa ni sangs rgyas kho na la yod par mthong nas /
sems can gyi don du sangs rgyas thob 'dod kyi smon sems tsam po ba la yid 'gyur gyi myong ba ci thon bya /
! de nas smon sems cho gas bzung nas de'i bslab bya rnams la nan tan chen po'i sgo nas bslab /
! de nas byang sdom bsrungs pa'i phan yon dang /
ma bsrungs pa'i nyes dmigs dang /
ji ltar bsrung tshul rnams shes par byas nas spyod pa sna re re nas rim gyis yi dam bcas pas blo'i stobs ji rgyas su song ste /
byang sems kyi spyod pa bya dka' bar shes kyang /
bslab pa'i khur 'khyer ba la zhum pa med par slob 'dod snying thag pa nas skyes pa na 'jug sdom blangs la /
de'i @# / /
bslab bya tshul khrims rnam pa gsum dang /
phyin drug dang bsdu bzhis bsdus pa spyi dang /
khyad par zhi lhag gnyis la skyes bu'i rtsal ci yod kyis 'bad /
! de ltar 'bad pas byang chub kyi sems shugs drag tu 'phel te rang ngos nas sems can re re'i phyir du bskal chen mang por dmyal bar gnas pa la yang zhum pa med par gnas nus kyang /
sems can gyi ngos nas skad cig re res kyang 'tshang rgya ba la ches cher rings pa na /
rdo rje slob dpon mtshan nyid dang ldan pa'i drung nas dbang rnam par dag pa zhig blangs te /
dbang dus su khas blangs pa'i dam tshig dang sdom pa rnams tshul bzhin du bsrung pa gzhir bzung nas bskyed rdzogs kyi rim pa rnams la 'bad pa chen pos bslabs nas snyigs dus kyis tshe thung gcig la sku gsum ye shes lnga ldan gyi go 'phang mngon du byas nas rang gang la gnas pa'i go 'phang de la ma rgan 'gro ba mtha' dag kyang rim gyis 'god nus par gsungs so bsdus pa /
spang rtogs mthar phyin rgyal ba'i go 'phang du /
bgrod byed theg mchog lam bzang zab mo'i gnad /
ji bzhin smra ba'i spobs pa ches phra yang / /
skul byed nan tshig g.yar khral gzhal ba'i phyir / /
mdor bsdus yi ger spel ba'i 'du byed mkhan / /
b+hi k+Shu d+harma b+ha dra zhes bya ste / /
dge bas mkha' mnyam ma rgan 'gro ba kun / /
bdag nyid gcig pus sgrol ba'i mthu ldan shog /
shu b+haM / /
