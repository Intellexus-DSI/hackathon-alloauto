! na mo gu ru many+dzu g+ho Sha shu kA ya /
de yang byams snying rje byang chub kyi sems dang 'chad rtsod rtsom gsum gyi shes rab khyad par can myur du rgyud la bskyed phyir /
rdo rje 'jigs byed dang 'jam dbyangs dkar po zhi khro sbrags bsgrub bya tshul ni /
mngon rtogs kyi 'go nas /
me dpung rab tu 'bar ba'i klong dkyil na bzhugs pa /
zhes pa'i bar dkyus bzhin la /
de nas rang nyid dam tshig sems dpa'i thugs kar pad zla'i gdan la ye shes sems dpa' 'phags pa 'jam dpal dbyangs sku mdog dkar po zhal gcig phyag gnyis kyi /
g.yas pus mo'i steng du mchog sbyin dang /
g.yon thugs kar chos 'chad mdzad pa'i mtheb mdzub kyis ut+pa la'i yu ba bzung ba'i 'dab ma snyan g.yas g.yon gyi thang du kha bye ba'i steng na /
shes rab kyi ral gri dang /
sher phyin gyi glegs bam bsnams pa /
mtshan dpes mdzes shing lang tsho bcu drug lon pa'i na tshod can /
ral ba'i zur phud lnga dang ldan zhing zhi mdzum sgeg pa'i nyams can /
rin po che'i rgyan dang dar dkar gyi na bzas klubs shing /
zhabs rdo rje'i skyil krung gis bzhugs pa /
de'i thugs kar AH las byung ba'i nyi ma'i dkyil 'khor gyi dbus su ting nge @# / /
'dzin sems dpa' hUM yig mthing ga 'od zer lnga 'phrog zhes sogs dkyus ltar ro / /
bzlas pa'i tshe dang por /
ye shes sems dpa'i thugs ka'i ting nge 'dzin sems dpa' nyi gdan dang bcas pa yongs su gyur pa las /
rang gi snying rtse mo gyen du bstan pa pad 'dab cung zad zum pa lta bu'i dbus su /
rgyu zla ba las grub pa'i mtshon cha'i 'khor lo dkar po rtsibs drug pa /
rtsibs rtse rno ngar dang ldan pa'i lte bar a yig /
rtsibs drug la oM wA kye daM na maH drug mdun nas g.yas skor du 'khod pa /
'khor lo'i lte ba mi 'gul zhing /
rtsibs g.yas skor dang /
rtsibs steng gi yi ge rnams g.yon skor du mgyogs par 'khor ba'i g.yo 'gul med pa lta bu la dmigs nas bzlas pas /
yig 'bru 'khor lo dang bcas pa las 'od zer dkar po 'phros pa rang dang sems can thams cad la phog pas /
mi shes pa'i mun pa thams cad skad cig la bsal nas shes rab phun sum tshogs pa thob par bsam /
yang 'od zer 'phros pas 'khor 'das kyi mkhyen rab thams cad 'od dkar po'i rnam par bsdus nas rang la thims pas tsha gsal myur zab 'chad rtsod rtsom pa'i shes rab phun sum tshogs pa thob par bsam /
yang me tog ut+pa la'i rtsa ba rtsa zhal gyi snyan g.yas g.yon du zug pa rim gyis byung ste ye shes sems dpa'i /
snyan g.yas g.yon brgyud de /
snying ga'i 'khor lo'i lte ba'i a yig gi g.yas g.yon du me tog gnyis kha sbyar gyi tshul du gnas pa'i bar gyi a yig de bung ba rkang drug dbyangs gsal gyi sgra sgrog par gyur te| 'od zer sngar bzhin 'phros pas phyogs bcu'i rgyal ba sras bcas kyi mkhyen brtse nus pa'i byin rlabs thams cad bdud rtsi 'od zer dkar po'i rnam par bsdus nas ut+pala gyi rtsa ba nas zhugs pas /
ut+pala de nyid ches cher rgyas te ze'u 'bru byin rlabs kyi zil mngar 'phro bar gyur pa /
rang sems rkang drug gis 'thung sa pas /
blo gros kyi lus stobs rgyas nas thos bsam bsgom gsum dang 'chad rtsod rtsom gsum gyi shes rab phun sum tshogs pa thab par bsam mo / /
mjug tu lce'i steng du a dkar po zhig gsal btab ste /
dbugs thengs gcig la a brgya rtsa bzla zhing /
a las 'od zer 'phros pas phyogs bcu'i rgyal ba sras bcas kyi byin rlabs spyi dang /
khyad par mi brjed pa'i gzungs rnams a yig dkar po'i rnam par bsdus nas lce steng gi a la bstim zhing /
a yig mchil ma dang mnyam du ming nas thugs ka'i sa bon la thims pas 'od zer rab tu 'bar te rmongs mun thams cad bsal nas mi brjed pa'i gzungs khyad par can thob pa'i mos pa bya'o / /
de nas 'khor lo yig 'bru dang bcas pa 'od du zhu nas drag po'i @# / /
bzlas dmigs gsal btab ste bzla ba dang /
yum dang dbyangs can ma sgrags sgrub byed na sngon du bris pa'i gzhung bzhin bya ste /
'dir ye ges 'jigs nas ma bris so / /
zhes pa 'di yang dam ldan rig sngags 'chang ba'i rnal 'byor pa mkhar khang dpon tshang tshe dbang rdo rje'i dgongs bzhed bzhin d+harma b+ha dras g.yer khral tsam du bris /

