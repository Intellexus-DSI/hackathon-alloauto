! dpal phyag na rdo rje drag po gsum dril gyi sgrub thabs dang rjes gnang gi cho ga gsang bdag dgyes pa'i mchod sprin dngos grub bde stsol zhes bya ba bzhugs so / /
na mo gu ru badzra pA Na ye /
'dir dpal phyag na rdo rje drag po gsum dril gyi sgrub thabs nyams su len pa la /
rten gyi gang zag mtshan nyid dang ldan pas /
skyabs sems tshad med bzhi bsgom pa sngon du btang nas /
oM swa b+hA washud+d+haH sarba @# / /
d+harmaH swa b+hA wa shud d+honyahoM /
stong pa nyid du gyur /
stong pa'i ngang las paM las sna tshogs padma /
de'i steng du raM las nyi ma'i dkyil 'khor gyi steng du rang gi sems nyid hUM yig mthing ga /
de las 'od zer 'phros /
sems can thams cad la phog pas sdig sgrib sbyangs /
gsang ba'i bdag po'i go 'phang la bkod cing gnod byed rnams la phog pas de thams cad btul /
'od zer tshur 'dus hUM la thim /
yang hUM las 'od zer 'phros /
phyogs bcu'i rgyal ba sras bcas thams cad la mnyes pa'i mchod pa phul /
de rnams kyi sku gsung thugs kyi byin rlabs nus mthu dngos grub thams cad bsdus nas hUM la thim /
de yongs su gyur pa las /
rang nyid dpal gsang bdag phyag na rdo rje sku mdog mthing nag zhal gcig phyag gnyis kyi g.yas gser gyi rdo rje rtse lnga pa nam mkha' la 'phyar zhing /
g.yon rjes su bstan pa'i sgigs mdzub thugs kar gdengs pa /
dbu skra kham ser gyen du 'khyil ba'i gseb na rta mgo ljang zhur rta skad lan gsum 'tsher bas khams gsum dbang du sdud pa /
g.yas su rta skad bton pas pho rgyud dang /
g.yon tu rta skad bton pas mo rgyud dbang du sdud cing /
dbus su rta skad bton pas sgrub pa po la dngos grub ster ba /
rta mgo'i spyi gtsug tu bya khyung rgyal po sku mdog dkar po spyan gsum pa /
gshog sgro ral gri las byas shing /
g.yu'i r+wa ru can /
r+wa phrag na rin po che 'bar bas brgyan pa /
phyag gnyis kyis klu rigs bzhi zhal du gsol ba /
mchu sder rdo rje las byas pa /
ba spu thams cad 'khor lo dang rdo rje dang spu gri'i rnam pa can /
klu rigs lngas yan lag brgyan pa /
gsang bdag gi dbu skra la sbrul rgyal rigs dkar khras brgyan cing /
rje rigs ser khras snyan rgyan dang dpung rgyan /
bram ze'i rigs dmar khras mgul rgyan dang ske rags /
dmangs rigs ljang khras phyag gdub dang zhabs gdub /
gdol ba nag pos do shal byas shing stag gi pags pa'i sham thabs can /
rin po che'i rgyan thams cad kyis brgyan pa /
zhabs g.yas bskum zhing g.yon brkyang pa'i stabs kyis ye shes kyi me rab tu 'bar ba'i dbus na bzhugs pa'i spyi bor oM dkar po /
mgrin par AH dmar po /
thugs kar paM las padma dang raM las nyi ma'i dkyil 'khor gyi steng du hUM yig sngon pos mtshan pa /
de las 'od zer 'phros /
chos kyi dbyings kyi pho brang nas bsgoms pa dang 'dra ba'i ye shes pa mdun gyi nam mkhar spyan drangs par gyur par bsam /
oM badzra pA Ni sa pA ri wa ra ar+g+haM pra tI ts+tsha hUM swAhA nas /
shap+ta pra tI ts+tsha hUM swAhA'i bar gyis mchod /
gnyen po'i lha gsum gcig tu 'dus pa'i ngo bo dpal gsang ba'i bdag pos bdag la mchog dang thun mong la sogs pa'i dngos grub ma lus pa stsal du gsol /
de ltar gsol ba btab pas /
mnyes bzhin du rang gi spyi gtsug tu byon /
dzaH hUM baM hoH rang la thim pas gnyis su med par gyur par bsam /
'dir dbang bskur rgyas gdab byed kyang rung la ma byas kyang snyan brgyud rtsa bar ma byung bas chad skyon med do / /
bzlas pa bya ba ni /
rang gi thugs ka'i hUM yig gi mthar sngags phreng gis bskor ba las 'od zer 'phros /
lus kyi nang thams cad gang /
thog med nas bsags pa'i sdig sgrib dang khyad par nad gdon dmigs @# / /
kyis bsal ba gang yin pa thams cad sbyangs shing bsreg /
'od zer phyir 'phros snod bcud la phog /
snod thams cad gzhal yas khang dang /
bcud kyi sems can thams cad kyi nad gdon sdig sgrib sbyangs nas gsang bdag gi go 'phang la bkod /
rgyal ba sras bcas thams cad la mnyes pa'i mchod pa phul /
de rnams kyi byin rlabs nus pa tshur bsdus rang la thim pas yon tan thams cad thob /
sngar bas kyang mthu stobs nus pa cher 'phel bar gyur par bsams nas /
oM badzra pA Ni ha ya grI wa ga ru Na hUM phaT /
ces pa'i sngags ci nus su bzla /
yig brgyas chad lhag bskang zhing mchod bstod bya /
'di'i rjes gnang bya ba la /
stegs gtsang ma rten khebs kyis g.yogs pa'i khar many+dzi'i steng du maN+Dal la tshom bu sngon po dang /
de'i mdun du dkar gtor cha bzhi /
chu gnyis nyer spyod sogs mchod pa rgyas par bshams la bdag bskyed sngar ltar bsgom nas /
mdun gyi maN+Dal tshom bu dang bcas pa bsangs sbyangs /
lhar bskyed cing bsgrub ste bzlas pa sogs bya /
gtor ma cha bzhi bsngos la slob ma'i don du gsol ba gdab /
slob ma rnams khrus byas maN+Dal 'bul du bcug la /
bla mas /
gsol ba 'debs pa 'di'i rjes zlos mdzod byas la /
slob dpon dgongs su gsol /
bdag la dpal phyag na rdo rje'i rjes gnang stsal du gsol /
lan gsum /
de nas mdun gyi maN+Dal tshom bu dang bcas pa 'di nyid sna tshogs padma dang nyi ma'i dkyil 'khor gyi steng du dpal gsang bdag phyag na rdo rje sku mdog mthing nag zhal gcig phyag gnyis kyi g.yas gser gyi rdo rje rtse lnga pa nam mkha' la 'phyar zhing /
g.yon rjes su bstan pa'i sdigs mdzub thugs kar gdengs pa /
dbu skra kham ser gyen du 'khyil ba'i gseb na rta mgo ljang zhur rta skad lan gsum 'tsher bas khams gsum dbang du sdud pa /
g.yas su rta skad bton pas pho rgyud dang /
g.yon du rta skad bton pas mo rgyud dbang du sdud cig /
dbus su rta skad bton pas sgrub pa po la dngos grub ster ba /
rta mgo'i spyi gtsug tu bya khyung rgyal po sku mdog dkar po spyan gsum pa /
gshog sgro ral gri las byas shing /
g.yu'i r+wa ru can /
r+wa phrag na rin po che 'bar bas brgyan pa /
phyag gnyis kyis klu rigs bzhi zhal du gsol ba /
mchu sder rdo rje las byas pa /
ba spu thams cad 'khor lo dang rdo rje dang spu gri'i rnam pa can /
klu rigs lngas yan lag brgyan pa /
gsang bdag gi dbu skra la sbrul rgyal rigs dkar khras brgyan cing /
rje rigs ser khras snyan rgyan dang dpung rgyan /
bram ze'i rigs dmar khras mgul rgyan dang ske rags /
dmangs rigs ljang khras phyag gdub dang zhabs gdub /
gdol bzhag pos do shal byas shing stag gi pags pa'i sham thabs can /
rin po che'i rgyan thams cad gyis brgyan pa /
zhabs g.yas bskum zhing g.yon brkyangs pa'i stabs kyis ye shes kyi me rab tu 'bar ba'i dbus na bzhugs par mos la /
de nas sku'i rjes gnang zhu ba'i don du gsol ba 'debs pa 'di'i rje bzlos mdzod /
bla ma rdo rje 'dzin pa chen po bdag la dgongs su gsol /
dpal phyag na rdo rje'i sku'i rjes gnang stsal zhing dbang bskur du gsol /
lan gsum /
de ltar gsol ba btab pas /
bla ma phyag na rdo rje'i spyi gtsug gi bya khyung rgyal po'i sku las 'od zer dkar po'i tshogs 'phros /
@# / /
slob ma rnams kyi lus la phog /
sdig pa dang sgrib pa thams cad dag /
slar yang 'od zer 'phros pas /
sangs rgyas dang byang chub sems dpa' sku'i lha tshogs dpag tu med pa dang bcas pa mdun gyi nam mkhar spyan drangs /
ar+g+haM sogs kyis mchod /
phyogs bcu'i sangs rgyas dang byang chub sems dpa' thams cad kyis slob ma 'di rnams kyi lus rdo rjer byin gyis brlab tu gsol /
lan gsum /
de ltar gsol ba btab pas /
sangs rgyas dang byang chub sems dpa' thams cad kyi sku'i ngo bo oM du gyur te slob ma rnams kyi spyi bor zhugs /
oM sarba ta thA ga ta a b+hi Shiny+tsa oM /
slob ma rnams kyi spyi bor 'khod pa'i oM dkar po las bdud rtsi dkar po'i rgyun babs /
lus kyi nang thams cad gang bas lus kyi sgo nas bsags pa'i sdig sgrib thams cad byang zhing dag /
bum pa'i dbang thob /
lus lha'i sku bsgom pa la dbang ngo / /
zhes brda' sprad /
gsung gi rjes gnang zhu ba'i don du gsol ba 'degs pa 'di'i rjes zlos mdzod /
bla ma rdo rje 'dzin pa chen po dgongs su gsol /
dpal phyag na rdo rje'i gsung gi rjes gnang stsal zhing dbang bskur du gsol /
lan gsum /
de ltar gsol ba btab pas /
bla ma phyag na rdo rje'i spyi gtsug gi rta mgo las 'od zer dmar po 'phros /
slob ma rnams kyi ngag la phog /
sdig sgrib thams cad dag /
yang 'od zer 'phros pas /
sangs rgyas dang byang chub sems dpa' gsung gi lha tshogs dpag tu med pa dang bcas pa mdun gyi nam mkhar spyan drangs /
sngar bzhin mchod /
phyogs bcu na bzhugs pa'i sangs rgyas dang byang chub sems dpa' thams cad kyis slob ma 'di rnams kyi dag rdo rjer byin gyis brlab tu gsol /
zhes gsol ba btab pas /
sangs rgyas dang byang chub sems dpa' thams cad kyi gsung gi ngo bo AH yig tu gyur te slob ma rnams kyi mgrin par zhugs /
AH sarba ta thA ga ta a b+hi Shiny+tsa AH slob ma rnams kyi lce rdo rje rtse lnga par gyur te rtse lnga la oM badzra pA Ni ha ya grI wa ga ra Na hUM phaT /
ces pa'i sngags kyis mtshan par gyur /
bla ma'i thugs ka'i sngags zhal nas thon /
slob ma rnams kyi khar song /
a wa d+hu ti'i dbyibs brgyud gsang gnas nas thon /
bla ma'i gsang gnas nas zhugs te slar yang 'gal me ltar 'khor bar dmigs te /
bla ma'i phreng ba nas bzung la 'di'i rjes zlos mdzod /
sngags lan brgya rtsa bzla /
des gsang ba'i dbang thob /
gnyen po'i lha gsum gyi sngags bzla ba'i rjes gnang thob pa yin no / /
thugs kyi rjes gnang zhu ba'i don du gsol ba 'debs pa 'di'i rjes zlos mdzod /
bla ma rdo rje 'dzin pa chen po dgongs su gsol /
dpal phyag na rdo rje'i thugs kyi rjes gnang stsal zhing dbang bskur du gsol /
lan gsum /
de ltar gsol ba btab pas /
bla ma phyag na rdo rje'i thugs ka nas 'od zer sngon po 'phros /
slob ma rnams kyi yid la phog /
yid kyi sdig sgrib dag /
yang 'od zer 'phros pas sangs rgyas dang byang chub sems dpa' thugs kyi lha tshogs dpag tu med pa dang bcas pa mdun gyi nam mkhar spyan drangs /
sngar bzhin mchod /
phyogs bcu n bzhugs pa'i sangs rgyas dang byang chub sems dpa' thams cad kyis slob ma 'di rnams kyi yid rdo rjer byin gyis @# / /
brlab tu gsol /
zhes gsol ba btab pas /
sangs rgyas dang byang chub sems dpa' thams cad kyi thugs kyi ngo bo hUM du gyur te slob ma rnams kyi snying gar zhugs /
hUM sarba ta thA ga ta a b+hi Shiny+tsa hUM /
hUM las 'od zer 'phros khyed rang rnams kyi lus 'od du zhu ste rdo rje la thim /
rdo rje hUM la /
pad zla zhabs kyu la /
zhabs kyu 'a la /
'a ha la /
ha dpung pa la /
dpung pa ske la /
ske mgo la /
mgo zla tshes la /
zla tshes thig le la /
thig le sngon po til tsam la dmigs pa gtad de /
mthar mi dmigs pa'i dad la mnyam par bzhag par mdzod /
des shes rab ye shes kyi dbang thob /
rdzogs rim bsgom pa la dbang ngo /
maN+Dal gyi rjes gnang zhu ba'i don du gsol ba 'debs pa 'di'i rjes zlos mdzod /
bla ma rdo rje 'dzin pa chen po bdag la dgongs su gsol /
bdag nyid gcig pu sdug bsngal dang bral zhing /
bde ba'i don du zhu ba ma lags kyi /
sems can thams cad 'khor ba sdug bsngal gyi rgya mtsho chen po las sgrol ba'i don du 'phrin las bzhi'i rjes su gnang ba stsal du gsol /
lan gsum /
de nas maN+Dal slob ma rnams kyi mgor bzhag ste /
gsang bdag phyag na rdo rje'i 'phrin las kyi lha tshogs rnams kyis slob ma 'di rnams la byin gyis brlab tu gsol /
'phrin las bzhi'i sgo nas sems can la phan dpag tu med pa thogs shig /
sems can thams cad 'khor ba sdug bsngal gyi rgya mtsho chen po las 'dren pa'i ded dpon chen por 'gyur bar byin gyis brlab tu gsol /
lan gsum /
bla mas de ltar gsol ba btab pas /
bla ma phyag na rdo rje'i spyi gtsug gi bya khyung rgyal po las 'od zer dkar po 'phros te /
zhi byed kyi lha tshogs dkar po bsam gyis mi khyab pa spyan drangs /
slob ma rnams kyi lus la thim pas nad gdon bar chad thams cad zhi bar bsams la /
snying po'i mjug tu shan+tiM ku ru ye sid+d+hi a b+hi Shiny+tsa oM zhes brjod /
bla ma phyag na rdo rje'i sku'i rin po che'i rgyan rnams las 'od zer ser po 'phros te /
rgyas byed kyi lha tshogs ser po bsam gyis mi khyab pa spyan drangs /
slob ma rnams kyi lus la thim pas tshe dang bsod nams thams cad rgyas par bsams la /
snying po'i mjug tu a yu r+dz+nyA na puSh+DaM sid+d+hi a b+hiShiny+tsa truM ces brjod /
bla ma phyag na rdo rje'i spyi gtsug gi rta mgo las 'od zer dmar po 'phros te /
dbang byed kyi lha tshogs dmar po bsam gyis mi khyab pa spyan drangs /
slob ma rnams kyi lus la thim pas sems can thams cad chos la 'god pa'i nus pa dang ldan par bsams la /
snying po'i mjug du wa shaM ku ru ye a b+hi Shiny+tsa hriH zhes brjod /
bla ma phyag na rdo rje'i thugs ka nas 'od zer sngon po 'phros te /
drag byed kyi lha tshogs sngon po bsam gyis mi khyab pa spyan drangs /
slob ma rnams kyi lus la thim pas bstan pa dang sems can la gnod pa'i dgra 'gegs tshar gcod pa'i nus pa dang ldan par bsams la /
snying po mjug tu ma rA ya sid+d+hi a b+hi Shiny+tsa AH zhes brjod /
de ltar maN+Dal gyi lha rnams slob ma rnams kyi lus la thim pas /
lus ngag yid gsum dag pa'i mos pa mdzod /
ces brjod /
slob ma rnams dam tshig khas blang dang maN+Dal phul rjes /
bla mas mchod bstod yig brgya bzod gsol rnams byas b+dz+ra muH ye shes pA rang bzhin gyi gnas su @# / /
gshegs /
dam tshig bsku'i stod smad nas rim gyis 'od du zhu ste thugs ka'i hUM la thim /
de yang zhabs kyu nas rim gyis nA da'i bar la yal nas mi dmigs par gyur /
stong pa'i ngang las rang nyid gsang ba'i bdag po'i skur bzhengs par gyur par bsams la /
smon lam shis brjod kyis mtha' brgyan par bya'o / /
zhes dpal phyag na rdo rje drag po gsum dril gyi sgrub thabs dang rjes gnang gi cho ga gsang bdag dgyes pa'i mchod sprin dngos grub bde stsol zhes bya ba 'di 'ang dgo 'phel dga' ldan chos mdzod gling gi gra rigs gzhung don smra ba'i dbang phyug lha ldan rab 'byams pa 'jam dpal gzhon nus bskul ngor dus mtha'i dge spyod ci bde ba ngag dbang blo bzang bstan pa'i rgyal mtshan dpal bzang pos /
bka' gdams pa rnams kyi bsti gnas dge 'phel dga' ldan chos mdzod gling gi bla brang bkra shis bsam gtan pho brang du gsar bsgrigs bgyis pa'o / /
! gsang bdag snyan brgyud kyi rjes gnang yongs rdzogs thob pa'i brgyud pa ni /
gsang bdag phyag na rdo rje /
lho brag grub chen las kyi rdo rje /
rje rin po che blo bzang grags pa /
yab sras de gnyis ka la gnyal gung snang ba 'brom btsun paN chen mdzes pa dpal /
de nas rje blo gros mchog ldan mdzes pa /
seng ge dpal mdzes /
nam mkha' dpal mdzes /
nam mkha' chos mdzes /
nam mkha' 'od mdzes /
nam mkha' lhun grub dpal mdzis /
nam mkha' mdzes pa dpal /
nam mkha' bsod nams 'od mdzes /
dpal 'byor don yod mdzes pa /
shes rab grags mdzes /
nyi zla 'od mdzes /
mgon po dpal ldan mdzes pa'i rdo rje /
mgon po mdzes pa'i dbang phyug /
bla ma rab 'byams pa 'phags pa bstan dar /
sngags ram pa bsod nams lung rigs /
chu bar sprul sku khyab bdag dge 'dun bkra shis /
lho brag grub chen dang thugs rgyud gcig bar rje rang nyid kyis zhal gyis bzhes /
sems dpa' chen po klong rdol ngag gi dbang po /
rje btsun dkon mchog 'jigs med dbang po /
bkras 'khyil sman pa slob zur mkhas dbang blo bzang rgyal mtshan /
des bdag la gdan sa chen po bla brang bkra shis 'khyil du bka' drin du stsal to / / / /
