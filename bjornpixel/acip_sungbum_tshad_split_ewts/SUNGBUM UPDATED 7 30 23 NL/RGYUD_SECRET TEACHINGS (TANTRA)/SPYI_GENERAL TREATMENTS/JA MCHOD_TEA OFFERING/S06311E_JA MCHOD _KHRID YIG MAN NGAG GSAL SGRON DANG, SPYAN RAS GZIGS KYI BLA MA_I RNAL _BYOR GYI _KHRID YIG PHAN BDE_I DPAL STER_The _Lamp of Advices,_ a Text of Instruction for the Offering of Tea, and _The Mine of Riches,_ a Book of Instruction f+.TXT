@# / /
ja mchod 'khrid yig man ngag gsal sgron dang /
spyan ras gzigs kyi bla ma'i rnal 'byor gyi 'khrid yig phan bde'i dpal ster zhes bya ba bzhugs / /
@## / /
na mo gu ru many+dzu g+ho ShA ya /
rnam 'dren nyi ma'i gnyen sogs / /
rtsa brgyud bla mar btud nas / /
rgya ja'i mchod pa 'bul ba'i / /
snyan brgyud man ngag 'dri'o / /
de yang thams cad mkhyen pa dge 'dun rgya mtshos mdzad pa'i ja mchod 'dren pa mnyam med mar grags pa'i nyams len ji ltar bya tshul ni /
rang nyid yi dam rdo rje 'jigs byed kyi rnal 'byor la gnas pas /
rgya rja'i btung ba snod dang bcas pa snying ga'i thad du lag pa gnyis kas zhus par bzung la /
'dren pa mnyam med zas gtsang sras /
zhes brjod pa'i tshe /
rang gi spyi bor ngo bo rtsa ba'i bla ma yin pa la /
rnam pa skyabs gnas kun 'dus kyi rang bzhin /
snyigs dus kyi 'gro ba 'dren pa la @# / /
thugs rje mnyam zla med cing /
rgyal po zas gtsang gi sras su 'khrungs pa'i ston pa shAkya'i rgyal po dang /
de sras mkhyen dang brtse ba'i bdag /
'jam pa'i dbyangs dang mi pham mgon /
zhes pa'i tshe /
ston pa de'i g.yon du sras kyi thu bo zab mo lta brgyud kyi bla ma kun 'dus kyi rang bzhin /
mkhyen pa'i mnga' bdag rje btsun 'jam pa'i dbyangs dang /
g.yas su sras kyi thu bo rgya chen spyod brgyud kyi bla ma kun 'dus kyi rang bzhin /
brtse ba'i mnga' bdag mi pham byams pa mgon po ste gtso 'khor gsum gsal btab nas /
mchod pa 'bul lo byin gyis rlobs /
zhes pa'i tshe /
khyed rnams la rgya ja'i mchod pa gus pas 'bul lo / /
brtse bas bzhes nas /
bdag dang sems can thams cad kyi rgyud la zab pa dang rgya che ba'i lam gyi rim pa rnams skye bar byin gyis rlobs shig /
snyam pa bya /
lnga brgya'i gtsug rgyan thams cad mkhyen / /
'od dpag med mgon mar me mdzad /
ces pa'i tshe /
rang gi mgrin pa'i nang gi g.yas su /
bstan pa 'di la lo lnga brgya pa phrag bcu yod pas /
de'i ring la mkhas grub ji snyed cig byon pa thams cad kyi gtsug rgyan du gyur cing shes bya thams cad mkhyen pa /
'od dpag med du grags pa'i mgon po de'i ngo bo /
dpal mar me mdzad ye shes dang /
spyan ras gzigs dbang rgyal ba 'brom /
zhes pa'i tshe /
jo bo'i g.yon du de'i sras kyi thu bo rje btsun spyan ras gzigs dbang phyug gis rnam 'phrul rgyal ba 'brom ston pa ste yab sras gnyis ka gzhung gdams ngag gi brgyud pa'i bla ma kun 'dus kyi rang bzhin du gsal btab nas /
zag med bdud rtsi'i mchod pa bzhes /
zhes pa'i tshe /
thugs rgyud la zag med kyi bde ba bskyed par byed pa'i rgya ja bdud rtsi'i mchod pa gus pas 'bul lo / /
brtse bas bzhes nas /
bdag dang sems can thams cad kyi gyud la kun rdzob dang don dam pa'i byang chub kyi sems rnam pa gnyis skye bar byin gyis rlobs shig /
snyam pa bya /
rgyal ba'i yab gcig 'jam pa'i dbyangs / /
dge slong tshul bzung tsong kha pa / /
zhes pa'i tshe /
rang gi snying gar ye shes sems dpa' rgyal ba thams cad bskyed pa'i yab gcig rje btsun 'jam @# / /
pa'i dbyangs dang /
de nyid snyigs dus kyi gdul bya'i don du dge slong ngur smig 'dzin pa'i tshul bzung ba /
rje btsun bla ma tsong kha pa chen po gnyis ngo bo dbyer med /
dge ldan bka' brgyud kyi bla ma kun 'dus kyi rang bzhin du gsal btab nas /
byin rlabs thugs rje'i sprin dkrigs nas / /
bde chen bdud rtsis tshim par mdzod /
ces pa'i tshe /
rgya ja'i btung ba 'di nyid zag med ye shes lnga ldan gyi bdud rtsir byin gyis brlabs te gus pas 'bul lo / /
bzhes la byin rlabs dang thugs rje chen po'i sprin phung dkrigs nas /
bdag dang sems can thams cad bde chen lhan cig skyes pa'i ye shes kyi bdud rtsi'i char gyis tshim par mdzod cig /
snyam pa bya /
de nas /
yab gcig dang po'i tshe /
sras byams 'jam dbyangs gnyis yab thub dbang la thim /
yab gcig gnyis pa'i tshe /
sras 'brom yab jo bo la thim /
'jam pa'i dbyangs /
zhes pa'i tshe /
spyi bo'i thub dbang jo bo dang /
mgrin pa'i jo bo snying ga'i 'jam dbyangs ye shes sems dpa' la thim nas /
gtan gyi skyabs gnas rin po che / /
'bral med snying ga'i padmor bzhugs / /
dpag med bdud rtsi'i mchod pa bzhes /
zhes pa'i tshe /
snying ga'i 'jam dbyangs la dmigs nas /
'di phyi gtan gyi skyabs gnas dkon mchog rin po che rnam pa gsum 'dus pa'i bdag nyid khyod bdag gi rlung sems dang chu la chu bsres pa ltar nam yang 'bral ba med par snying ga'i padmo'i lte bar zla gdan gyi steng du bzhugs la /
ro nus dpag tu med pa dang ldan pa'i rgya ja bdud rtsi'i ngo bor byin gyis brlabs pa'i mchod pa 'di gus pas 'bul lo / /
brtse bas bzhes la /
bdag dang sems can thams cad kyis bden gnyis dbyer med zung 'jug gi go 'phang thob par byin gyis rlobs shig snyam pa bya /
rang lus lha sku'i ngo bo nyid /
ces pa'i tshe /
rang gi lus rags pa sha rus rdos bcas yi dam gyi lha rdo rje 'jigs byed 'jam dpal khro bo dam tshigs sems dpa'i sku dang /
lus phra ba srog 'dzin gyi rlung lhag pa'i lha 'jam dpal zhi ba ye shes sems dpa'i sku dang /
shin tu phra ba'i sems ting nge 'dzin sems dpa' zhi khro rab 'byams kyi /
lha thams cad 'dus pa'i ngo bo nyid du gsol btab nas /
ro brgya bdud rtsi /
zhes pa'i tshe /
sman rgyud las /
ro ni mngar skyur lan tshwa kha tsha bska /
zhes pa ltar /
rtsa ba'i ro drug la nang tshan gyis phye ba'i ro brgya rtsa brgyad dang ldan pa'i rgya ja'i btung ba sngar zag med bdud rtsi'i ngo bor byin gyis brlabs pa de nyid /
sred bral yang /
zhes pa'i tshe @# / /
'dod yon la tha mal gyi snang zhen dang /
rang don du sred pas longs spyod pa la sdom gsum gyi bslab bya dang 'gal ba'i nyes pa mtha' yas pa gsungs pa rnams dran nas bkag la /
'dod rgur spyad pas bde ba che /
zhes pa'i tshe /
mchod yul dang mchod rdzas la sngar bshad pa ltar dag pa'i snang zhen brtan pos sems can thams cad kyi don du lhan skyes kyi bde chen bskyed pa'i phyir 'dod yon bzang rgu tshang pa la longs spyad par bya'o snyam du rol pas /
zas lce dang phrad pa las dbang shes 'khor gyi tshor ba bde ba dang /
des de ma thag rkyen byas nas yid shes 'khor gyi tshor ba bde ba skye ba yin pas de'i tshe /
bde chen lhan cig skyes pa'i ye shes mngon du byas pa des spros pa'i mtha' thams cad dang bral ba'i stong nyid mngon sum du rtogs par mos pa shugs drag tu bya'o / /
de nas /
e ma'o rmad byung skal pa bzang /
zhes pa'i tshe /
'dod yon la ji tsam spyad kyang dkor gyi nyes pas cung zad kyang mi gos pa 'di 'dra e ma'o / /
der ma zad ji tsam longs spyad pa de tsam du yul khyad par can la mchod pa phul ba'i phan yon thob ste bsod nams kyi tshogs bde blag tu rdzogs nus pa de 'dra ngo mtshar rmad du byung ngo / /
de tsam du yang ma zad 'dod yon la ji tsam spyad pa de tsam du bde stong lhan cig skyes pa'i ye shes yar ngo'i zla ba ltar gong 'phel gyi rgyur song ste ye shes kyi tshogs kyang bde blag tu rdzogs par 'dug pas skal ba mchog tu bzang ngo / /
snyam pa bya'o / /
smras pa /
shin tu 'ju dka'i dad gshin gyi / /
dkor rdzas lcags kyi sran ma yang / /
thabs mkhas rdo rje'i rang 'thag gis / /
phye mar byed 'di e ma'o / /
rang lus rgyal ba'i dkyil 'khor pa| |bdud rtsi'i mchod pas mnyes pa las / /
bsod nams cha shas yongs rdzogs pa'i / /
rgyu skar rgyal po 'di rmad byung / /
gzugs sgra dri ro reg bya yi / /
'dod yon ha la nag po'i dug /
myangs pas bde chen bdud rtsi'i srog gsar du thob 'di skal ba bzang / /
pad dkar 'dzin pa'i thugs mtsho las / /
'khrungs pa'i gdams ngag bsam 'phel nor / /
tshig sbyor rnam bkra'i rgyal mtshan gyi / /
tog tu d+ha rma b+ha dras bkod / /
'dir 'bad dge tshogs ston zla'i spun / /
zung 'jug lha yi lam 'phags te / /
lus can kun+da'i bskyed tshal la / /
phan bde'i bsil 'od ster gyur cig /
! bla ma 'jig rten dbang phyug la phyag 'tshal lo / /
'dir 'phags pa spyan ras gzigs kyi bla ma'i rnal 'byor mdor bsdus nyams su len tshul la gsum /
sngon 'gro /
dngos gzhi /
mjug chog go /
dang po la gnyis /
skyabs 'gro dang /
sems bskyed do / /
dang po skyabs 'gro ni /
mdun gyi nam @# / /
mkhar seng khri yangs pa'i dbus su pad zla'i gdan la bla ma spyan ras gzigs dang /
de'i mtha' skor du skyabs yul dkon mchog gsum gyis bskor nas bzhugs pa'i yon tan dang| bka' drin dran pa'i dad gus dang /
rang gi mtha' skor du pha ma sems can thams cad bsams nas nges 'byung dang snying rje gsal btab ste /
rang gzhan thams cad kyis skyabs su 'gro bar mos nas /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi /
zhes lan gsum brjod pas /
skyabs yul rnams kyi sku las bdud rtsi 'od zer dang bcas pa byung nas rang gzhan gyi lus sems la zhugs pas sdig sgrib dag nas skyabs 'og tu tshud pa'i mos pa bya'o / /
gnyis pa sems bskyed ni /
rang gzhan gyi gzhi gsum gyi dge ba'i mthus sems can gyi don du sangs rgyas thob par gyur cig snyam du /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
ces lan gsum gyis sems bskyed pas /
skyabs yul gzhan rnams bla ma spyan ras gzigs dang /
spyan ras gzigs 'od du zhu nas rang gi smin mtshams su thim par bsam mo / /
gnyis pa thim par bsam mo / /
gnyis pa dngos gzhi la bzhi /
tshogs zhing gdab pa /
de la bsag sbyad byed pa /
gsol ba 'debs pa /
gzungs sngags bzla ba'o / /
dang po ni /
rang gi spyi bor pad dkar zla ba'i steng /
zhes pa nas /
spyan drangs skyabs gsum kun 'dus ngo bor gyur /
ces pa'i bar te rang gi spyi bor padma dkar po dang zla ba'i gdan gyi steng du /
ngo bo rang gi drin can rtsa ba'i bla ma yin pa la rnam pa mgon po spyan ras gzigs sku mdog dkar po zhal gcig phyag bzhi pa /
phyag dang po gnyis thugs kar thal mo sbyar ba /
g.yas 'og mas shel dkar gyi 'phreng ba dang /
g.yon 'og mas padma dkar po'i yu ba 'dzin pa /
dbu rgyan /
snyan rgyan /
mgul rgyan /
se mo do /
do shal /
phyag gdub /
zhabs gdub /
'og pag ste rin po che'i rgyan brgyad kyis brgyan cing /
dar gyi stong g.yogs dang smad g.yogs kyis mdzes par klubs paM /
brla g.yas pa dang byin pa'i dbus su zhabs g.yon pa bzhag nas de'i steng du brla g.yon pa dang byin pa'i dbus su zhabs g.yas pa bzhag pa'i rdo rje'i skyil krung gis bzhugs pa /
de'i spyi bor oM dkar po /
mgrin par AH dmar po /
thugs kar zla ba'i steng du hrIH dkar po'i gi gu'i nang du hUM sngon po ste gnas gsum du yig 'bru gsum gyis mtshan pa /
thugs ka'i hUM gi 'od zer dmar po lcags kyu lta bus po ta la sogs rang bzhin gyi gnas nas @# / /
bla ma spyan ras gzigs la dkon mchog gsum gyis bskor ba spyan drangs te /
spyi bo'i dam tshig pa la thim pas de nyid skyabs gnas dkon mchog gsum po kun 'dus kyi ngo bor gyur par bsam mo / /
gnyis pa de la bsag sbyang byed pa ni /
rtsa ba'i bla ma spyan ras gzigs dbang la /
zhes pa nas /
dge kun rdzogs pa'i byang chub chen por bsngo /
zhes pa'i bar te /
rang gi spyi bo'i rtsa ba'i bla ma dang dbyer med pa'i 'phags pa spyan ras gzigs dbang phyug la /
lus kyis phyag 'tshal ba dang /
ngag gis bstod pa byed pa dang /
yid kyis dad lus bsgom pa ste sgo gsum gus pas 'dud pa ni phyag 'tshal ba'i yan lag dang /
dngos su bshams pa'i mchod pa dang /
yid kyis sprul pa'i mchod pa ma lus pa thams cad phul bas bla ma spyan ras gzigs kyi thugs rgyud bde bas mnyes par bsam pa ni mchod pa 'bul ba'i yan lag dang /
rang dang sems can thams cad kyis sngon thog ma med pa nas da lta'i bar du bsags pa'i rang bzhin gyi sdig pa dang bcas 'gal gyi ltung ba thams cad la 'gyod sdom drag tu byed pa ni bshags pa'i yan lag dang /
so skye dang 'phags rgyud kyis bsdus pa'i rnam dkar gyi dge ba rnams la dbul pos gter rnyed ba lta bu'i dga' ba sgom pa ni rjes su yi rang pa'i yan lag dang /
ji srid 'khor ba ma stong gi bar du bstan 'gro'i don du legs par bzhugs par zhu ba 'bul ba ni mya ngan las mi 'da' bar gsol ba 'debs pa'i yan lag dang /
'gro ba sems can rnams la rang rang gi blo dang 'tshams pa'i chos ston par zhu ba 'bul ba ni chos 'khor skor bar bskul ba'i yan lag dang /
bdag dang gzhan gyis dus gsum du bsags pa'i dge ba rnams byang chub chen po sangs rgyas kyi rgyur gyur cig snyam pa ni bsngo ba'i yan lag ste bsag sbyang gi gnad tshang pa'i yan lag bdun pas gyud sbyang pa'o| |gsum pa gsol ba 'debs pa ni /
skyabs gnas kun 'dus kyi ngo bo bla ma dang dbyer med pa'i lhag pa'i lha mgon po spyan ras gzigs la gdung shugs drag pos gsol ba 'debs so / /
bdag dang pha mar gyur pa'i nam mkha' dang mnyam pa'i sems can thams cad kyi mgon dang skyabs dang dpung gnyen dam pa mdzad du gsol snyam du /
skyabs gnas kun 'dus bla ma lhag pa'i lha /
zhes sogs sh+lo ka gcig gis lan gsum gsol ba 'debs so / /
bzhi pa gzungs sngags bzla ba ni /
de ltar mchod cing gsol ba btab pa'i mthus /
zhes pa nas /
oM ma Ni padme hUM /
brgya stong bzla /
zhes pa'i bar te /
de ltar tshogs @# / /
zhing gsal btab pa la yan lag bdun pas mchod cing /
gdung shugs drag pos gsol ba lan gsum btab pa'i mthu la brten nas /
spyi bo'i 'phags pa spyan ras gzigs kyi thugs kar zla ba'i dkyil 'khor gyi steng du hrIH yig dkar po'i mthar gzungs mchog yi ge drug pa'i sngags 'phreng kha dog dkar pos g.yas skor du bskor ba las bdud rtsi dkar po'i rgyun babs pas| rang gi nad thams cad bshad gci dang rnag khrag /
gdon thams cad sdig sbrul dang spal lcong /
sdig sgrib thams cad dud khu dang gsol khu'i rnam par bkrus te /
lus shel gong rdul phyis pa ltar dwangs gsal 'od kyi rang bzhin can du gyur pa la /
spyi bo'i bla ma spyan ras gzigs thim pas rang nyid pad zla'i steng du spyan ras gzigs zhal gcig phyag bzhi pa'i skur lam gyis gsal ba'i thugs kar zla dkyil gyi steng du hrIH yig sngags 'phreng gis bskor ba'i sku'i 'od zer gyis snod kyi 'jig rten gyi nyes skyon sbyangs te dag pa'i zhing khams dang /
bcud kyi sems can rnams kyi nyes skyon sbyangs te 'phags pa spyan ras gzigs kyi sku'i gsang bar mos pa gzugs snang sku'i 'khyer so /
sngags 'phreng gi 'od zer gyis 'byung ba dang 'byung 'gyur gyi sgra gang drag thams cad kyi nyes skyon sbyangs te /
'phags pa spyan ras gzigs kyi gsung gi gsang ba yi ge drug pa'i gdangs su mos pa sgra drag gsung gi 'khyer so /
sa bon gyi 'od zer gyis yid kyi dran rig gi nyes skyon sbyangs te 'phags pa spyan ras gzigs kyi thugs kyi gsang ba stong nyid snying rje'i snying po can du mos pa dran rig thugs kyi khyer so ste 'khyer so gsum gyi rnal 'byor la gnas pa'i ngang nas snang srid thams cad kyis sgrog par mos nas ma Ni bzla ba'o / /
gsum pa mjug chog la gsum /
smon lag /
bkra shis so / /
dang po bsngo ba ni /
'phags pa spyan ras gzigs kyi bla ma'i rnal 'byor nyams su blangs pa 'dis mtshon nas rang dang gzhan gyis dus gsum du bsags pa'i dge rtsa rnams kyi mthu la brten nas /
tshe rabs thams cad du bla ma spyan ras gzigs kyis 'bral ba med par rjes su bzung ste sa lam rim gyis bgrod nas /
sdug bsngal gsum gyis rtag tu mnar ba'i 'gro ba rnams sangs rgyas kyi sar 'dren pa'i ded dpon chen po sangs rgyas su bdag nyid 'gyur bar shog cig snyam du /
'dis mtshon rang gzhan dus gsum dge ba'i mthus /
zhes sogs sh+lo ka gcig brjod do /
gnyis pa smon lam ni /
bdag sogs 'bral thogs kyi sems can thams cad tshe 'di'i snang ba 'gags te @# / /
shi ma thag tu /
padma'i rigs kyi bdag po mgon po 'od dpag med kyi thugs rje'i lcags kyus rnam shes nye bar drangs te /
nub phyogs bde ba can gyi zhing du padma'i lte ba las brdzus te skyes nas 'od dpag med kyi zhal mjal zhing /
byang chub myur du thob pa'i lung bstan thob par shog cig snyam du /
bdag sogs tshe 'di'i snang ba 'gags ma thag /
ces sogs sh+lo ka gcig brjod do / /
gsum pa bkra shis ni /
gnas skab su yang tshe ring zhing lus la nad dang sems la sdug bsngal med pas bde ba dang /
chos dang mi mthun pa'i bsam pa ngan pa mi skye zhing /
bsam ngan gyis kun nas bslangs pa'i sbyor ba ngan pa mi byed pa dang /
chos mthun gyi 'byor bas mi phongs shing /
bde ba'i rgyu dge bas rtag tu 'tsho ba sogs /
mdor na lus bde zhing sems skyid pa'i phun sum tshogs pa'i dpal la dus rtag tu rol pa'i bkra shis shog cig snyam du /
gnas skabs tshe ring nad med lus sems bde /
zhes sogs sh+lo ka gcig brjod do /
zhes 'phags pa spyan ras gzigs kyi bla ma'i rnal 'byor gyi 'khrid yig phan bde'i dpal ster zhes bya ba 'di yang drel dpon nor bu dgos skyes nas dmigs 'khrid ji ltar phog pa ltar yig thog tu 'khod pa dgos zhes nan chen pos bskul ba'i ngor /
ban gzugs d+ha rma b+ha dras su gzis su bgyis pa mang+ga laM b+ha ban+tu / / / /

