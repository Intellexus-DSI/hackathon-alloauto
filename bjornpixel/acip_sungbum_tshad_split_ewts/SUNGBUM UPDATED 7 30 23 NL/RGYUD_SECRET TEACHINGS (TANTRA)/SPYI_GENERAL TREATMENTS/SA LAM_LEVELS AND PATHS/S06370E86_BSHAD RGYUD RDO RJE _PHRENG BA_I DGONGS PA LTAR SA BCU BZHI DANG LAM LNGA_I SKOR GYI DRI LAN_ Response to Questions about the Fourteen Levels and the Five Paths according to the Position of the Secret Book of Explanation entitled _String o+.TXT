! bshad rgyud rdo rje 'phreng ba'i dgongs pa ltar sa bcu bzhi dang lam lngar byed pas de gzhi dus la sbyar na 'dzam bu gling pa'i mi mngal skyes khams drug ldan pa'i mir skye 'gyur gyi skyes nas myong 'gyur gyi las thog mar gsog pa nas bzung ste 'chi kha'i smig rgyu 'char kha ma'i bar tshogs lam /
smig rgyu shar ba nas bar do ba skye ba rjes ma'i pha ma'i khu khra ga gi dbus su nyid mtshams sbyar ba'i 'chi ba 'od gsal gyi bar sbyor lam ste de gnyis mos spyod kyi sa dang /
nying mtshams sbyar ba'i lugs ldog gi nyer thob nas zla ba dang po ma rdzogs kyi bar mthong lam ste sa rab tu dga' ba dang /
zla ba gnyis pa nas las rlung gis mgo mjug ma bsgyur gyi bar sgom lam ste de yang zla ba gnyis pa sa dri ma med pa /
gsum pa 'od byed pa /
bzhi pa 'od 'phro pa /
lnga pa sbyang dka' ba /
drug pa mngon du gyur pa /
bdun pa ring du song ba /
brgyad pa mi g.yo ba /
dgu pa legs pa'i blo gros /
zla ba bcu pa'i ngo mthong phan chad chos kyi sprin dang /
las rlung gis mgo mjug bsgyur ba nas mgo lag sogs mngal nas phyir ma 'thon gyi bar bla na med pa'i khyad par lam ste dpe med pa'i sa dang /
phyir thog ma 'thon pa nas rdzogs par 'thon ma zin gyi bar byang chub bar chad med pa'i lam ste ye shes ldan gyis dang /
rdzogs par 'thon @# / /
ma thag pa rnam par grol ba'i lam mam mi slob lam ste rdo rje'i sa'am kun tu 'od kyi sa'am sangs rgyas kyi sar 'jog go /
lam 'jigs byed kyi bskyed rim la sbyar na tshogs zhing spyan 'dren pa'i 'od zer spro ba nas btang snyoms tshad med kyi bar tshogs lam /
'chi ba chos sku'i rjes gzhig gi sdud rim rtsom pa nas rgyu rdo rje 'dzin pa 'jam dpal gyi thugs kar nyi ma bskyed pa'i bar sbyor lam ste de gnyis mos spyod kyi sa dang /
nyi ma'i dkyil 'khor las 'od zer spro ba nas 'jam dpal thugs ka'i nyi ma la zhugs pa'i bar mthong lam ste sa rab tu dga' ba dang /
nyi ma'i steng du hUM bskyed pa nas rdo rje'i lte bar hUM bskyed pa'i bar sgom lam ste sa dri ma med pa nas chos kyi sprin gyi bar dgu dang /
rdo rje'i lte ba'i hUM las 'od zer spro ba nas sems can rdo rje 'jigs byed kyi go 'phang la bkod pa'i bar bla na med pa'i khyad par lam ste dpe med pa'i sa dang /
lhan cig tu tshur 'dus te zla nyi rdo rje sa bon dang bcas pa gcig tu 'dres pa'i bar byang chub bar chad med pa'i lam ste ye shes ldan gyis dang /
yab yum gyi sku cig car du bskyed pa mi slob lam ste sangs rgyas kyi sar 'jog pa yin no / /

