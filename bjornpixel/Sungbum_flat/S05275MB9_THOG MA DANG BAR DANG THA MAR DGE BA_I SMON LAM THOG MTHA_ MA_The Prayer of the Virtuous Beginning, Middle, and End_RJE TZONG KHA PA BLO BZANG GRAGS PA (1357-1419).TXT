! / /
phyogs bcu'i rgyal ba sras dang bcas pa thams cad la phyag 'tshal lo / /
mtha' yas 'gro ba srid las bsgral bya'i phyir / /
mtha' med smon lam lhag bsam dag pas gdab / /
bslu med dkon mchog gsum dang mthu stobs can / /
drang srong mthu yis bden tshig 'grub gyur cig /
bdag ni skye zhing skye ba thams cad du / /
ngan song ngan 'gro log par ltung ba yi / /
skye gnas rnams su nam yang mi skye zhing / /
dal 'byor tshang ? ba'i mi lus thob par shog /
skyes ma thag nas srid pa'i bde ba la| |nam yang ma chags thar pa thob bya'i phyir / /
nges 'byung bsam pas tshangs spyod tshol ba la / /
brtson 'grus lhod pa med par 'jug par shog /
bdag ni rab tu 'byung bar byed pa la / /
'khor dang nye du longs spyod gang gis kyang / /
gegs byed med par mthun pa'i rkyen rnams kun / /
ji ltar bsams pa ji bzhin 'grub par shog /
rab tu byung nas ji srid 'tsho yi bar / /
mkhan slob spyan sngar ji bzhin khas blangs bzhin / /
bcas dang rang bzhin kha na ma tho ba'i / /
nyes pas nam yang gos par ma @# / /
gyur cig /
tshangs spyod rten la theg pa chen po yi / /
zab cing rgya che'i chos rnams ji snyed pa / /
ma rnams don du dka' ba du ma yis / /
bskal pa dpag tu med par sgrub par shog /
lung rtogs yon tan du mas rgyud bltams shing / /
dbang po zhi zhing rab dul snying brtser bcas / /
gzhan don skyo med sgrub pa'i snying stobs can / /
bshes gnyen dam pas rjes su 'dzin par shog /
rtag tu ngu yis chos 'phags bston pa ltar / /
lus srog longs spyod kun gyis g.yo med par / /
bshes gnyen dam pa legs par mnyes byas nas / /
mi mnyes skad cig tsam yang mi byed shog /
zab zhi spros dang bral ba'i sher phyin don / /
log rtog dri ma'i chu yis ma bslad par / /
ji ltar rtag tu ngu la bsnyad pa ltar / /
de ltar bdag la rtag tu 'doms par shog thub pa'i dgongs pa'i don las phyir phyogs pa'i / /
rtag chad lta ba ston par byed pa po / /
mi dge'i bshes gnyen sdig pa'i grogs rnams kyi / /
dbang du nam yang 'gro bar ma gyur cig /
lhag bsam rnam par dag pa'i dar chen 'phyar / /
brtson 'grus lhed pa med pa'i rlung gis bskyod / /
thos bsam sgom pa'i gru gzings legs bsdams nas / /
lus can 'khor ba'i mtsho las sgrol bar shog /
ci tsam mang du thos dang lhag par gtong / /
rnam dag tshul khrims rnam dpyod shes rab kyis / /
bdag rgyud lhag par gyur pa de tsam du / /
phyi phyir khengs pa kun dang bral bar shog /
rnam dag rigs pa'i stobs kyis gsung rab don / /
ji bzhin 'byed la gzhan dring mi 'jog pa'i / /
mkhas pa'i gam du mtha' yas gsung rab la / /
ngoms pa med pa'i thos byed par shog /
ji ltar thos pa'i don la rigs pa bzhis / /
nyin dang mtshan du tshul bzhin rab brtags nas / /
bsam bya'i gnas la bsam las byung ba yi / /
rnam dpyod blo yis the tshom chod par shog /
gang tshe shin tu zab pa'i chos tshul la / /
bsam byung blo yis nges shes rnyed pa'i tshe / /
tshe 'di'i 'khri ba chod pa'i brtson 'grus kyis / /
dben pa bsten nas tshul bzhin sgrub par shog /
de ltar thos bsam sgom pas rgyal ba yi / /
dgongs pa'i gnad rnams rgyud la bskrun pa'i tshe / /
srid la brkam pa'i tshe 'di'i snang ba dang / /
rang bde 'dod pa'i blo rnams mi 'byung shog /
bdag gis bdeg pa'i dngos po thams cad la / /
ma chags blo yis ser sna bcom byas te / /
thog mar zang zing sbyin pas sems can rnams / /
'khor du bsdus nas chos kyis tshim byed shog /
ji ltar mnos pa'i bslab pa phra mo yang / /
nges 'byung bsam pas byang chub thob kyi bar / /
srog gi phyir yang gtong bar mi byed pa'i / /
thar pa'i rgyal mtshan rtag tu 'dzin par shog /
bdag la brdeg 'tshog mtshang 'bru'i sems can rnams / /
mthong ngam thos sam yid la dran pa'i tshe / /
khong khro bral zhing slar yang de dag gi /
yon tan brjod cing bzod pa sgom par shog /
dkar po'i chos rnams ma theb thob pa dang / /
thob rnams gong nas gong du 'phel ba las / /
nyams par byed pa'i le lo rnam pa gsum / /
kun nas spangs pa'i brtson 'grus rtsom par shog /
srid mtha' gnon pa'i lhag mthong stobs dang bral / /
zhi mtha' gnon pa'i snying rje'i rlan gyis dben / /
phal cher srid par 'phen par byed pa yi / /
zhi gnas spangs te zung 'brel sgom par shog /
@# / /
gnas lugs zab mo'i don la skrag gyur nas / /
blos byas nyi tshe'i stong pa mchog 'dzin pa'i / /
log pa'i lta ngan mtha' dag rab spangs te / /
chos kun gdod nas stong par rtogs par shog /
rnam dag bslab pa khrel med sems kyis dral / /
dam pas smad pa'i las la 'jigs mi byed / /
khrims 'chal ? dge sbyong sha tshugs can rnams kyang / /
bdag gis skyon med khrims la sbyor bar shog /
yang dag lam stor log pa'i lam ngan zhugs / /
mi dge'i bshes gnyen sdig grogs dbang du song / /
gang yin de yang bdag gis bde blag tu / /
rgyal bas bsngags pa'i lam la 'god par shog /
bdag gi 'chad rtsod rtsom pa seng ge'i sgras / /
log smra'i wa tshogs spobs pa phrogs byas nas / /
gang gis 'dul ba'i thabs kyis rjes bzung ste / /
mi nub bstan pa'i rgyal mtshan 'dzin par shog /
bdag ni gang du skyes nas thub pa yi / /
gsung gi bdud rtsi 'thung ba de yi tshe / /
rigs gzugs 'byor dang dbang phyug shes rab dang / /
tshe ring nad med bde dang ldan par shog /
bdag gi lus dang srog dang longs spyod la /
rgyun du 'tshe ba'i bsam pa dang ldan zhing / /
bdag la mi snyan brjod pa de dag la'ang / /
bdag ni lhag par ma bzhin byams gyur cig /
bdag gis de dag ring por mi thogs par / /
bdag pas gzhan gces bsgom pa'i byang chub sems / /
lhag bsam dag pa rgyud la skyed byas nas / /
bla med byang chub go 'phang ster bar shog /
smon lam 'di dag gang gis mthong ngam thos / /
yid la dran par byed pa de dag kyang / /
rgyal sras rnams kyi smon lam rlabs po che / /
ma lus sgrub la zhum pa med par shog /
lhag bsam dag pa'i stobs kyis legs bsgrub pa'i / /
rgya chen smon lam btab pa 'di yi mthus / /
smon lam pha rol phyin pa yongs rdzogs nas / /
lus can kun gyi re ba bskong bar shog /
ces thog ma dang bar dang tha mar dge ba'i smon lam 'di ni /
mang du thos pa'i rgyal khams pa blo bzang grags pa'i dpal gyis gzho stod dpal gyi 'bri gung thel du sbyar ba'o / /
