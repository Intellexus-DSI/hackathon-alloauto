! na mo gu ra we /
sman byin rlabs bya tshul ni /
bshad rgyud las /
gsum pa sman rnams nor bu bdud rtsi dang / /
mchod rdzas shes par bya ba gsum yin te / /
zhes gsungs pa ltar gsum /
sngon 'gro sman nor bur shes par bya ba /
dngos gzhi sman bdud rtsir shes par bya ba /
rjes sman mchod rdzas su shes par bya ba'o / /
dang po ni /
yid bzhin gyi nor bu ltar gces spras chen pos btsal nas legs par sbyor ba'o / /
gnyis pa ni /
gnas gtsang mar rten mchod bshams nas stegs bu khebs kyis g.yogs par 'bru dkar la lhung bzed dam rin po che'i snod du sman rnams bzhag ste /
bla ma sangs rgyas dam chos dge 'dun la / /
byang chub bar du gus pas bdag skyabs mchi / /
'gro ba'i don du sangs rgyas thob bya'i phyir| |sman sgrub cho ga phun tshogs bsgrub par bgyi /
zhes lan gsum kyis skyabs sems byas la /
rang nyid skad cig gis sman pa'i rgyal po sku mdog sngon po zhal gcig phyag gnyis pa /
g.yas mchog sbyin gyi phyag rgyas a ru ra rnam rgyal dang /
g.yon mnyam gzhag gi steng na bdud rtsis gang ba'i lhung bzed bsnams pa /
mtshan dpes spras shing 'od kyi dkyil 'khor kyi dbus na zhabs rdo rje'i skyil krung gis bzhugs pa'i spyi bor oM /
mgrin par AH thugs kar hUM gis mtshan par gyur /
rang gi thugs ka'i hUM las 'od zer 'phros pas /
rang bzhin gyi gnas nas bcom ldan 'das sman pa'i rgyal po la sangs rgyas byang sems drang srong rig 'dzin gnod sbyin zhang blon gyi 'khor gyis bskor ba spyan drangs /
mdun gyi nam mkhar dgyes bzhin du bzhugs par gyur /
mchod pa rnams phul du byung ba'i lha rdzas su gyur /
gang la brten na srid zhi'i gdung sel ba / /
bcom ldan sman pa'i rgyal po 'khor bcas la / /
lha rdzas bzang po'i mchod yon 'di phul bas / /
stod kyi nad rigs dag pa'i mchog sbyin mdzod / /
oM sarba ta thA ga ta ar+g+haM pra tI ts+tsha swA hA / /
de bzhin du mchod yon gyi gnas su zhabs bsil sogs dang /
ar+g+haM gyi gnas su pA dyaM sogs dang /
tshig rkang bzhi pa'i gnas su /
smad kyi nad rigs dag pa'i mchog sbyin mdzod / /
mgo dang yan lag nad sel mchog sbyin mdzod / /
sna dang mcher pa'i nad sel mchog sbyin mdzod / /
mig dang mchin pa'i nad sel @# / /
mchog sbyin mdzod / /
snying dang yid kyi nad sel mchog sbyin mdzod / /
lce dang lto ba'i nad sel mchog sbyin mdzod / /
skad dang mkhal ma rna ba'i nad sel mdzod / /
ces pa bcug la mchod /
'tsho mdzad sman pa'i rgyal po bcom ldan 'das / /
phyag g.yas nad kyi gnyen po a ru ra / /
phyag g.yon bdud rtsi'i lhung bzed par bu bsnams / /
baiDUr+ya yi 'od la phyag 'tshal lo / /
rig gnas thugs chud 'chi med tshe la dbang / /
mngon shes lnga ldan drang srong rig 'dzin dang / /
nad rims gdon bgegs nyer 'tsho kun sel ba'i / /
sman gyi bka' srung rnams la phyag 'tshal lo / /
rlung mkhris bad kan bzhi brgya rtsa bzhi'i nad / /
tshe la bar du gcod pa zhi ba dang / /
gnod pa'i bgegs rigs ye 'brog la sogs pa / /
bsam ba'i bar du gcod pa zhi bar mdzod / /
ces gsol ba btab pas tshogs zhing rnams kyi thugs ka nas 'od zer 'phros /
rgyal ba sras bcas kyi byin rlabs /
'khor 'das snod bcud kyi bkrag mdangs /
lha dang rgya mtsho'i bdud rtsi /
sman dang bcud len gyi rdzas la sogs pa thams cad bsdus te thugs ka'i sa bon sngags 'phreng dang bcas pa la thims /
de las 'od dang bdud rtsi dpag tu med pa byung ba bsgrub gzhi la thims pas /
sman gyi snod rin po che las grub pa yangs shing rgya che ba'i nang du /
sman rnams nad rigs mtha' dag sel bar nus pa'i 'chi med tshe'i bdud rtsir gyur par bsam la /
gzungs ring bdun dang /
snying po ci mang /
yig brgya bcas bzla /
de nas sman pa'i rgyal po 'khor bcas kyis mgrin gcig tu shis pa brjod par bsam ste /
lha rnams kyi ni bdud rtsi lta bu dang / /
klu rnams kyi ni gtsug nor lta bu dang / /
drang srong rnams kyi bcud len lta bur ni / /
khyod la sman 'di nye bar gnas gyur cig /
'jig rten skyong bas lhung bzed dang / /
'phrog mas a ru phul ba dang / /
sangs rgyas rabs bdun mthu nus kyis / /
sman rnams bdud rtsir 'gyur bar shog| ces brjod do / /
gsum pa ni /
sman gyi phud lan gsum tshogs zhing la gtor te /
bla ma yi dam rgyal ba sras bcas mchod / /
dpa' bo mkha' 'gro rig 'dzin tshogs rnams mchod / /
bka' srung zhang blon sde dang bcas pa mchod / /
don gnyis lhun gyis grub pa'i byin phob cig /
ces brjod pas tshogs zhing rnams 'od dang bdud rtsi'i rang bzhin du zhu nas sman rnams la thims par bsam ste /
sman nas rang gi lce thog bzhag nas dngos grub blangs pas /
nad gdon bar chad bsal nas tshe'i dngos grub thob par bsam mo / /
zhes pa 'di yang rje dkon mchog @# / /
bstan pa'i sgron me'i gsung las btus nas d+harma b+ha dras phan 'dod kyis sbyar ba'o / /
dge legs 'phel / /

