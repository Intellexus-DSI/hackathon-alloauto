@# / /
bkra shis lhun po'i phyi'i mchod rten dang ra bsgreng du mchod rten bzhengs pa'i dkar chag bzhugs / /
@## / /
na mo gu ru many+dzu g+ho ShA ya /
dus gsum bde bar gshegs pa thams cad kyi / /
skyon bral chos kyi sku yi bdag nyid mchog /
stobs sogs yon tan ma lus 'byung ba'i gnas / /
ji snyed mchod rten rnams la phyag 'tshal nas / /
mdo rgyud dam pa rnams kyis cher bsngags pa'i / /
rtog bral yon tan rgya mtshos yid drangs te / /
rang gzhan don du rgyal ba'i mchod rten che / /
mngon par bsgrubs pa'i dkar chag mdo tsam brjod / /
lhar bcas 'gro ba kun gyi phan bde'i gzhi / /
rgyal ba'i bstan pa nyid la rag las shing / /
de yang de nyid tshul bzhin 'dzin pa yi / /
rnam dag dge 'dun sde la rag las par / /
gsungs phyir zhing rnams rgya mtsho'i dge 'dun rnams / /
mthun cing 'khor lo gsum la brtson pa'i phyir / /
sngon tshe 'phags yul dbus kyi ma ga d+har / /
mchog zung bzang pos bsdums @# / /
che dbyen bzlums kyi / /
mchod rten bsod nams bzhin du bskrun pa ltar / /
bod yul kha ba can ljongs rdo rje'i gdan / /
po ta la mtshungs spyan ras gzigs dbang gnas / /
mar me mdzad kyis lung bstan chos grwa che / /
bkra shis lhun po dpal gyi sde chen po / /
phyogs las rnam par rgyal ba'i gling 'dir ni / /
dge legs ma lus gzugs su bgyis 'dra ba'i / /
bde gshegs mchod rten legs par bsgrubs pa gang / /
phur bu'i lo yi nag zla'i dkar tshes kyi / /
'phrod sbyor dge mtshan ldan pa bco lnga'i nyin / /
dpal ldan mi bskyod rdo rje'i dkyil 'khor la / /
brten nas sa yi cho ga tshul bzhin bgyis / /
dri med gzungs 'grel 'dul ba lung sogs las / /
bshad pa mkhas pas bkral ba'i phyag len ltar / /
dam pa'i lugs 'dzin dkon mchog lhun grub ces / /
pir thogs dbang po'i bkod pa'i nyi 'od kyis / /
gsal bar byas tshe mdzes shing lhun chags la / /
byin rlabs gzi 'bar phan bde'i 'bras stsol ba'i / /
srid dang zhi ba'i gdung sel chos sku'i rten / /
sngon med 'dod pa 'jo ba'i dpag bsam 'khrungs / /
sde snod gsum sgrog bslab pa gsum ldan pa / /
bgrang yas 'dun ldan rgya mtsho'i tshogs rnams kyis / /
bya ba las kyi 'khor lo'i mchog 'di zhes / /
lhag bsam dag pas las la brtson par mdzad / /
'og tu klu yi bum gter gdengs can gyi / /
dbang po'i snod bcud 'byor pas byur bur gtams / /
gnod sbyin pho mo dgu yi 'khor lo yang / /
tshad mar gyur pa'i phyag len ji bzhin du / /
'bru dang dar tshon rin chen du ma sogs / /
bkra shis rdzas kyis yongs su gang bar byas / /
myur mdzad bar gcod kun sel dkar nag gi /
bum bzang phrin las bzhi yi 'byung gnas yod / /
rin po che dang sman 'dam las grub cing / /
thams cad mkhyen pa gong ma rnams gsum sogs / /
mkhas grub mang po'i gdung thal bgrang yas dang / /
gnas chen mang po'i sa sna las grub cing / /
dri med gzungs kyi ring bsrel snying po can / /
bu ston thams cad mkhyen pa'i phyag par gyi / /
mchod rten brgya ldan sAts+tsha khri phrag gcig /
gzhan yang bde gshegs chos sku'i ring bsrel mchog /
dri bzang gis sbags gzungs chen rnam pa lnga / /
ci rigs khong bzhugs sAts+tsha 'bum phrag gsum / /
shAkya'i rgyal po'i gzungs kyi snying po can / /
chig stong sman bla'i gzungs bzhugs lnga brgya dang / /
byams pas dam bcas gzungs bzhugs brgya phrag gcig /
de bzhin mi 'khrugs rigs gsum @# / /
mgon po dang / /
gsang bde 'jigs gsum kyai rdor dus 'khor dang / /
kun rig bka' gdams lha bzhi la sogs pa'i / /
gzungs can sAts+tsha mang po snying por bzhugs / /
dzam la sgrol ma rnam rgyal 'jam dbyangs dang / /
byams mgon mi 'khrugs rgyal po tshe dpag med / /
dpal ldan 'dus pa rje btsun bla ma'i sku / /
re re'ang khri phrag re yi tshad du mchis / /
bkra shis do kha mar grags chos kyi rje / /
byams pa gling pa'i phyag bzo las byung ba / /
rje btsun bla ma'i sku 'dra byin rlabs can / /
de bzhin phag gru'i sku 'bag byi sa ma / /
jo bo lha gcig smr-i ti dz+nyA na dang / /
zhang ston g.yu brag pa yi phyag tsha dang / /
'phags 'od gdung tsha khro phu thog thub gsum / /
paN chen rdza sku phyag nas mar grags dang / /
bya btang sems dpa' chen po'i dbu lo phubs / /
bzhugs pa'i de nyid 'dra sku phyag nas ma / /
gzhan yang paN+Di ta dang grub thob kyi / /
sku 'dra byin rlabs che ba mang du bzhugs / /
kha che paN chen shAkya shrI yis / /
'chad nyan mang mdzad brgyad stong kyai rdor rgyud / /
rgya dpe ya mtshan rmad du byung ba yod / /
gser gyi brgyad stong glegs bam zung gcig dang / /
bde dgyes dus gsang gshed skor spyod rgyud kyis / /
mtshon pa mdo rgyud rim pa mang po dang / /
byams chos rigs tshogs gsal ba rnam gnyis sogs / /
rtsod bral rgya gzhung shin tu mang po dang / /
bod du 'gyur ro 'tshal gyi gzungs 'bum gsum / /
khyad par chos kyi rgyal po tsong kha pa / /
yab sras rnams kyi gsung rab phal cher bzhugs / /
shAkya'i rgyal po'i tshems kyi dum bu dang / /
rgyal ba'i yungs 'bru'i 'phel gdung rnam pa gsum / /
dpal ldan a ti sha yi gdung nag dang / /
mkhas grub khyung po rin chen brtson 'grus kyi / /
sku mchin dbu klad las 'khrungs ring bsrel re / /
snyigs dus rgyal ba gnyis pa tsong kha pa'i / /
dbu lo na bza' tshems kyi dum bu dang / /
bu ston rgyal tshab dam pa mkhas grub rje / /
dge 'dun grub dang sgra pa sher rin pa'i / /
sku sbyar sku chos tshal bu de bzhin du / /
'jam dbyangs gtsang pa bdun brgyud ces grags pa'i / /
dbu skra na bza'i dum bu ci rigs mchis / /
nor bzang rgya mtsho dge 'dun rgya mtsho yi / /
gdung dang dbu skyes bsod nams rgya mtsho yi / /
gdung mang dbu skra las 'khrungs ring bsrel yod / /
de bzhin rgyal ba blo bzang don grub kyi / /
dbu skyes sku mtshal phyag phreng na bza' dang / /
rje btsun bla ma bud+d+ha dz+nyA na yi / /
gdung dang phyag phreng ring bsrel mang bar bzhugs / /
mchog sprul yon tan rgya mtsho'i dbu skra dang / /
khyad par chos grwa chen po 'di nyid kyi / /
mkhan slob yongs grags sngon byon mang po yi / /
gdung dang dbu skra du ma legs par bzhugs / /
mdor na 'dir ni yi ges 'jigs pa'i phyir / /
brjod par ma spobs phan bde'i char 'bebs pa'i / /
dam pa mang po'i dad rten gzungs sogs dang / /
rten 'brel dam rdzas bsam gyis mi khyab pa / /
mkhas pa'i phyag len @# / /
ji bzhin legs bzhugs te / /
dpal ldan rdo rje 'jigs byed bcu gsum ma'i / /
dkyil 'khor zhal phye spyan dbye rgyas par bgyis / /
bzo rig pa rnams yon gyis mnyes byas shing / /
rig grol gnyis ldan 'dus pa'i tshogs rnams la'ang / /
mang 'gyed rab ston bzang po mngon bsgrubs nas / /
bkra shis dge ba'i me tog char du phab / /
de'i tshe sum rtsen 'chi med tshogs kyis kyang / /
'ja' 'od gur phub me tog char pa sogs / /
ngo mtshar lhas kyis lha yi lam bkang ste / /
mi rnams yid la spro dga' ci yang spel / /
de las 'ongs pa'i dge ba'i tshogs rnams kyang / /
bslu med dkon mchog gsum po dpang gsol te / /
bstan dang 'gro ba'i phan bde kho na'i phyir / /
bden tshig smon lam shis pa'i sgra dbyangs bsgrags / /
zhes rigs par smra ba blo bzang chos kyi rgyal mtshan gyis sug bris su byas pa'o / / / /
@# / /
swasti /
chos sku bde ba chen po'i lha lam du / /
rgya chen gzugs sku'i chu 'dzin 'bum dkrigs te / /
drug cu'i dbyangs sgrog phan bde'i char 'bebs pa'i / /
zla med ston pa de la bdag cag dad / /
gang tshe shAkya'i rgyal po yis / /
bla med byang chub mchog brnyes tshe / /
bsod nams zhing du legs 'khrungs pa'i / /
mchod rten dam pa'i dkar chag bri / /
bka' dang bstan bcos du mar lung bstan pa / /
rgyal ba'i gnas mchog dpal gyi ra bsgreng du / /
dge slong blo bzang chos kyi rgyal mtshan gyis / /
dang bas bsgrubs pa'i mchod rten sog shing la / /
de nyid brten sngags rgyud sde bzhi po yi / /
yi dam chos skyong mang po'i gzungs kyis gtams / /
slog shing 'og tu dpa' bo gcig grub kyi / /
rgyud nas gsungs pa'i gnod sbyin 'khor lo dang / /
'bru sna rin chen du mas yongs gang ba'i / /
klu yi bum gter seng khri'i 'og tu mchis / /
bum smad nang du ye shes mgon po yi / /
bum pa legs bsgrubs mtshan nyid ldan par bzhugs / /
chos sku'i ring bsrel gzungs chen sde lnga dang / /
de bzhin gshegs pa'i yig brgya thub dbang gi /
gzungs ring la sogs chos sku'i ring bsrel ni / /
snying por chud pa'i sAts+tsha stong phrag bzhi / /
thub chen mtshan sngags ldan pa'i mchod rten brgya / /
dbus na byams mgon li ma khru gang pa| |gzi 'od stong 'bar dga' ldan gnas bzhin bzhugs / /
de bzhin bka' gdams gong ma'i thugs dam rten / /
bdag cag ston pa mgon po 'od dpag med / /
bcu gcig zhal dang rgyal yum sgrol ma sogs / /
byin brlabs can gyi gser sku bcu phrag lhag /
rtsa rdo hri rdo yin nges gdung rten gcig /
khro phu'i thog thub sku brnyan skyon med gcig /
bde bar gshegs pa'i 'phel gdung 'khrul med gsum / /
dpal ldan a ti sha yi gdung nag dang| |'brom ston phyag dar mar gad gyur pa dang / /
dam pa sangs rgyas zhabs chags tshal bu dang / /
rgyal ba gnyis pa blo bzang grags pa'i dpal / /
yab sras mang po'i dbu lo phyag sen dang / /
thams cad mkhyen pa snga phyi'i byin rlabs @# / /
mang| |rgyal ba blo bzang don grub mkhas grub che / /
rje btsun sangs rgyas ye shes ring bsrel 'ga' / /
sangs rgyas tshems kyi dum bu la sogs dang / /
rgya bod lo paN mang po'i byin brlabs rten / /
mkhas pa'i phyag len bzhin du legs par bzhugs / /
shis brjod mnga' gsol me tog char du phab / /
de las 'ongs pa'i dge tshogs dal 'gro'i rgyun / /
dus gsum rnam dkar dza hu'i bu mo dang / /
lhan cig gegs med myur du kun mkhyen pa'i / /
ye shes rgya mtsho'i dbyings su 'jug gyur cig /
deng 'dir blo bzang rgyal ba'i dbang po yi / /
bstan pa'i nyin byed gzi 'od stong 'bar zhing / /
skye dgu'i pad tshal mtha' dag phan bde yi / /
'dab stong ze'u 'brus mdzes pa brtan gyur cig /
don 'di'i phyir du mthun rkyen gang bsgrubs pa / /
de dag ma lus mngon mtho'i them skas la / /
brten nas sku gsum gzhal med nyams dga' bar / /
mthong ba'i chos la thogs med 'jug gyur cig /
sa phyogs 'di yang kun tu bkra shis shog /
khyad par ra bsgreng gtsug lag khang chen po / /
chos dang 'byor pa'i phun tshogs dga' ston gyi / /
phan bde'i dpal la rol pa'i bkra shis shog /
ces ra bsgreng du mchod rten btab pa'i dkar chag 'di yang /
btsun pa blo bzang chos kyi rgyal mtshan gyis smras pa'o / / / /
@# /
swasti| phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / /
