@# / /
oM bde legs su gyur cig /
bslu med skyabs kyi dam pa bla ma rje / /
rgyal ba gnyis pa'i zhabs la gus btud de / /
klu yi rgyal mtshan zhes bya'i gus ldan la / /
brtse ba'i sems kyis phan pa'i gdams pa bri / /
dal 'byor rten thob rgyal ba'i bstan dang mjal / /
dam pa'i mgon gyis zin pa rnyed dka' bas / /
rtag tu rang gzhan phan bde bsgrub pa'i phyir / /
sgo gsum dge ba'i las la brtson par mdzod / /
tshe 'di mi rtag nam mkha'i glog 'dra zhing / /
srid pa'i phun tshogs mnog chung nyes mang bas / /
tshe 'di'i bde la nam yang ma zhen par / /
bslab gsum thar pa'i lam la brten par mdzod / /
theg mchog lam gyi sgo dang gzhung shing ni / /
byang chub sems las gzhan pa cang med pas / /
ma rnams don du byang chub sems skyed la / /
rgyal sras spyod pa rlabs chen goms par mdzod / /
skal bzang 'jug ngogs rdo rje'i theg pa'i lam / /
gsang bde 'jigs gsum rta mchog rol pa yi / /
bskyed rdzogs bzlas brjod nyams len brtson par mdzod / /
rgyal ba gnyis pa'i bstan pa spel ba la / /
sna tshogs thabs la mkhas pas 'bad pa dang / /
gzhan phan chos kyi rtsa bar gsungs pa'i phyir / /
gdul bya gang phan chos kyis skyong bar mdzod / /
tshul 'di pad ma'i gnyen dang pad ma ltar / /
gnas kyis bskal yang mdza' ba'i slob ma la| |bkra shis lhun po'i ngos nas legs par gdams / /
dge bas ma rnams kun mkhyen gnas thob shog /
ces kyang btsun pa blo bzang chos kyi rgyal mtshan gyis gdams pa'o / / / /
