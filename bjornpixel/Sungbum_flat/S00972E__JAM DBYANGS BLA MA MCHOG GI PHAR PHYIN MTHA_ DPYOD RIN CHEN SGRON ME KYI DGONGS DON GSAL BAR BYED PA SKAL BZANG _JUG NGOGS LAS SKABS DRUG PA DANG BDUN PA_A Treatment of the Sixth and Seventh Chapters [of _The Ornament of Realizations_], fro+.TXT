@# / /
'jam dbyangs bla ma mchog gi phar phyin mtha' dpyod rin chen sgron me kyi dgongs don gsal bar byed pa skal bzang 'jug ngogs las skabs drug pa dang bdun pa zhes bya ba bzhugs so / /
@## / /
rgyal sras lam kun bgrod pa'i thog ma'i bshes / /
'jam pa'i dbyangs kyis brtse bas rjes bzung ste / /
rgyal sras kun gyi lam rnams mthar chags su / /
bgrod pa'i tshul rnams 'byed pa'i shes rab stsol / /
mdo las mthar gyis bya ba mthar gyis slob pa mthar gyis sbyor ba gsum gsungs pa /
nyi snang las /
tshogs lam sbyor lam 'phags lam gsum la sbyor ba gtso bo yin gyi mthar sbyor yin na /
gsum ga yin pas khyab pa /
rtsa bar /
mthar gyis pa yi bya bar bzhed /
ces pas 'grub po / /
yig char /
sa brgyad pa'i bar chad med lam chos can /
nas /
gzhi shes kyi rnam pa sgom par thal /
mkhyen gsum gyi rnam pa sgom pa'i phyir /
zhes pa mkhyen gsum gyi rnam pa rim can du sgom pa'i sbyor ba yin na gzhi shes kyi rnam pa sgom pas khyab ces pa yin gyi sbyir mkhyen gsum gyi rnam @## / /
pa sgom na /
gzhi shes kyi rnam pa sgom pas ma khyab ste /
mkhyen gsum gyi rnam pa bsdus nas sgom pa'i rnam rdzogs sbyor ba la theg chen rtogs rigs yod pa'i phyir dang /
skabs dang po'i mtha' dpyod las /
byang sems kyi tshogs lam de brgyad ka'i nyams len ma yin pa'i phyir /
ma grub na /
de chos can /
gzhi shes kyi nyams len yin par thal /
mkhyen gsum kyi nyams len yin pa'i phyir na ma khyab /
'dod na /
gzhi shes gtso bor nyams su len par thal lo / /
zhes gsungs pa'i phyir /
mthar gyis sbyor bas mkhyen gsum gyi rnam pa brgya don gsum rim can du bsgom kyang de ltar du sgom pa'i blo min te /
de la de yin min gnyis yod pa'i phyir /
des na mkhyen gsum gyi rnam pa brgya don gsum rim can du sgom pa'i sbyor ba'i yin pa med de /
yod na de gzhi shes kyi rnam pa nyer bdun sgom pa'i sbyor ba yin pas theg dman rtogs rigs su 'gyur ba'i phyir /
mkhyen gsum gyi rnam pa brgya don gsum sgom pa'i sbyor ba'i yin pa yod de /
mkhyen gsum gyi rnam pa brgya don gsum rtogs pa'i sbyor ba'i yin pa yod pa'i phyir te /
de 'dzin pa'i rtog pa'i yin pa yod pa'i phyir /
'bring du dbye ba lam gyi mthar gyis pa drug ni phar phyin drug la 'jog pas mthar spyod thams cad 'jog la /
lam khyad par du byed pa'i mthar sbyor rjes dran drug ni /
rnam bshad las /
rjes kyi skabs su dkon mchog gsum rjes su dran pa dang /
gtong sems spel ba dang /
spong ba'i sems pa la dmigs pa sogs so / /
zhes pa ltar rten dkon mchog gsum gyi yon tan dran pa'i blo dang mi mthun phyogs rnams bsrung ba'i tshul khrims dang /
chos dang zing zing gtong ba'i sems dang /
dpang po sangs rgyas byang sems dang 'jig rten pa'i lha sogs dran pa'i sbyor ba dang /
lam dag byed kyi mthar sbyor chos thams cad bden med du rtogs pa'i dngos med ngo bo nyid kyi sbyor ba ste bcu gsum du byas so / /
gser phreng las /
tshogs lam nas rgyun mtha'i par yod gsungs pa /
bu Tika las /
rgyun mtha' na 'ang yod par bzhed par mngon te /
'phags pas rnam mkhyen nyid yongs su rdzogs pa'i bar gyis ni sgom pa'i lam yin te /
zhes pa bkod kyang gser phreng gi rang lugs min te /
@# / /
bdun pa'i mtshams sbyar du mthar gyis pa'i 'og tu skad cig ma gcig pa'i tshe mngon du gyur par /
nas /
de ltar nus pa'i rgyu mtshan ni grangs med gsum du rim sgom shin tu goms par byas pa'i phyir ro / /
zhes mthar sbyor mthar phyin pa'i rjes su skad cig sbyor skyes par gsungs pa'i phyir ro / /
yig cha'i /
'dren tshul ltar na rgyun mtha'i snga log par mtha' dpyod la dgongs pa 'grel dgos so / /
rtsa rtags gsum pa grub ste /
zhes pa gnyis pa zer dgos so / /
de bzhin du mtshan dpe sogs dang zhes pa'i dang sgra chad pa yin te de sangs rgyas rjes su dran tshul lnga'i gnyis pa yin pa'i phyir /
de dag gi don mtshan 'grel du bshad zin to / / / /
smras pa /
mkhyen gsum rnam pa mthar gyis sgom pa'i tshul / /
yum don 'phags seng dgongs pa ji bzhin du / /
'jam dbyangs bla mas legs par bkral ba yi / /
dka' gnad cung zad legs par byas zin to / /
zhes shes rab kyi pha rol tu phyin pa'i mtha' dpyod nor bu'i phreng mdzes las skabs drug pa'i dka' gnas cung zad bkrod zin to / / / /
