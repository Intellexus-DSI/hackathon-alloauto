! / /
oM bde legs su gyur cig /
ko ka li ka'i mgrin pa'i spu bzhin du / /
kho ra khor yug tshon gyis bkra ba 'dir / /
go cha bgos pa'i snying stobs chen po yis / /
ngo mtshar thub pa'i gsung la sbyangs na legs / /
co nas 'dren pa'i dam pas gdams pa ltar / /
cho rigs bzang po'i spyod tshul lhur blangs te / /
jo bo'i drud du sos bskor 'tshogs kyi bar / /
nyo tshong dor te chos par 'phel na legs / /
to ker bzhin du gtsug tu 'khur ba la / /
tho cho spangs pa'i spyod pa dul ba dgos / /
do zla med pa'i mkhas pa byed 'dod na / /
no bsam thams cad chos la btang na legs / /
po ta la na 'jig rten dbang phyug ltar / /
pho brang 'dir yang snying rjes rang rgyud 'dul / /
bo long bzang ltar rgyud ni mnyen byas te / /
mo bsham bu ltar khro ba bral na legs / /
tso ra'i 'jigs pas dben par gyur pa 'dir / /
tsho tsho'i khrod nas bsam pa rgya bskyed de / /
dzo gi dul ba'i spyod pa sgrub pa la / /
wo brgyal byung yang brtson pa bsten na legs / /
zho dang ku mud mdangs ltar rab dkar zhing / /
zo mdog mthong na gzhan yid 'phrog pa khyod / /
'o cag rnams kyis gus pas bsgrub bya ste / /
yo lang 'du 'dzi'i bya ba dor na legs / /
ro la sred pa chung bar byas nas ni / /
lo mang dus nas bsgrubs pa'i nan tan 'phro / /
sho sogs rnam g.yeng dbang du ma btang bar / /
so ka 'di la mthar thon byas na legs / /
ho yig bar du thog ma thams cad ni / /
o yig dbyangs nges bya dka'i tshul dag tu / /
legs par bsdebs 'di mang thos tsong kha pa / /
blo bzang grags pas chos par byed tshe sbyar / /
