@# / /
na mo gu ru many+dzu g+ho ShA ya /
zab gsal gnyis su med pa'i rnam rol las / /
mi 'khrugs rgyal po'i dkyil 'khor lha tshogs rnams / /
bsgrub cing mchod bstod bzlas sogs la 'bad pa'i / /
rnam dkar gyis mtshon dus gsum dge ba'i mthus / /
bdag dang mkha' mnyam 'gro ba ma lus pa / /
skye zhing skye ba dag ni thams cad du / /
mi khom gnas su nam yang mi skye zhing / /
dal 'byor rten bzang rtag tu thob par shog |tshe rabs kun tu legs tshogs ma lus pa'i / /
'byung gnas bshes gnyen dam pas rjes 'dzin cing / /
srog kyang yal bar dor nas dam pa'i mgon / /
bsam sbyor gnyis kyis tshul bzhin bsten par shog /
de yi zhal gyi padmo las 'ongs pa'i / /
skyes bu gsum gyi gdams pa sbrang rtsi'i chus / /
yid kyi bum bzang legs par gang byas te / /
zab mo'i lam gyi snod du 'gyur bar shog /
bcom ldan mi 'khrugs rgyal po'i dkyil 'khor du / /
zhugs nas rnam dag dbang gis rgyud smin cing / /
bya rgyud rigs gsum spyi dang bye brag gi /
dam tshig sdom pa tshul bzhin bsrung bar shog /
zhing gi dam pa mngon par dga' ba yi / /
'dren pa'i lha tshogs 'chi med lam gang bar / /
cho ga ji bzhin bsod nams tshogs bsags pas / /
dge tshogs rgya mtsho mngon par 'phel bar shog /
bzlas brjod yan lag bzhi yi bsam gtan dang / /
bzlas brjod dag la ma bltos bsam gtan gyis / /
tha mal snang zhen ma lus drungs phyung nas / /
mtshan bcas mtshan med rnal 'byor mthar phyin shog /
khyad par sngags rnams kun gyi rgyal po mchog /
las sgrib rgyun gcod gzungs sngags rab bzlas pas / /
sdig sgrib kun dag zhi sogs rab 'byams las / /
ma lus bsgrub la thogs pa med par shog /
khyad par tshe 'di'i snang ba 'gag pa'i tshe / /
gnad gcod sdug bsngal drag po mi 'byung zhing / /
rgyal sras rgya mtshos bskor ba'i bcom ldan 'das / /
mi 'khrugs rgyal po'i zhal bzang mthong bar shog /
srid pa bar dor 'jigs skrag las grol te / /
sras kyi thu bos ma nor lam drangs nas / /
mngon dga'i zhing du skyes nas ston pa mchog /
mnyes par byas te sa bcu mthar phyin shog /
de nas sna tshogs sprul pa'i thabs mkhas kyis / /
mgon med nyam thag 'gro ba ma lus pa / /
skye rga na 'chi'i sdug @# / /
bsngal las bsgral te / /
sku gsum go 'phang mchog la 'god par shog /
gnas skabs su yang srid dang zhi ba yi / /
rgud pa kun gyi ming yang mi 'byung zhing / /
tshe dang bsod nams longs spyod bshad bsgrub sogs / /
yid la bsams pa ji bzhin 'grub par shog / / /
@# / /
lha yi lam dang yangs pa'i nor 'dzin khyon / /
til gyi gang bu bzhin du yongs gang ba'i / /
mi 'khrugs rgyal po'i dkyil 'khor lha yi tshogs / /
dran pa yis kyang ngan 'gro'i gdung sel zhing / /
khyod la rtag tu mchog stsol mdzad pa 'di / /
nges par gyis la rab dga' skyed cig dang / /
shis brjod sgra dbyangs bdag gis bsgrag par bya / /
rab 'byams rgyal ba'i thugs rje gcig bsdus nas / /
mtshan tsam dran pas 'khor ba'i sdug bsngal kun / /
ma lus zhi mdzad bslu med skyabs kyi phul / /
rgyal ba mi 'khrugs rgyal po la phyag 'tshal / /
rigs gsum 'khor los bsgyur ba rdo rje sems / /
lam 'di gsal mdzad slob dpon dze tA ri / /
lnga brgya'i gtsug rgyan jo bo yab sras dang / /
rgyal ba gnyis pa blo bzang grags pa sogs / /
dngos dang brgyud pa'i bla ma mchog rnams la / /
legs tshogs ji snyed mchis pa'i bkra shis des / /
khyed kyi mi mthun rgud pa kun zad cing / /
bde legs yar ngo'i zla ltar 'phel gyur nas / /
phun tshogs dpal la rol pa'i bkra shis shog /
bya rgyud dkyil 'khor sum stong lnga brgya yi / /
nang nas ngan song yongs su sbyong ba'i mchog /
lha mi'i ston pa bcom ldan mi 'khrugs pa / /
bkra shis lha mo brgyad dang sgo skyong bzhi / /
bcu gsum bdag nyid lha yi 'khor lo la / /
legs tshogs / /
khyed kyi / /
bde legs / /
phun tshogs / /
shAkya'i rgyal po'i mgur gyi bum pa las / /
gzungs mchog ji snyed gsungs pa'i rab dang phul / /
gang zhig thos dang ri mor bris pa'i gzugs / /
mthong ba yis kyang ngan song 'jigs 'phrog pa / /
mi 'khrugs rgyal po'i gzungs sogs lung rtogs kyi / /
dam pa'i chos tshul ji snyed mchis pa la /
legs tshogs / /
khyed kyi / /
bde legs / /
phun tshogs / /
rab 'byams zhing na gzungs sngags cho ga 'di'i / /
mchog dang thun mong bsgrub pa'i rim pa rnams / /
rgyal ba'i gsung bzhin legs par grub rnams kyis| |mtshon nas phyogs gcig yan chad 'dzin rnams la / /
legs tshogs / /
khyed kyi / /
bde legs / /
phun tshogs dpal la rol pa'i bkra shis shog /
ces shis pa brjod cing me tog gi char dbab par bya'o / /
zhes pa 'di ni gangs ri'i khrod kyi mgon med zas sbyin gnyis pa sde pa ngag dbang bsod nams lhun grub kyi bkas bskul ba la brten nas /
bya ba'i rgyud kyi rigs gsum spyi dang bye brag gi de nyid rig cing /
sde @# / /
snod 'dzin pa blo bzang chos kyi rgyal mtshan gyis shangs mdo ri bo dge 'phel gyi gtsug lag khang du sbyar ba'o / / / /
