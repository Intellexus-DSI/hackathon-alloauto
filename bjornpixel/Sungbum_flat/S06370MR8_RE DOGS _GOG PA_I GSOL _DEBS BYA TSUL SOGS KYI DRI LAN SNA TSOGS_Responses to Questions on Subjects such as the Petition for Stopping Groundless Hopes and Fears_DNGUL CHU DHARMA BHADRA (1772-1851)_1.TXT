! sbyor ba bzhi las /
re dogs 'gog pa'i gsol 'debs bya tshul dgos gsung pa la /
lan ni /
rgyal sras rin po che'i khrid yig tu /
bdag na ba legs nan bar byin gyis brlab tu gsol / /
sos pa legs na sos par byin gyis brlab tu gsol /
shi ba legs na 'chi bar byin gyis brlab tu gsol /
zhes 'byung ba ltar ro / /
chos srung dang gdon bgegs la mchod gtor dang 'phrin 'chol bya tshul dgos gsung ba la /
lan ni /
'di la khrid gzhung rnams su 'phrin 'chol gyi tshig ris tsam ma gtogs gsal ba zhig mi snang ba go sla ba la dgongs pa 'dra yang /
da lta bshad chos tsam las lag len la 'gel na ji bzhin 'byung dka' ba la bsams nas mdor bsdus gsal bar bshad na /
sangs rgyas chos tshogs mas skyabs sems lan gsum byas la /
rang nyid spyan ras gzigs su gsal ba yi / /
thugs ka'i 'od kyis chos skyong srung ma dang / /
gdon bgegs lan chags mgron rnams ma lus pa / /
spyan drangs 'dod pa'i gdan la bzhugs @# / /
par gyur / /
ces mgron gsal btabs la /
mdun du gtor lcog gam /
zan ril chu dang bcas pa gang rung gi gtor ma gnyis bshams pa'i /
dang po a mr-i tas bsangs /
swa b+hA was sbyangs /
stong ba'i ngang las b+h+rUM las rin po che'i snod yangs shing rgya che ba'i nang du oM las gtor ma zag pa med pa'i ye shes kyi bdud rtsi'i rgya mtsho chen por gyur /
oM AH hUM /
lan gsum gyis brlabs la /
sam+b+ha ra gsum gyis chos srung rnams la phul /
ar+g+haM sogs kyis mchod /
'dod yon lnga ldan zag med mchod gtor 'di / /
dam can chos skyong srung ma'i tshogs la 'bul / /
bzhes nas rkyen ngan bar chad ci byung yang / /
byang chub grogs su bsgyur ba'i 'phrin las mdzod / /
ces brjod /
gtor ma gnyis pa yang sngar ltar byin gyis brlabs la /
sam+b+ha ra gsum gyis gdon bgegs lan chags rnams la bsngos /
de bzhin gshegs pa bzhi'i mtshan brjod /
'dod yon lnga ldan zag med gtor ma 'di / /
gdon bgegs rnams kyis byang sems sbyong ba'i grogs / /
mdzad pa'i bka' drin btang rag yon du 'bul / /
da dung bdag 'dzin 'dul ba'i phan grogs mdzod / /
ces zhe thag pa nas brjod /
de nas /
bdag gi bsam pa'i stobs dag dang /
zhes sogs bden stobs brjod la /
mgron rnams mi dmigs par bsam mo / /
smras pa /
tshig gi lus bod mi che yang / /
don gyi re ba kun skong ba'i / /
dri lan bsam 'phel nor bu 'di / /
blo ldan mgul pa'i rgyan du 'bul / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis dge 'phel chos grwa nas / /
chos sbyin 'dzad med ngal 'gro'i rgyun 'di spel / /
sarba dzag taM / / / /
