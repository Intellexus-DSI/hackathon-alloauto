@# / /
dpal rdo rje 'jigs byed kyi bskyed rim dngos grub kyi snye ma zhes bya ba bzhugs so / /
@## / /
na mo badzra b+hair wA ya /
dus gsum rgyal ba'i ye shes 'jam pa'i dbyangs / /
thugs rje chen pos khros pa'i gar mdzad pas / /
'chi bdag bdud rigs 'byung po'i tshogs rnams la / /
srog bral 'doms pa'i bla mar gus btud nas / /
rgyud dang rgya gzhung 'o ma'i rgya mtsho che / /
rnam dpyod brtson pas bsrubs ba las byung ba'i / /
zab don bdud rtsi'i bcud kyis yongs gang ba'i / /
bum bzang skal ldan skye be'i tshogs la sbyin / /
'dir dpal rdo rje 'jigs byed kyi bskyed pa'i rim pa bshad pa la gsum /
thun gyi thog mar ji ltar bya ba'i tshul| thun dngos gzhi la ji ltar bya ba'i tshul /
thun gyi 'jug dang thun mtshams su ji ltar bya ba'i tshul lo / /
dang po thun gyi thog mar ji ltar bya ba'i tshul la gsum /
nang mchod @# / /
byin gyis brlabs pa'i tshul /
sngon 'gro gtor ma ji ltar bya ba'i tshul /
bdag bskyed kyi mchod pa byin gyis brlab pa'i tshul lo / /
dang po ni /
rang nyid rdo rje 'jigs byed zhal gcig phyag gnyis yum bcas su bskyed pa la chos can /
dgos pa yod de /
'og nas 'byung ba'i nang mchod dang mchod gtor sogs byin gyis brlab pa de tha mal gyi snang zhen dang ldan pas mi nus pas /
rang nyid lha'i rnal 'byor la gnas shing nga rgyal dang gsal snang shin tu brtan pa'i sgo nas byed dgos pa'i rgyu mtshan gyis yin pa'i phyir /
nang mchod byin gyis brlab pa'i tshul la bzhi /
bsang ba /
sbyang ba /
bskyed pa /
byin gyis brlab pa dngos so / /
dang po bsang ba ni /
hrIH Sh+T+wIH sa bsang ba yin cing /
de'i tshe dmigs pa yid la byed pa'i tshul yang yod de /
sngags brjod pa dang dus mnyam du rang gi snying gnas khro bo gshin rje'i gshed dpag tu med pa spros nas /
nang mchod kyi rdzas la gnas pa'i bgegs rnams bskrad par bsam pa yin pa'i phyir /
gnyis pa sbyang ba ni swa b+hA was sbyang ba yin cing /
sngags don ltar nang mchod la sogs pa bzang ba dang 'dzin pas bsdus pa'i chos thams cad rang bzhin stong pa nyid du mos pa'i sgo nas /
bde stong dbyer med kyi 'od gsal du bcug pa la chos can /
dgos pa yod de nang mchod la sogs pa la tha mal gyi snang zhen spong ba'i ched yin pa'i phyir /
gsum pa bskyed pa ni /
yaM las rlung /
raM las me'i dkyil 'khor la gnas ba'i AH las mi mgo'i skyed bu gsum gyi steng du /
AH las byung ba'i thod pa phyi dkar la nang dmar ba'i nang du bdud rtsi'i rdzas rnams bskyed pa'i rgyu mtshan yod de /
thod pa'i skad dod ka pA la zhes pa bde ba skyod pa la 'jug pas /
bde stong dbyer med kyi ye shes de mtshon pa'i rgyu mtshan gyis yin pa'i phyir /
skabs 'dir sha lnga bdud rtsi'i rdzas su 'jog pa'i rgyu mtshan yod de /
de dag la sbyangs rtogs sbar gsum byas nas sgrub pa po nyid kyis longs spyod pa dang /
dkyil 'khor pa'i lha tshogs la phul bas /
dngos grub thams cad myur du 'gugs par byed pas lcags kyu lnga dang /
dngos grub thams cad gsal bar byed pas sgron ma lnga zhes bshad pa yin pa'i phyir /
sha lnga gshegs pa lnga'i sa bon dang bdud rtsi lnga gshegs ma lnga'i sa bon las bskyed pa'i rgyu mtshan yod de /
sha lnga gshegs pa lnga'i bdag nyid dang /
bdud rtsi lnga gshegs lnga'i bdag nyid du bsgom par bya ba yin pa'i phyir @# / /
bzhi ba byin gyis brlab pa dngos ni /
yi ge gsum gyis sbyangs rtogs sbar gsum byed pa yin te /
de yang hUM yig thugs rdo rje'i sa bon yin pas kha dog dri nus kyi skyon thams cad sbyangs /
A yig gsung rdo rje'i sa bon yin pas ye shes de nyid bdud rtsi'i rnam pa can du rtogs par byas /
oM yig sku rdo rje'i sa bon yin pas ye shes kyi bdud rtsi de nyid mang por spel zhing byin gyis brlab pa yin pa'i phyir ro / /
gnyis pa sngon 'gro gtor ma ji ltar bya ba'i tshul ni /
nang mchod byin gyis brlabs pa'i 'og tu phyogs skyong la sngon 'gro gtor ma phul ba la dgos pa yod de /
sgrub thabs dngos gzhi bsgom pa la bgegs kyi bar chad mi 'byung bar bya ba'i ched yin pa'i phyir /
'o na sngon 'gro gtor ma bya ba'i tshul de ji lta bu zhe na /
sngon 'gro gtor ma'i mchod pa bdag bskyed kyi mchod pa byin rlabs ltar dang /
gtor ma nang mchod ltar byin gyis brlab pa yin cing| lA li tas bshad pa ltar ya ma rA dzA'i sngags brjod pa'i sgo nas kyang byin gyis brlabs te /
rang gi thugs ka'i hUM sngon po'i 'od zer lcags kyu'i rnam pa can gyis phyogs skyong bco lnga 'khor dang bcas pa bkug nas| phyogs mtshams rnams su gnas pa skad cig gis 'od gsal du bcug nas /
rdo rje 'jigs byed yab yum gyi rnam par gsal ba la /
b+hu tsa ra na'i sngags kyis gtor ma nang mchod dang bcas pa phul /
phrin las 'chol /
bzod par gsol nas rang bzhin gyi gnas su gshegs par bya ba yin te /
lA li tas /
sha rnams kun gyi gtor ma ni / /
'byung po la sogs 'jigs la sbyin / /
dang por lha la bzod par gsol / /
zhing skyong la sogs thams cad gshegs /
ces gsungs pa'i phyir /
phyogs skyong rnams skad cig gis 'od gsal du bcug nas rdo rje 'jigs byed yum bcas su bskyed pa la dgos pa yod de /
de dag la tha mal gyi snang zhen spangs nas yongs su dag pa lha'i 'khor lor 'char bar bya ba'i ched yin pa'i phyir /
b+hu tsa ra sogs kyi sngags don ni /
b+hu tsa ra ni zhes pa nas /
phaT ut+tar ti gA ya zhes pa'i bar ni /
sa 'og na spyod pa rnams dang /
sa la spyod pa rnams dang /
mkha' la spyod pa rnams ces pa dang /
nye snying yi ge bdun pa spel ba yin la /
oM i hrIH ya /
zhes pa nas /
sarba b+hu de b+h+yaH zhes pa'i bar ni dbang po la sogs pa'i phyogs skyong rnams kyi ming yig dang po dang /
las sngags kyi yi ge bcu pa spel ba yin no / /
gsum pa bdag bskyed kyi mchod pa byin gyis brlab pa ni /
skabs 'dir bdag bskyed dang /
mdun bskyed gnyis ka'i mchod pa lhan cig tu byin gyis brlabs pas cho ga ste /
bcu gsum ma 'di bdag mdun tha mi dad 'jug pa gcig pa'i bsgrub tshul grub chen gyi dgongs pa yin par rje bla mas bcu gsum ma gsum gyi dkyil chog tu gsal bar gsungs pas so / /
byin gyis brlab pa dngos ni bsang sbyang gnyis sngar ltar byas la /
AH las byung ba'i thod pa yangs @# / /
shing rgya che ba rnams kyi nang du hUM hUM zhu ba las byung ba'i mchod rdzas rnams ngo bo bde stong dbyer med kyi ye shes yin pa la /
rnam pa mchod rdzas so so'i rnam pa can /
byed las dbang po drug gi spyod yul du zag pa med pa'i bde ba khyad par can bskyed pa'i khyad par gsum ldan du mchod yon sogs kyi ming sngags yi ge gsum dang spel nas byin gyis brlab dgos pa yin te /
yi ge gsum rdo rje gsum gyi sa bon yin pas /
rdo rje gsum gyi bdag nyid du byin gyis brlab dgos pa yin pa'i phyir /
rtsa ba'i gnyis pa thun gyi dngos gzhi la ji ltar bya ba'i tshul la gsum /
dang po sbyor ba'i ting nge 'dzin bshad pa dang /
dkyil 'khor rgyal mchog gi ting nge 'dzin bshad pa dang /
las rgyal mchog gi ting nge 'dzin bshad pa'o / /
dang po sbyor ba'i ting nge 'dzin bshad pa la bzhi /
'chi ba chos sku'i rnal 'byor sgrub thabs kyi sbyor ba'i yan lag dang bcas te bshad pa dang /
gang du 'tshang rgya ba'i gnas rten gzhal yas khang bskyed de /
bar do longs skur 'khyer ba'i rnal 'byor rgyu rdo rje 'dzin pa'i bskyed tshul bshad pa dang /
skye ba sprul skur 'khyer ba'i rnal 'byor 'bras bu rdo rje 'dzin pa bskyed tshul 'phros dang bcas te bshad pa dang /
de lta bu'i sku gsum gyi go 'phang yang 'dod chags kyi chos kyis thob par bstan pa'i phyir rig ma dang sbyor tshul bshad pa'o / /
dang po la gsum /
sngags la spyod pa'i rten 'dzam bu gling pa'i mi mngal skyes khams drug ldan du skye ba len pa'i rgyur bsod nams kyi las 'du byas pa dang chos mthun par bsod nams kyi tshogs gsog tshul dang /
de ltar 'du byas pa'i 'og tu 'chi ba 'od gsal mngon du byed pa dang chos mthun par ye shes kyi sa'i stong nyid bsgom tshul dang 'byung bzhi'i dkyil 'khor bskyed nas 'gal rkyen 'gog pa'i don du bsrung 'khor bsgom tshul lo / /
dang po la tshogs zhing spyan 'dren tshul dang /
de la bsod nams kyi tshogs gsog tshul gnyis las /
dang po ni /
bde stong dbyer med kyi ye shes kyi ngang nas gzugs sku'i rnam par spyan 'dren pa lta bu rang bzhin gyi gnas nas spyan 'dren pa dang /
'og min sogs gnas bye brag pa nas spyan 'dren pa sogs du ma yod kyang /
skabs 'dir ji ltar bya ba'i tshul yod de /
rang nyid 'jigs byed zhal gcig phyag gnyis par gsal ba'i thugs kar padma dang nyi ma la gnas pa'i hUM yig las 'phros pa'i 'od zer gyis /
phyogs bcu'i longs sprul gyi zhing khams mu med pa gsal bar byas nas /
rdo rje 'jigs byed la de na bzhugs pa'i zhi khro rab 'byams kyis bskor ba mdun gyi nam mkhar spyan drangs nas /
'od zer rang gi snying khar thim par mos pa yin pa'i phyir /
skabs 'dir bla ma spyan 'dren pa'i tshul yang yod de /
dkyil 'khor gyi gtso bo dang tha mi dad du byas nas spyan 'dren pa'i tshul dang /
dkyil 'khor gyi dur khrod na gnas par mos nas spyan 'dren pa'i tshul dang /
gtso bo'i rigs bdag tu byas nas spyan 'dren pa'i tshul sogs du ma yod kyang /
skabs 'dir phyi ma ltar byed pa yin te /
de ltar yang lA li ta badzra'i gzhung las /
rang gi snying gar padma la / /
nyi ma la gnas @# / /
yi ge mchog /
thugs kyi rnam par rab bsgoms te / /
bla ma dang bcas lha dmigs bya /
zhes gsungs pa'i phyir ro / /
gnyis pa tshogs gsog pa'i tshul la gsum /
phyag 'tshal bdag mchod pa 'bul ba dang /
sdig pa bshags pa sogs yan lag lhag ma rnams sngon du btang nas /
thun mong dang thun mong ma yin pa'i sdom pa bzung ste tshangs pa'i gnas bzhi bsgom pa'i tshul lo / /
dang po phyag 'tshal ba ni /
gang gi drin gyis bde chen nyid| ces sogs sh+lo ka gcig gis bla ma dang /
gzugs mchog mchog tu drag po che /
zhes sogs sh+lo ka gcig gis lhag pa'i lha la phyag 'tshal ba yin cing /
dang po'i don ni /
bla ma rdo rje can te rdo rje 'chang dang tha mi dang byas pa'i zhabs kyi padmar phyag bya bar 'os pa yin te /
rin po che dbang gi rgyal pos dgos 'dod thams cad stsol ba bzhin du /
bla ma gang gi drin gyis bde ba chen po'i go nas sku gsum gyi go 'phang yang skad cig ste /
snyigs dus kyi tshe thung gcig la bde blag tu ster bar byed pa yin pa'i phyir /
tshigs bcad gnyis pa'i don yang yod de /
'bras dus kyi bde stong dbyer med kyi ye shes de nyid gzugs sku'i rnam par shar pas na gzugs mchog /
shin tu khros pa'i skur ston pas na mchog tu drag po che /
mi mthun pa'i phyogs las rgyal bas na dbang po /
sku gsung thugs kyi gsang ba bsam gyis mi khyab pa sangs rgyas 'phags pa nang phan tshun kho na'i mngon sum gyi spyod yul yin pas na mchog gi spyod yul can /
gdul dka' ba phyi nang gi gshin rje ma lus pa 'dul bar mdzad pa mthar thug gi bde stong dbyer med kyi ye shes nges don gyi rdo rje 'jigs byed dang /
de nyid gzugs sku'i rnam par shar ba'i drang don gyi rdo rje 'jigs byed la phyag 'tshal ba yin pa'i phyir ro / /
gnyis pa mchod pa 'bul ba'i tshul yang yod de /
'jigs byed kyi rgyud le'u bzhi pa dang /
gshed dmar gyi rgyud las gsungs pa'i oM hrIH Sh+DIH ha zhes sogs kyis chu gnyis nyer spyod rol mo dang bcas pa 'bul ba yin pa'i phyir ro / /
de'i tshe dmigs pa yid la byed pa'i tshul yang yod de /
rang gi snying ga'i hUM las spros pa'i tsa rtsi ka la sogs pa'i mchod pa'i lha mo mchod rdzas sna tshogs pa thogs pa nam mkha' gang ba spros te /
tshogs zhing rnams la mchod pas thugs rgyud la zag pa med pa'i bde ba khyad par can bskyed nas /
slar mchod lha rnams snying ga'i hUM la bsdu ba yin pa'i phyir ro / /
gsum pa ni /
sdig pa rnams ni bshags par bya /
zhes bas sdig pa bshags tshul spyir bstan /
skyes shing byung ba rnams ni bsal /
zhes pas skyes zin 'das pa'i dus kyi sdig pa dang /
da ltar byung ba'i sdig pa rnams la 'gyod sems dang ldan pas bshags tshul bstan /
mi byed par yang spyan sngar brjod /
ces pas 'byung 'gyur gyi sdig pa rnams la sdom sems sngon du 'gro bas mi byed par dam bca' pa'i tshul bstan /
de bzhin bsod rnams rjes yi rang /
zhes pas rang gzhan gyi dge ba la yi rang ba dang /
bdag gis bder 'gro yongs su @# / /
bsngo /
zhes pas dge rtsa rnams bla med byang chub tu bsngo ba bstan pa yin /
tshigs bcad lhag ma rnams kyi don yang yod de /
dkon mchog gsum la skyabs su 'gro /
zhes sogs sh+lo ka gcig dang /
yang dag rdzogs pa'i sangs rgyas dang /
zhes sogs spel bas /
dkon mchog gsum la skyabs su song nas byang chub tu sems bskyed de /
thun mong ba'i sdom pa bzung nas sbyin sogs kyi lam la slob tshul bstan /
yon tan rgya mtsho khyed rnams la /
zhes sogs rkang pa gnyis kyis tshogs zhing rnams la rang gi lus bran du 'bul tshul bstan pa yin pa'i phyir /
de ltar grub chen lA li ta badzra'i dgongs pa yin te /
ji skad du /
grub chen gyi gzhung las /
ye shes las gzhan tshogs kyi phyir / /
phyag 'tshal nas ni bsngo mthar thug /
bdun rnams bsags nas de rjes su / /
tshangs pa'i gnas bzhi bsgom par bya /
zhes gsungs pa'i phyir /
skabs 'dir thun mong ma yin pa'i sdom pa bzung ba grub chen gyi gzhung las dngos su ma byung kyang /
shrI dz+nyA nas dpa' bo gcig pa'i sgrub thabs su bshad pa dang /
'dus pa sogs kyi rigs 'gre sbyar nas mdzad pa yin la /
des na skabs 'dir thun mong ma yin pa'i sdom pa bzung ba la dgos pa yod de /
sdom pa sngar med gsar du skye ba dang /
nyams pa sor chung pa'i dgos pa mi 'grub kyang sdom pa skyes zin brtan pa dang /
gong nas gong du 'phel ba dang /
thun mong dang thun mong ma yin pa'i sdom pa bzung nas lam la slob pa dang /
bla ma dang dkyil 'khor pa'i lha tshogs mnyes par byed pa bsgrub pa'i mchod pa khyad par can du 'gyur ba yin pa'i phyir ro / /
skabs 'dir tshangs pa'i gnas bzhi bsgom tshul yang yod de /
sems can thams cad bde ba dang ldan par gyur cig /
ces sogs kyi don dran bzhin pa'i sgo nas theg chen thun mong ba'i skabs nas 'byung ba ltar gyi tshad med bzhi bsgom par bya ba yin pa'i phyir /
tshogs zhing spyan 'dren pa nas 'di'i bar gzhi dang chos mthun pa'i tshul yang yod de /
sngags la spyod pa'i rten 'dzam bu gling ba'i mi mngal skyes khams drug lhan du skye ba len pa'i rgyur bsod nams kyi las 'du bya ba dang chos mthun pa'i phyir ro / /
gnyis pa de ltar 'du byas pa'i 'og tu 'chi ba 'od gsal mngon du byed pa dang chos mthun par ye shes kyi sa'i stong nyid bsgom tshul la gnyis /
sbyang gzhi bshad pa dang /
de dang mthun pa'i stong nyid sgom tshul lo / /
dang po ni /
'dzam bu gling pa'i mi mngal skyes khams drug ldan pa 'chi ba 'od gsal mngon du byed tshul yang yod de /
de 'chi ba'i tshe thog mar sa chu la thim pa'i skabs su /
phyi rtags su lus byang ba'i nyams dang /
nang rtags su smig rgyu lta bu'i snang ba 'char /
chu me la thim pa'i skabs su phyi rtags su mchu dang lce bskams shing so la dreg pa chags pa dang /
nang rtags su du ba lta bu'i snang ba 'char /
me rlung la thim pa'i skabs su phyi rtags su lus kyi drod mtha' nas bsdud pa dang /
nang rtags su mkha' @# / /
nang me 'khyer lta bu'i snang ba 'char /
rlung rnam shes la thim pa'i skabs su phyi dbugs kyi 'gyu ba chad cing /
nang rtags su mar me 'bar ba lta bu'i snang ba 'char /
kun rtog g.yo ba'i rlung rnams snang ba la thim pa'i snang ba rang dus su ston gnam g.ya'i dag la zla 'od kyis khyab pa lta bu'i dkar lam pa'i snang ba 'char /
snang ba mched pa la thim pa'i mched pa rang dus su ston gnam g.ya' dag la nyi 'od kyis khyab pa lta bu'i dmar lam pa'i snang ba 'char /
mched pa nyer thob la thim pa'i nyer thob rang dus su /
srod kyi smag mthug pos khyab pa lta bu'i nag lam pa'i smang ba 'char /
nyer thob 'od gsal du thim pa'i 'od gsal rang dus su slod byed kyi rgyan gsum dang bral ba'i tho rangs kyi nam mkha'i rang mdog stong pa ji bzhin pa'i snang ba shar ba'i sgo nas 'chi ba 'od gsal mngon du byed pa yin pa'i phyir ro / /
gnyis pa la sngags gnyis kyi don bsam pa'i sgo nas stong nyid bsgom tshul dngos bshad pa dang /
sbyang gzhi dang chos mthun sbyor tshul bshad pa gnyis /
dang po sngags dang po'i don ni /
oM gyi a u ma gsum gyis sku gsung thugs kyi rdo rje gsum mtshon cing /
de gsum gcig tu gyur bas rdo rje gsum dbyer mi phyed pa de mtshon /
mtshon don dran pa'i sgo nas ngag tu brjod pas bsod nams dpag tu med pa len pa'i phyir /
nor bu 'dzin pa'i sngags ces bshad pa yin te /
rgyud rtse mo las /
oM ni ci zhig yin par brjod / /
mchog dang nor ster dpal dang g.yang / /
skal bzang rnam pa dang ldan zhing / /
dam bca' ba dang bkra shis don / /
nor bu 'dzin pa'i sngags su brjod /
ces gsungs pa'i phyir /
swa b+hA wa ni rang bzhin gyis /
shud+d+hAH ni rnam par dag pa /
sarba d+har+m+maH ni chos thams cad de /
gzung bas bsdus pa'i chos thams cad rang bzhin gyis rnam par dag pa dang /
swa b+hA wa shud+d+haH ni sngar bzhin la /
a haM ni nga'o ste da tsam sogs 'dzin pas bsdus pa'i chos thams cad rang bzhin gyis rnam par dag pa ste /
mdor na /
gzung ba dang 'dzin pas bsdus pa'i chos thams cad rang bzhin gyis rnam par dag pa'i stong pa nyid ston pa'o / /
sngags gnyis pa'i don yang yod de /
oM ni bshad zin la /
shU nya tA ni stong pa nyid dang /
dz+nyAn ni ye shes dang /
badzra ni mi phyed pa dang /
swa b+hA wa ni rang bzhin gyis ngang /
Atam ka ni bdag nyid dang /
a haM ni nga'o ste /
yul stong pa nyid dang /
yul can bde ba chen po'i ye shes gnyis dbyer mi phyed pa'i bdag nyid de nga'o snyam du rgyal ba'i thugs chos sku la nga rgyal bzhag nas sgom par byed pa yin pa'i phyir /
bla med kyi sgrub thabs 'ga' zhig tu tshogs zhing rnams rang bzhin gyi gnas su gshegs pa dang /
byin gyis rlob pa'i don du rang la bstim pa sogs du ma bshad kyang /
skabs 'dir ji ltar bya ba'i tshul yod de /
sngags gnyis kyi don bsams pa'i sgo nas stong pa nyid du sbyor ba yin pa'i phyir ro / /
de ltar rang dang tshogs zhing gi @# / /
lha dang de dag las gzhan pa'i chos thams cad chos can /
rtag chad la sogs pa'i mtha' bzhi dang bral ba'i bdag med pa'i rang bzhin stong pa nyid yin te /
rang rang gi gdags gzhi la brten nas btags pa tsam yin pa'i phyir ro / /
gnyis pa ni /
sngags gnyis kyi don bsams pa'i sgo nas stong nyid bsgom tshul 'di la 'chi ba chos skur 'khyer ba'i rnal 'byor zhes bya ba yin te /
sbyang gzhi la 'dzam bu gling pa'i mi mngal skyes khams drug ldan zhig rags pa nyi shu rtsa lnga rim gyis thim nas /
'chi ba 'od gsal mngon du byed pa dang chos mthun zhing /
sgrub pa po rang nyid kyi 'chi ba spyod par byed /
rdzogs rim gyi skabs su bsgoms stobs kyis rlung dbu mar zhugs gnas thim gsum byas pa las byung ba'i dpe don gyi 'od gsal dang rnam pa mthun zhing /
de lta bu'i rtogs pa skye pa'i dge rtsa smin byed khyad par can du 'gyur /
'bras bu'i skabs su yul dag pa gnyis ldan gyi dbyings dang /
sgrib bral lhan skyes kyi bde ba chen po'i ye shes gnyis ro gcig tu zhugs pa'i rgyal ba'i thugs chos sku dang rnam pa mthun zhing /
de lta bu'i 'bras bu lam du byas pas chos kyi sku mngon du 'gyur ba'i nus pa khyad par can 'jog pa yin pa'i phyir /
skabs 'dir stong nyid bsgom pa la ye shes kyis zhes brjod pa'i rgyu mtshan yod de /
gzhi la snod kyi 'jig rten snga ma zhig stong nas nam mkha' stong sang du gnas pa de nyid kyis snod kyi 'jig rten phyi ma zhig gi rten byed pa bzhin du /
'dir bsgoms pa'i stong nyid kyis kyang 'byung ba rim brtsegs rten brten pa'i dkyil 'khor dang bcas pa bskyed pa'i gzhi byed pa'i rgyu mtshan gyis de ltar brjod pa yin pa'i phyir /
skabs 'dir stong nyid bsgoms pa la dgos pa yod de /
gtso bor 'chi ba chos skur 'khyer ba'i lam 'khyer dang /
der ma zad gong du tshogs zhing rnams la bsod nams kyi tshogs bsags nas /
'dir stong nyid bsgoms pas ye shes kyi tshogs bsags par 'gyur ba dang /
stong nyid rtogs pa'i gzung rnam de nyid 'og nas 'byung ba'i rtan dang brten pa'i dkyil 'khor du 'char ba'i zab gsal gnyis med kyi rnal 'byor khyad par can bskyed par bya ba'i ched yin pa'i phyir ro / /
gsum pa ni /
'byung bzhi'i dkyil 'khor bskyed nas 'gal rkyen 'gog pa'i don du bsrung 'khor bsgom tshul la gnyis /
'byung bzhi'i dkyil 'khor bskyed de thun mong ba'i bsrung 'khor bsgom tshul dang /
thun mong ma yin pa'i bsrung 'khor bsgom tshul lo / /
dang po ni /
de lta bu'i stong pa'i ngang las yaM raM baM laM bzhi las 'byung bzhi'i dkyil 'khor sgrub thabs nas 'byung ba ltar bskyed pa yin te /
lA li tas /
yaM raM baM laM yi ge las / /
rlung dang me dang chu dang ni / /
dbang chen dkyil 'khor bsgom bar bya /
zhes gsungs pa'i phyir ro / /
'byung bzhi'i dkyil 'khor bsgom pa 'di sbyang gzhi dang chos mthun tshul yod de /
gzhi la snod kyi 'jig rten snga ma zhig stongs @# / /
nas /
snod kyi 'jig rten phyi ma zhig chags pa'i thog mar rlung la sogs pa'i 'byung bzhi'i dkyil 'khor rim can du grub pa dang chos mthun pa'i phyir /
'o na skabs 'dir me dkyil dngos gnas la yod pas /
me dkyil dang chos mthun yul med par 'gyur ro zhe na /
skyon med de /
skabs 'dir me dkyil dngos gnas la med kyang /
'byung ba gzhan gsum la me rdul gnas pas chos mthun legs par grub pa yin pa'i phyir ro / /
de'i 'og tu hUM las sna tshogs rdo rje hUM gis mtshan pa las zhes sogs kyi thun mong ba'i bsrung 'khor bsgoms pa la dgos pa yod de /
sgrub thabs bsgom pa la bgegs kyi bar chad mi 'byung bar bya ba'i ched yin pa'i phyir ro / /
gnyis pa ni /
khro bo bcu dang bcas pa'i bsrung 'khor bsgom dgos pa yin te /
lA li tas /
de yi dbus su gnod mdzes kyi / /
bka' yi 'khor lo bsgom par bya / /
rtsibs bcu ba la cung zad ser /
khro bo bcu bcas rnal 'byor bsgom /
zhes gsungs pa'i phyir /
skabs 'dir bsrung ba'i 'khor lo ji ltar bya ba'i tshul yang yod de /
ra ba'i dbus su b+h+ruM ser po las byung ba'i bka'i 'khor lo ser po rtsibs bcu lte ba dang bcas pa /
steng 'og gi rtsibs gnyis mdung rteng sbubs sprad pa lta bu dang /
shar la sogs pa'i rtsibs brgyud kyi rtse mo rnams ral gri so gnyis ma'i rnam pa can dang /
lte ba'i sbubs dang /
steng 'og gi sbubs dang /
shar la sogs pa'i rtsibs brgyad kyi rtse mo la cung zad ma reg pa'i gnas rnams su sna tshogs padma dang /
zla ba dang nyi ma'i gdan re re bsgom par bya ba yin pa'i phyir /
gdan rnams 'khor lo'i rtsibs la ma reg par byed pa'i rgyu mtshan yod de /
'dus pa phyi ma las /
mi g.yo ba dang mtshungs bar 'khor zhes gsungs pa ltar /
'khor lo g.yas bskor du mgyogs par 'khor zhing /
khro bo rnams rang rang gi phyogs bzung nas g.yo ba med par bsgom par bya ba yin pa'i phyir /
'khor lo la khro bo rnams ji ltar 'god pa'i tshul yang yod de /
thog mar lte ba'i dbus su rang nyid gnod mdzes yab yum du bsgom zhing /
yab yum snyoms par zhugs pa'i thugs ka'i hUM gi 'od zer gyis bkug pa'i khro bo bcu rang gi zhal du bcug nas zhu ba rdo rje'i lam nas yum gyi padmar zhugs pa las thig le bcu dang /
de las hUM ring po bcu dang /
de las khro bo bcur gyur par bsgom zhing /
de nas hUM gis yum gyi padma nas phyung ste 'khor lo'i rtsibs kyi gdan rnams la 'god par bya ba yin pa'i phyir ro / /
gnyis pa gang du 'tshang rgya ba'i gnas rten gzhal yas khang bskyed de /
bar do longs skur 'khyer ba'i rnal 'byor rgyu rdo rje 'dzin pa bskyed tshul la gnyis / /
gang du 'tshang rgya ba'i gnas rten gzhal yas khang bskyed tshul dang /
bar do longs skur 'khyer ba'i rnal 'byor rgyu rdo rje 'dzin pa bskyed tshul bshad pa'o / /
dang po la gnyis /
gzhal yas khang gi gdan bskyed pa dang /
@# / /
gzhal yas khang dngos bskyed pa'o / /
dang po ni /
rang nyid gnod mdzes su gnas pa yongs su gyur pa las sgrub thabs nas 'byung ba ltar rdo rje sems dpar bsgom par bya ba yin te /
grub chen gyis /
de nas bdag po yongs gyur nas / /
rdo rje sems dpar rnam par bsgom / /
dkar dang mthing ga dmar ba'i zhal /
zhes gsungs pa ltar yin pa'i phyir /
de nas rdo rje sems dpa' yongs su gyur ba las chos 'byung phyi dkar la nang dmar ba 'og tu phra zhing stod yangs pa /
shes rab ma'i b+ha ga'i rnam pa can du bsgoms pa'i nang du /
sna tshogs padma'i lte bar sna tshogs rdo rje rnams sgrub thabs nas 'byung ba ltar bsgom par bya ba yin te /
grub chen gyis /
de nas chos kyi 'byung gnas ni / /
dkar gsal gyen 'greng gnas pa la / /
chu skyes sna tshogs rdo rje yis / /
rnam par mtshon par mkhas pas bsam /
zhes gsungs pa ltar yin pa'i phyir /
rdo rje sems dpa' yongs su gyur pa las chos 'byung bskyed pa'i rgyu mtshan yod de /
chos 'byung gis 'bras dus kyi bde stong dbyer med kyi ye shes mtshon zhing /
ye shes de nyid nges don gyi rdo rje sems dpa' yin pa'i rgyu mtshan gyis yin pa'i phyir /
chos 'byung gis bde stong dbyer med kyi ye shes mtshon pa yang yin te /
phyi dkar bas rang bzhin rnam dag gi stong pa nyid dang /
de la ldog pas phye na /
zur gsum gyis rnam thar sgo gsum gyi stong pa nyid dang /
shes rab ma'i b+ha ga'i dbyibs su yod pas lhan skyes kyi bde ba chen po'i ye shes de mtshon pa yin pa'i phyir /
chos 'byung 'og tu phra zhing stong yangs bar bskyed pa la dgos pa yod de /
mos spyod dang sa 'og ma rnams su yon tan phra zhing sa gong ma rnams su yon tan je rgyas su 'gyur ba de mtshon pa yin pa'i phyir /
chos 'byung gi nang du rten dang brten par bcas pa'i gzhal yas khang tshud par bsgoms pa la dgos pa yod de /
sngar bshad pa ltar chos 'byung gis bde stong dbyer med kyi ye shes mtshon pas rten dang brten par bcas pa'i dkyil 'khor thams cad bde stong dbyer med kyi rnam rol du 'char ba dang /
'bras bu sangs rgyas kyi sa'i gnas lus longs spyod la sogs pa'i yon tan thams cad rang rgyu bde stong dbyer med kyi ye shes las byung bar shes pa dang /
sngon rdo rje 'chang gis rgyud gsungs pa rdo rje btsun mo'i b+ha ga'i dbyibs can gyi chos 'byung gi nang du chud pa'i gzhal yas khang du gsungs bas /
sngon byung ston pa'i rnam sprul rjes mjug gdul bya'i nyams len du 'khyer bar bya ba'i ched yin pa'i phyir /
chos 'byung gi nang du sna tshogs padma dang sna tshogs rdo rje bsgom pa ni gzhal yas khang gi gdan gyi don du yin la / /
de ltar bsgoms pa la mtshon don dang dgos pa yod de /
sna tshogs padmas 'khor ba'i nyes pas ma gos pa dang /
rdzogs rim gyi skabs su gang la gnad du bsnun pa'i rdo rje lus kyi rtsa 'khor rnams mtshon /
sna tshogs rdo rjes ye @# / /
shes lnga mtshon zhing rten dang brten pa'i dkyil 'khor thams cad gtso bo'i ye shes lnga'i rnam rol du 'char bar byed pa'i ched dang /
rdzogs rim gyi skabs su rdo rje'i lus la gnad du bsnan nas bsgoms pa la brten nas /
lam dang 'bras bu'i ye shes lnga la sogs pa'i yon tan 'grub pa'i dgos pa yod pa'i phyir /
gnyis pa gzhal yas khang dngos bskyed pa ni /
sna tshogs rdo rje'i lte bar b+h+ruM dang 'khor lo las rnam snang dang /
de yongs su gyur pa las gzhal yas khang bskyed pa yin te /
lA li tas /
der ni b+h+ruM dang 'khor lo las / /
rdo rje 'chang dang 'dra ba yi / /
rtag pa'i rgyal po bsgom par bya / /
rdo rje la gnas 'khor lo'o / /
de las byung ba'i gzhal yas khang /
zhes gsungs pa'i phyir /
rnam snang yongs su gyur pa las gzhal yas khang bskyed pa'i rgyu mtshan yod de /
sbyang gzhi la snod kyi 'jig rten rnams phung po lnga'i nang nas gzugs phung gi khongs su 'dus pa ltar /
lam dang 'bras bu'i skabs kyi gzhal yas khang rnams kyang gzugs phung rnam par dag pa rnam snang gi ngo bor 'jog dgos pas /
ngo bo gzugs phung rnam par dag pa rnam snang gi ngo bo yin pa la rnam pa gzhal yas khang gi rnam pa can du bsgom dgos pa yin pa'i phyir /
rim pa dang po'i skabs 'dir gzhal yas khang gdan bcas bskyed pa la dgos pa yod de /
sbyang gzhi la 'byung bzhi rim brtsegs chags pa'i steng du ri gling sogs chags pa dang rnam pa mthun zhing /
sgrub pa po rang nyid ma 'ongs pa na las nyon gyi dbang gis ma dag pa'i snod kyi 'jig rten la longs spyod dgos pa'i nus pa de zad par byed /
rdzogs rim gyi skabs su gzhal yas khang 'grub pa'i dge rtsa smin byed khyad par can du 'gyur /
'bras bu sangs rgyas kyi sa'i longs spyod rdzogs sku'i bzhugs gnas ye shes rang snang las grub pa'i gzhal yas khang dang rnam pa mthun zhing /
da lta nas 'bras bu lam byed kyi tshul du bsgoms pas gzhal yas khang dngos gnas la 'grub pa'i nus pa khyad par can 'jog pa yin pa'i phyir /
de lta bu'i gzhal yas khang gi rgya dpangs ji ltar bya ba'i tshul yang yod de /
gzhal yas khang gi shar gyi nang mtha' nas nub kyi nang mtha'i bar la cha phran bzhi la sgo tshad du byas pa'i sgo tshad brgyad dang /
dpangs su rtsig pa cha phran bcu gsum dang /
de'i steng du pha gu cha phran gcig dang /
de'i steng du gser gyi ska rags cha phran gnyis te /
cha phran bcu drug gam /
sgo tshad bzhi yod la /
sgo khyud sgo tshad gcig dang /
sgo 'gram dang sgo logs cha phran gnyis gnyis te /
dpangs gzhal yas khang gi dpangs dang mnyam pa| de'i phyi rol du sna tshogs rdo rje la gnas shing /
cha phran lnga'i dpangs dang ldan pa'i ka ba gnyis gnyis kyis bteg pa'i rta babs sgo tshad gsum dang ldan pa'i steng gi mda' yab gzhal yas khang gi mda' yab dang mnyam par @# / /
bsgom par bya ba yin pa'i phyir /
dbyibs sogs ji ltar bya ba'i tshul yang yod de /
gru bzhi sgo bzhi rta babs bzhis nye bar mdzes pa'i nang du ka ba brgyad kyis bteg pa'i rdo rje'i gdung bzhis mdzes par phub pa'i steng du /
rgya phibs nor bu rin po che'i tog can gyis mdzes pa /
de'i phyi rol du padma rdo rje'i ra ba me ri dang bcas pa /
de'i phyi rol dur khrod chen po brgyad kyis bskor par bsgom par bya ba yin pa'i phyir /
de lta bu'i gzhal yas khang gi nang du rdo rje'i phreng bas bskor ba'i gar bu'i steng du re mig dgu ba'i 'khor lo bsgom par bya ba yin te /
lA li tas /
de yi dbus su 'khor lo ni / /
re'u mig dgu ba zlum por bya /
zhes gsungs pa'i phyir /
re'u mig dgu pa'i dbus su yaM las rlung gi dkyil 'khor nag la cung zad dmar ba zhig bsgom par bya ba yin te /
rtog bdun las /
yi ge yaM las rlung gi dkyil 'khor du ba'i kha dog gi rnam pa lta bu bsam par bya'o /
zhes gsungs pa'i phyir /
rlung gi dkyil 'khor kha dog de ltar byed pa ni dbang drag gi las gtso bor ston pa yin la /
de yang nag la cung zad dmar ba ni me rlung 'dres pa'i dbang gis yin te /
lA li tas zhe dgu ma'i sgrub thabs su /
dkyil 'khor kun tu me dang rlung /
zhes gsungs pa'i phyir /
de lta bu'i gzhal yas khang gi nang du gdan bskyed tshul yod de /
re mig dgu pa'i dbus kyi rlung gi dkyil 'khor gyi steng dang /
nang gi phyogs gsum dang /
sgo bzhir sna tshogs padma dang nyi ma'i gdan /
nang gi shar dang grwa bzhi dang /
phyi'i grwa bzhir sna tshogs padma dang zla ba'i gdan zung re re sgrub thabs nas 'byung ba ltar bsgom par bya ba yin pa'i phyir /
gnyis pa bar do longs skur 'khyer ba'i rnal 'byor rgyu rdo rje 'dzin pa bskyed tshul ni /
gzhi la 'dzam bu gling pa'i mi mngal skyes khams drug ldan zhig 'chi ba 'od gsal mngon du byas nas /
de las ldang ba dang dus mnyam du 'od gsal de'i bzhon pa'i rlung 'od zer lnga bas nyer len dang| 'od gsal de'i sems kyis lhan cig byed rkyen byas nas /
dngos gnas la rlung sems tsam las grub pa'i dbang po kun tshang ba'i bar do'i lus 'grub par 'gyur la /
de dang rnam pa mthun pa'i rgyu rdo rje 'dzin pa 'jam dpal bskyed tshul yang yod de /
gdan dbus ma'i steng du a yig dang po las byung ba'i zhes sogs sgrub thabs nas 'byung ba ltar bsgom pa yin pa'i phyir /
rgyu rdo rje 'dzin pa 'jam dpal bskyed tshul 'di la bar do longs skur 'khyer ba'i rnal 'byor zhes bya ba yin te /
gzhi la 'dzam bu gling pa'i mi mngal skyes khams drug ldan zhig 'chi ba 'od gsal mngon du byas pa'i mthar /
bar do'i lus 'grub pa dang chos mthun /
sgrub pa po rang nyid kyi bar do spyod bar byed /
rdzogs rim gyi skabs su dpe dang don gyi 'od gsal las dag ma dag gi sgyu lus 'grub pa dang rnam pa mthun zhing /
de lta bu'i rtogs pa skye ba'i dge rtsa smin byed khyad par can du 'gyur /
'bras bu sangs @# / /
rgyas kyi sa'i longs spyod rdzogs pa'i sku dang rnam pa mthun zhing /
de lta bu da lta nas 'bras bu lam byed kyi tshul du byas nas bsgoms pas /
longs spyod rdzogs pa'i sku dngos gnas la 'grub pa'i nus pa khyad par can 'jog pa yin pa'i phyir /
rgyu rdo rje 'dzin pa 'jam dpal bskyed pa 'di sbyang gzhi bar do dang chos mthun pa yang yin te /
re mig dgu ba'i dbus kyi rlung de 'chi ba 'od gsal gyi bzhon pa'i rlung dang /
a yig dang po las byung ba'i zla ba'i dkyil 'khor 'chi ba 'od gsal gyi sems dang /
zla ba'i dbus kyi d+hIH yig ser po bar do'i ngag dang /
d+hIH las ral gri d+hIs mtshan pa bar do'i yid dang /
de las 'od zer 'phros /
bde bar gshegs pa thams cad spyan drangs ba sogs bar do'i bya ba dang /
de rnams yongs su gyur ba las 'jam dpal du gyur pa bar do'i lus ngag yid gsum cig car du grub pa dang chos mthun pa yin pa'i phyir /
rgyu rdo rje 'dzin pa 'jam dpal bskyed pa de sbyong byed lam gyi gnas skabs dang chos mthun pa yang yin te /
re mig dgu pa'i dbus kyi rlung de dag ma dag gi sgyu lus kyi sgrub gzhir gyur pa'i dpe don gyi 'od gsal gyi bzhon pa'i rlung dang| a yig dang po las byung ba'i zla ba'i dkyil 'khor dpe don gyi 'od gsal gyi sems dang /
zla ba'i dbus kyi d+hIH yig ser po dag ma dag gi sgyu ma'i sku gnyis kyi gsung dang /
d+hIH las ral gri d+hI sam tshan pa dag ma dag gi sgyu ma'i sku gnyis kyi thugs dang /
de las 'od zer 'phros pas bde bar gshegs pa thams cad spyan drangs pa sogs dag ma dag gi sgyu ma'i sku gnyis kyi mdzad pa dang /
de rnams yongs su gyur ba las 'jam dpal du gyur pa dpe don gyi 'od gsal las dag ma dag gi sgyu ma'i sku gnyis 'grub pa dang rnam pa mthun zhing /
de lta bu'i rtogs pa skye ba'i dge rtsa smin byed khyad par can du 'gyur ba yin pa'i phyir /
rgyu rdo rje 'dzin pa 'jam dpal bskyed pa sbyangs pa 'bras bu'i gnas skabs dang chos mthun pa yang yin te /
re mig dgu pa'i dbus kyi rlung gi dkyil 'khor de mi slob pa'i zung 'jug gi dngos rgyur gyur pa'i rlung 'od zer lnga pa dang /
a yig dang po las byung ba'i zla ba'i dkyil 'khor mi slob pa'i zung 'jug gi dngos rgyur gyur pa'i don gyi 'od gsal dang /
zla ba'i steng gi d+hIH yig ser po longs sku'i ngag dang /
d+hIH las ral gri d+hIs mtshan pa longs sku'i thugs dang /
de las 'od zer 'phros /
bde bar gshegs pa thams cad spyan drangs pa sogs longs sku'i mdzad pa dang /
de rnams yongs su gyur ba las 'jam dpal du bskyed pa longs sku dang rnam pa mthun zhing /
de lta bu da lta nas 'bras bu lam byed kyi tshul du byas nas bsgoms pas /
longs sku dngos gnas la 'grub pa'i nus pa khyad par can 'jog pa yin pa'i phyir /
'jam dpal gyi thugs ka'i nyi ma de sbyang gzhi dang chos mthun @# / /
sbyor tshul med kyang /
lam dus dang 'bras dus kyi 'od gsal gnyis mtshon pa yin te /
lA li tas /
rnam rtog thams cad bsregs pa yis / /
thugs kar nyi ma'i dkyil 'khor te / /
'od gsal ba yi ye shes brjod /
ces gsungs pa'i phyir ro / /
gsum pa skye ba sprul skur 'khyer ba'i rnal 'byor 'bras bu rdo rje 'dzin pa bskyed tshul la /
'bras bu rdo rje 'dzin pa mngon byang lnga las bskyed tshul dang /
de nyid skye ba sprul skur 'khyer ba'i rnal 'byor du bstan pa gnyis /
dang po ni /
spyir rgyud snga nas lha bskyed tshul bshad pa la /
mngon byang lnga bskyed /
cho ga gsum bskyed /
skad cig dkrong pa skyed sogs du ma yod pa las /
skabs 'dir 'bras bu rdo rje 'dzin pa mngon byang lnga las bskyed pa yin la| de'i tshul yang yod de /
a yig dang po las byung ba'i zla ba'i dkyil 'khor ni me long ye shes kyi ngo bo zla ba las byang chub pa dang /
de'i dbus su chu las chu sbur gyi tshul du d+hIH ser po las byung ba'i zhes pa nas /
dpag tshad stong phrag brgyar khyab pa'i nyi ma'i dkyil 'khor du gyur /
ces pa'i bar ni mnyam nyid ye shes kyi ngo bo nyi ma las byang chub pa dang /
de'i dbus su hUM yig mthing ga zhes pa nas /
hUM la zhugs pa las ces pa'i bar ni sor rtog ye shes kyi ngo bo gsung sa bon las byang chub pa dang /
khro bo'i rdo rje kha dog nag po rtse dgu pa zhes pa nas rdo rje la thim par gyur /
ces pa'i bar ni bya grub ye shes kyi ngo bo thugs phyag mtshan las byang chub pa dang /
zla ba dang de'i steng gi nyi ma rdo rje hUM yig dang bcas pa yongs su gyur ba las /
rang nyid 'bras bu rdo rje 'dzin pa dpal rdo rje 'jigs byed chen por bskyed pa ni /
chos dbyings ye shes kyi ngo bo sku yongs su rdzogs pa las byang chub pa yin pa'i phyir /
gnyis pa 'bras bu rdo rje 'dzin pa bskyed tshul 'di la skye ba sprul skur 'khyer ba'i rnal 'byor zhes bya ste /
sbyang gzhi la pha ma'i khu khrag gi dbus su bar do'i rnam shes zhugs pa dang chos mthun zhing /
sgrub pa po rang nyid kyi skye ba sbyong par byed /
rdzogs rim gyi skabs su dag ma dag gi sgyu ma'i sku gnyis kyis rags pa'i sprul sku 'dzin pa dang chos mthun zhing /
de lta bu'i rtogs pa skye pa'i dge rtsa smin byed khyad par can du 'gyur /
'bras bu sangs rgyas kyi sa'i longs spyod rdzogs sku nges 'dod pa khams pa la sogs pa'i thun mong ba'i gdul bya la sku dngos su snang ba'i sgo nas don mdzad mi nus pas /
de rnams kyi don mdzad pa'i phyir rags pa'i sprul sku ston pa dang rnam pa mthun zhing /
de lta bu da lta nas 'bras bu lam byed kyi tshul du bgyas nas bsgoms pas /
sprul sku dngos gnas la 'grub pa'i nus pa khyad par can 'jog pa yin pa'i phyir /
'bras bu rdo rje 'dzin pa bskyed pa 'di sbyang gzhi skye ba dang chos mthun pa yang yin te /
sngar gyi zla ba'i dkyil 'khor gyi rigs 'dra'i rgyun de pha las thob pa'i khams dkar po dang chos mthun /
'jam dpal gyi thugs ka'i nyi ma'i dkyil 'khor de ma las thob pa'i khams dmar po dang chos mthun /
'jam dpal dang bcas pa nyi ma la zhugs pa de khu khrag gi dbus su bar do'i rnam shes zhugs pa dang @# / /
chos mthun 'od zer gyis dpag med stong phrag brgyar khyab pa'i nyi ma'i dkyil 'khor du gyur ba ni khu khrag rnam shes gsum 'dres pa dang chos mthun /
hUM yig ni mngal gyi gnas skabs su ngag smra ba dngos su med kyang ngag smra ba'i nus pa byed pa lce dkan grub pa dang chos mthun /
khro bo'i rdo rje rtse dgu pa ni mngal gyi gnas skabs kyi yid dang chos mthun /
de las rdo rje phra mo'i gzugs spros pa nas /
rdo rje la thim par gyur ces pa'i bar mngal gyi gnas skabs su sangs rgyas kyi sgras bstan pa'i phung po lnga dang /
sems dpa'i sgras bstan pa'i dbang po lnga dang /
sems ma'i sgras bstan pa'i skye mched dang /
khro bo'i sgras bstan pa'i yan lag rnams 'phel ba dang chos mthun /
zla ba dang de'i steng gi nyi ma rdo rje hUM yig dang bcas pa yongs su gyur ba las /
rang nyid 'bras bu rdo rje 'dzin pa dpal rdo rje 'jigs byed chen po'i skur bzhengs pa ni mngal du lus grub nas phyi rol du btsas pa dang chos mthun pa yin /
'bras bu rdo rje 'dzin pa bskyed pa ni lam gyi gnas skabs dang chos mthun pa yang yin te /
'jam dpal dang bcas pa nyi ma la zhugs pa ni dag ma dag gi sgyu ma'i sku gnyis phung po rags pa la zhugs nas /
lam dus kyi sprul sku 'dzin pa dang rnam pa mthun /
hUM dang rdo rje gnyis ni rim pa bzhin lam dus kyi sprul sku'i gsung thugs gnyis dang rnam pa mthun /
de las rdo rje phra mo'i g+thugs spros nas rdo rje la thim pa'i bar ni lam dus kyi sprul sku'i mdzad pa dang rnam pa mthun /
de rnams yongs su gyur pa las 'bras bu rdo rje 'dzin pa'i skur bzhengs pa ni lam dus kyi sprul sku dang rnam pa mthun zhing /
de lta bu'i rtogs pa skye ba'i dge rtsa smin byed khyad par can du 'gyur ba yin pa'i phyir /
'bras bu rdo rje 'dzin pa bskyed pa ni 'bras bu'i gnas skabs dang chos mthun pa yang yin te /
'jam dpal dang bcas pa nyi ma la zhugs pa ni phra ba'i longs sku des gdul bya thun mong ba la snang ba'i rags pa'i sprul sku bzung ba dang rnam pa mthun /
hUM dang rdo rje gnyis ni rim pa bzhin rags pa'i sprul sku'i gsung thugs gnyis dang rnam pa mthun /
de las rdo rje phra mo'i gzugs spos nas /
rdo rje la thim pa'i bar ni rags pa'i sprul sku'i mdzad pa dang rnam pa mthun /
de rnams yongs su gyur ba las 'bras bu rdo rje 'dzin pa'i skur bzhengs pa ni rags pa'i sprul sku dngos dang rnam pa mthun zhing /
de lta bu da lta nas 'bras bu lam byed kyi tshul du byas nas bsgoms pas sprul sku dngos gnas la 'grub pa'i nus pa khyad par can 'jog pa yin pa'i phyir /
de ltar sngar bshad pa'i don rnams bsdus nas dmigs pa'i rim par 'khyer ba ni| sngags gnyis kyi don bsgoms nas chos sku la nga rgyal bzhag /
de nas sngon gyi smon lam rjes su dran nas chos sku las gzugs skur bzhengs nas sems can gyi don mdzad par bsgom pa yin te /
don byed yul gyi sems @# / /
can zhi pa'i thabs kyis 'dul ba rnams la 'jam dpal gyi skur bsgoms nas don byed pa yin la /
sku nges gdul bar ma nus pa'i gdug pa can rnams 'dul ba'i phyir du 'jam dpal dang bcas pa nyi ma la zhugs pa las byung ba'i nyi ma'i dkyil 'khor las bdud rtsi 'od zer dpag tshad stong phrag brgyar khyab pa'i spro bsdu byas nas don byed /
des kyang 'dul bar ma nus pa'i gdug pa can de la chung 'bring chen po gsum las gdug pa can chung ngu rnams 'dul ba'i phyir du hUM yig mthing ga me 'od lta bu'i 'od zer kha dog sna lnga 'phrog gdug pa can thams cad bsreg par byed cing /
hUM de yang yi ge tsam ma yin pa'i hUM zhes pa'i sgra drag po 'brug ltar sgrog pas gdug pa can rnams skrag par byed par bsam pa yin la /
gdug pa can 'bring rnams 'dul ba'i phyir du khro bo'i rdo rje kha dog nag po rtse dgu ba /
r+wa shin tu gdengs pa /
lte ba la hUM gis mtshan pa las sngar las kyang che ba'i hUM gi sgra drag po sgrog pa /
de las rdo rje phra mo'i gzugs spros pa yongs su gyur pa las /
rdo rje 'jigs byed zhal gcig phyag gnyis pa sogs nyi gdan la bzhugs pa dpag tu med pa sgos nas /
gdug pa can rnams tshar bcad de /
slar de dag gi sku las zhi khro rab 'byams til gyi gang bu ltar nam mkha' gang pa spro ba dang bsdu ba'i mdzad pa can du bsgom /
de'i rjes su gdug pa can chen po rnams 'dul ba'i phyir du /
bcom ldan 'das rdo rje 'jigs byed gshin rje 'am /
srin po drag tu khros pa lta bu khro bo'i nyams thams cad dang ldan par bsgom pa'o /
zhes bla ma dam pa'i zhal gyi gdams pa'o / /
des na 'bras bu rdo rje 'dzin pa'i mngon rtogs yid la byed pa'i tshul yang yod de /
rang nyid 'bras bu rdo rje 'dzin pa dpal rdo rje 'jigs byed chen po zhes pa nas /
me dpung rab tu 'bar ba'i klong dkyil na bzhugs par gyur /
ces pa'i bar sgrub thabs nas 'byung ba ltar bsgom par bya ba yin pa'i phyir /
'o na zhal gyi 'khor tshul ji lta bu zhe na /
r+wa lugs pa rnams brtsegs zhal du bzhed pa /
skyo lugs pa rnams ma he'i zhal nas rim pa bzhin mthing ga dang /
dmar po dang /
ser po rnams thar chags dang /
de bzhin du g.yon nas dkar po dang /
dud ka dang /
nag po rnams thar chags su byas pa'i 'khor zhal du 'dod kyang /
rang lugs ni rje bla mas sgrub thabs su ji ltar 'byung ba ltar bsgom par bya ba yin te| lA li tas /
r+wa yi g.yas kyi zhal gsum ni / /
dang po mthing ga g.yas dmar po / /
g.yon ser shin tu khros pa'o / /
de bzhin g.yon gyi rtsa ba'i zhal / /
dkar po dud ka de bzhin du / /
nag po shin tu khros pa'o /
zhes gsungs pa'i phyir /
de la gzhan dag /
rtog bdun las /
r+wa'i g.yas kyi zhal gsum gyi dang po mthing ga gnyis pa dmar po /
gsum pa ser po zhes gsungs pa dang ji ltar mi 'gal zhe na /
skyon med de /
rtog bdun gyi dang po @# / /
mthing ga zhes pa'i tshig des zhal mthing kha de g.yas zhal gsum la bltos pa'i rtsa zhal du ston pa yin la /
zhal mthing ga'i 'gram du dmar po dang /
dmar po'i 'gram du ser po thar chags su ston pa ma yin pa'i phyir te /
rgyud kyi tshig de'i dgongs pa 'grel pa la sngar drangs ma thag pa'i grub chen gyi gzhung de byung ba yin pa'i phyir /
'o na zhal gyi 'khor tshul de lhar yin na /
phyag gi gyes tshul ji lta bu zhe na /
'di la r+wa lugs pa dag rtsa phyag tu byas pa'i brgyad mdun phyag dang /
lhag ma brgyad rgyab phyag tu bzhed pa yin la /
skyo lugs pa rnams g.yas g.yon gyi phyag bcu bdun po gnyis thar chags su bzhed cing /
lugs gnyis kas phyag tha ma gnyis kyis glang lpags 'dzin par 'dod kyang /
rang lugs ni /
phyag dang po gnyis /
phyag so bzhi'i rgyab phyag mdun phyag gyis mtshams kyi dpung mgo gnyis nas thon pa yin cing /
de gnyis kyis glang lpags 'dzin pa yang yin te /
lA li tas /
g.yas g.yon dang po'i phyag gnyis kyis / /
glang po'i pags pa rlon pa dang / /
gri gug b+hi d+hi pA la'o /
zhes gsungs pa'i phyir /
phyag lhag ma rnams kyis tshul yang yod de /
g.yas kyis gri gug 'dzin pa nas /
mda' 'dzin pa'i bar thar chags su mdun phyag dang /
lcags kyu 'dzin pa nas cang te'u 'dzin pa'i bar thar chags su rgyab phyag tu byed pa yin la /
de bzhin du thong ba 'dzin pa nas dril bu 'dzin pa'i bar thar chags su mdun phyag dang /
lag pa 'dzin pa nas rlung ras 'dzin pa'i bar thar chags su rgyab phyag tu byed pa yin pa'i phyir /
de ltar byed pa la rtog bdun dang /
sam+bu Ta las /
phyag dang po gnyis kyis gri thod 'dzin par bshad pa dang 'gal ba'i skyon yang med de /
lA la tas /
phyag dang po gnyis kyis glang lpags 'dzin par bshad pa ni /
phyag so bzhi'i dang po gnyis la dgongs la /
rtog bdun dang sam+bu Ta las de ltar bshad pa ni lhag ma rgyab phyag mdun phyag gyes pa'i dang po gnyis la dgongs pa yin pa'i phyir /
phyag gi gyes tshul de ltar yin na /
phyag mtshan rnams ji lta bu zhe na /
phyag mtshan lhag ma rnams sgrub thabs nas 'byung ba ltar go sla la /
b+hi d+hi pA la ni rtse mo la rma bya'i sgro phong chags pa'i 'phangs mdud dang /
kar na ya ni zhags mdud dang /
kha TwAM ga ni bde mchog gi phyag mtshan gyi kha TwAM ga dang 'dra la /
sngags mdzub ni phyag bcu bzhi pas sdigs mdzub byed pa'i don min gyi /
sdigs mdzub byas pa'i lag pa phyag mtshan du 'dzin pa yin la /
'khor lo ni 'dir gdan gyi 'khor lo min gyi /
gcod pa'i 'khor lo dang /
gtun shing ni gtun du 'bras 'bru ba'i shing dang /
me thab ni me 'bar ba'i thab gru gsum dang /
thod tshal ni thod pa'i dum bu dang mgo ril po min gyi /
skra dang bcas pa'i thod pa dang /
rlung ras ni rlung la 'phyar pa'i ras so / /
phyag mtshan rnams de ltar yin na / /
@# / /
zhabs 'og gi srog chags rnams ji lta bu zhe na /
gzhan rnams sgrub thabs nas 'byung ba ltar go sla la /
bzhad ni lus dkar zhing mchu ser pa'i bya zhig dang /
khyim bya ni da lta bod na yod pa 'di min gyi /
lus nag la sha'i ske skor can mi skad du smra ba zhig dang /
bya chen po ni 'ol pa ste /
man snye las /
bya chen po ni lus nag cing mgo dkar ba'i 'ol ba'o / /
zhes gsungs pa'i phyir /
de'i rjes su lA li ta'i sgrub thabs che chung gnyis las 'byung ba ltar sems dpa' sum brtsegs su bsgom pa yin la /
de yang rang nyid rdo rje 'jigs byed chen po zhal dgu /
phyag so bzhi /
zhabs bcu drug bar gsal ba la dam tshig sems dpa' zhes brjod pa'i rgyu mtshan yod de /
dam tshig gi skad dong sam ya zhes pa la des tshig bsnan pas /
sa man+ta zhes pa 'gro ba dang 'du ba la 'jug pas /
ye shes kyi 'khor lo 'gro ba dang 'du ba'i gnas yin pas dam tshig dang| sems can gyi don la sems pas na sems dpa' zhes brjod pa yin pa'i phyir /
de'i thugs kar zla gdan la gnas pa'i 'jam dpal la ye shes sems dpa' zhes brjod pa'i rgyu mtshan yod de /
bde stong dbyer med kyi ye shes bzhon pa'i rlung dang bcas pa lha'i sku'i rnam par shar bas na /
de ltar brjod pa yin pa'i phyir /
de'i thugs kar nyi gdan la gnas pa'i hUM yig la ting nge 'dzin sems dpa' zhes brjod pa'i rgyu mtshan yod de /
de la dmigs nas bsgoms pas rlung thams cad snying ga'i mi bshig pa'i thig le la thim pa'i 'od gsal la sogs pa'i ting nge 'dzin khyad par can skye ba'i rgyu mtshan gyis de ltar brtod pa yin pa'i phyir /
sems dpang sum brtsegs su bskyed pa ni /
sbyang gzhi dang chos mthun tshul yang yod de /
dam tshig sems dpa' ni rnam smin gyi lus rags pa dang chos mthun /
ye shes sems dpa' ni gnyug ma'i lus rlung sems ngo bo dbyer med du gnas pa'i ya gyal du gyur pa'i rlung dang chos mthun /
ting nge 'dzin sems dpa' ni gnyug ma'i lus rlung sems ngo bo dbyer med du gnas pa'i ya gyal du gyur pa'i sems dang chos mthun pa yin pa'i phyir / /
sems dpa' sum brtsegs su bskyed pa ni lam gyi gnas skabs dang chos mthun pa yang yin te /
dam tshig sems dpa' ni dag ma dag gi sgyu ma'i sku gnyis phung po rags pa la zhugs nas rags pa'i sprul sku 'dzin pa dang chos mthun /
ye shes sems dpa' ni de'i thugs ka'i sgyu ma'i sku gnyis dang chos mthun /
ting nge 'dzin sems dpa' ni de'i thugs ka'i sgyu ma'i sku gnyis kyi thugs rgyud kyi bde stong dbyer med kyi ye shes dang chos mthun pa yin pa'i phyir /
sems dpa' sum brtsegs su bskyed pa ni 'bras bu'i gnas skabs dang chos mthun pa yang yin te /
rim pa bzhin sprul sku dang /
longs sku dang /
chos sku gsum dang rnam pa mthun zhing /
de @# / /
ltar bsgoms pa la brten nas /
sku gsum gyi go 'phang mngon du 'gyur ba'i nus pa khyad par can 'jog pa yin pa'i phyir /
bzhi pa de lta bu'i sku gsum gyi go 'phang yang 'dod chags kyi chos kyis thob par bstan pa'i phyir rig ma dang sbyor tshul bshad pa ni /
rtog bdun dang sam+bu Ta gnyis las 'jigs byed la yum yod pa dngos su ma bshad pa la brten nas bod kyi bla ma snga phyi mang po dag 'jigs byed la yum med par 'dod kyang /
de mi 'thad de /
dpa' bo gcig ba lta bu la yum bsgom pa dngos su med kyang /
'jigs byed la yum yod pa'i gnas skabs nges par 'dod dgos pa'i phyir /
'jigs byed bcu gsum ma 'di la yum yod pa'i gnas skabs nges par 'dod dgos te /
'jigs byed bcu gsum ma 'di la brten nas dbang bzhi bskur ba yod pa ni gang zhig /
gsang dbang bskur ba la gtso bo yab yum snyoms par zhugs pa'i byang sems slob ma'i lce la bzhag dgos pa dang /
de bzhin du dbang gsum pa bskur ba la slob ma gtso bo yab yum du bskyed nas mnyam par sbyar dgos shing /
dbang bzhi pa bskur ba la'ang dbang gsum pa dpe don du sbyar nas byed dgos pa yin pa'i phyir /
gzhan yang 'jigs byed la yum yod pa dgra nag dang rtog bdun gyi lung las kyang legs par grub pa yin te /
rtog bdun du 'phrul 'khor gyi rtog pa mi gsal ba bshad rgyud rtog gsum du rgyas par bshad pa'i skabs su /
gtso bo 'jigs byed la 'khor dgra nag nas bshad pa'i lha bcu gnyis /
thod pa bzhi dang bcas pa'i dkyil 'khor tshad ldan du mas gsungs la /
des na gtso bo 'jigs byed la 'khor lha bcu gnyis thod pa bzhi dang bcas pas bskor ba'i dkyil 'khor legs par grub cing /
lha bcu gnyis thod pa bzhi dang bcas pa yab yum mnyam par sbyar ba las mang pa 'byin byed pa dgra nag la brten nas grub pas /
'jigs byed la yum yod pa legs par grub pa yin no / /
des na rang lugs sgrub thabs nas 'byung ba ltar yum rdo rje ro langs ma sngon mo zhal gcig phyag gnyis kyis gri thod 'dzin pas 'khyud pa bsgom dgos pa yin te /
a mo g+ha badzras 'jigs byed lha dgu ma'i bsrung 'khor gyi skabs su /
gtso bo 'jigs byed zhal drug /
phyag drug /
zhabs drug pa la rdo rje ro langs ma sngon mos 'khyud par bshad pa las kha bskang nas mdzad pa yin pa'i phyir /
de yang yab yum gyi mkha' gsang gnyis stong bar sbyangs nas tha mal gyi snang zhen bsal te /
de'i ngang nas yab kyi gsang gnas hUM las byung ba'i rdo rje sngon po rtse lnga pa /
rtse mo la oM gyis mtshan pa /
yum gyi gsang gnas hUM las byung ba'i padma dmar po 'dab ma brgyad pa ze'u 'bru la as mtshan pa bsgom dgos shing /
de ltar bsgoms pa la dgos pa yod do /
yab kyi gsang gnas na @# / /
rtsa 'dab bzhi pa'i rtsa 'khor yod pa rdo rje sngon po rtse lnga pas rtsa 'khor d+hU tI dang bcas pa mtshon /
yum gyi gsang gnas na rtsa 'dab brgyad pa'i rtsa 'khor yod pa padma 'dab ma brgyad pas mtshon zhing| oM dang aH gnyis kyis yab yum gyi khams dkar dmar gnyis mtshon pa yin pa'i phyir /
yab yum gyi mkha' gsang phaT yig gis bkag pa la dgos pa yod de /
thig le phyi rol du 'pho ba de dgag pa'i ched yin pa'i phyir /
phaT yig kha dog ser po byed pa'i rgyu mtshan yod de /
thur sel gyi rlung de kha dog ser po yin pas de mtshon par byed pa'i ched yin pa'i phyir /
de nas 'du shes gsum dang ldan pas snyoms par 'jug cing| ngag tu oM sarba ta thA ga ta a nu ra ga na zhes sogs brjod pa'i sgo nas rjes chags kyi nga rgyal 'dzin pa yin la /
sngags de'i don oM ni sngar bzhin la / /
sarba ta thA ga ta ni de bzhin gshegs pa thams cad dang /
a nu rA ga ni rjes su chags pa dang /
badzra ni rdo rje dang /
swa b+hA wa ni rang bzhin gyi dang /
At+ma ka na bdag nyid dang /
a hUM ni nga'o ste /
de bzhin gshegs pa thams cad kyi rjes su chags pa'i rang bzhin gyi bdag nyid de nga'o snyam du nga rgyal 'jog pa yin pa'i phyir /
de ltar phyag rgya dang sbyar ba la dgos pa yod de /
rim pa dang po'i skabs 'dir chags pa lam du byas pa la brten nas bde stong dbyer med kyi ye shes skye ba dang /
rten dang brten pa'i dkyil 'khor gnyis kyang bde stong dbyer med kyi ye shes kyi rnam rol du 'char pa dang /
rdzogs rim gyi skabs su las dang ye shes kyi phyag rgya gang rung dang mnyam par sbyar ba la brten nas bde stong dbyer med kyi ye shes khyad par can rgyud la skye ba'i dge rtsa smin byed khyad par can du 'gyur ba yin pa'i phyir /
gnyis pa dkyil 'khor rgyal mchog gi ting nge 'dzin bshad pa la gsum /
dkyil 'khor rgyal mchog gi lha bskyed nas spros te mdzad pa mdzad nas dkyil 'khor la 'god pa /
skye mched sku gsung thugs byin gyis brlab pa /
ye shes pa dgug cing dbang bskur nas rgyas btab pa'o / /
dang po la gnyis /
dkyil 'khor rgyal mchog gi lha bskyed pa dang| spros te mdzad pa mdzad nas dkyil 'khor la 'god pa'o / /
dang po ni /
bshad rgyud rtog gsum gyi 'phrul 'khor gyi rtog pa rgyas par bshad pa'i skabs su /
slob dpon mi bskyod pa dang so na shrI gnyis kas yak+She ma me la sogs pa'i yi ge bcu bdun lha bcu bdun gyi rang bzhin du bsgoms pa la /
gshin rje'i gshad lha bcu bdun gyi dkyil 'khor spyan drangs te gzhug par gsal bar bshad cing /
yi ge de rnams lha gang dang gang du bsgom pa yang gtso bo 'jigs byed la 'khor dgra nag nas bshad pa'i lha bcu gnyis thod pa bzhi dang bcas pas bskor bar bshad de /
de gnyis kas /
yi ge k+She ni gti mug brjod /
yi ge ma ni phra mar gsungs /
me la 'dod chags nyid @# / /
du 'gyur /
zhes sogs rim pa bzhin gsal bar gsungs pa yin pa'i phyir /
des 'jigs byed lha bcu gsum ma 'di'i dkyil 'khor legs par grub pa yin te /
rtog gsum nas bshad pa'i 'phrul 'khor 'di /
gshin rje'i gshed gzhan gyi dbang du byas nas gsungs pa ma yin pa gang zhig /
rtog gsum nas bshad pa'i 'phrul 'khor 'di la brten nas gtso bo 'jigs byed la 'khor dgra nag nas bshad pa'i lha bcu gnyis thod pa bzhi dang bcas pas bskor ba'i dkyil 'khor legs par grub pa yin pa'i phyir /
dkyil 'khor rgyal mchog gi lha grangs kyang thod pa bzhi dang bcas pa'i bcu bdun du nges so / /
dkyil 'khor rgyal mchog gi lha rnams cho ga gsum bskyed kyi sgo nas bskyed pa yin te /
yab yum snyoms par zhugs pa'i thugs ka'i hUM gi 'od zer gyis mkha' khyab kyi sangs rgyas thams cad bkug nas rang gi zhal du bcug /
thugs kar rjes chags kyi mes zhu ba'i byang chub kyi sems rdo rje'i lam nas yum gyi padmar phab pa'i thig le gnyis las /
cha gcig gzhal yas khang gdan bcas dang /
cha gcig gdan rnams kyi steng du cha bcu bdun du gyur ba'i cha bcu gsum las sa bon bcu gsum dang /
de las phyag mtshan bcu gsum dang /
de rnams yongs su gyur pa las lha bcu gsum du bskyed pa yin la /
thig le cha bzhi las Na yo ni ra'i yi ge bzhi dang /
de bzhi las thod pa bzhir bskyed pa yin pa'i phyir /
gnyis pa lha bskyed nas spros te /
mdzad pa mdzad nas dkyil 'khor la 'gong ba'i tshul yang yod de /
hrIH Sh+TIH sogs dang rang gi sngags brjod nas /
lha rnams yum gyi ba spu'i sgo ste padma nas phyung ste /
phyir spros nas sems can rnams kyi zhe sdang sbyangs /
chos kyi dbyings kyi ye shes la 'god pa sogs rab rang gi mdzad pa rnams mdzad nas /
slar 'dus /
gtso bo yab yum dang /
lha gzhan rnams shar la sogs pa'i phyogs bzhi dang /
sgo bzhi dang /
mtshams bzhi'i gdan la 'khod par bsgom pa dang /
oM AH hUM gis thod pa bzhi phyung ste /
yul drug gi dri ma sbyangs /
slar 'dus phyi'i grwa bzhir 'god pa dang /
gzhal yas khang phyung ste /
snod kyi ma dag pa'i nyes skyon rnams sbyangs nas /
sngar bsgoms pa'i gzhal yas khang la thim par bsam pa'i bar sgrub thabs nas 'byung ba ltar bsgom pa yin pa'i phyir /
dkyil 'khor rgyal mchog gi lha bskyed pa 'di la phyag rgya bzhi'i rgyas 'debs chad pa yin te /
sa bon rnams gsung chos kyi phyag rgya dang /
phyag mtshan rnams thugs dam tshig gi phyag rgya dang /
sku rdzogs pa rnams sku phyag rgya chen po dang /
mdzad pa 'phrin las kyi phyag rgya dang bcas pas rgyas 'debs pa yin pa'i phyir /
dkyil 'khor rgyal mchog gi lha bskyed pa 'di sbyang gzhi dang chos mthun mi sbyor yang /
rdzogs rim gyi skabs su sgyu lus pa dang @# / /
zung 'jug pa gnyis kyis dkyil 'khor rgyal mchog gi lha spros nas /
ma dag pa'i snod bcud sbyong ba dang rnam pa mthun zhing /
de lta bu'i rtogs pa skye ba'i dge rtsa smin byed khyad par can du 'gyur /
'bras bu sangs rgyas kyi sa'i skabs su longs spyod rdzogs sku des gzhan don du rten dang brten pa'i dkyil 'khor bye ba phrag brgya sprul nas /
snod bcud kyi nyes skyon sbyong ba'i mdzad pa mdzad pa dang rnam pa mthun zhing /
de lta bu da lta nas 'bras bu lam byed kyi tshul du byas nas bsgoms pas /
mthar dngos gnas la 'bras bu 'grub pa'i nus pa khyad par can 'jog pa yin pa'i phyir /
gnyis pa skye mched sku gsung thugs byin gyis brlab pa la gnyis /
skye mched byin gyis brlab pa dang /
sku gsung thugs byin gyis brlab pa'o / /
dang po ni /
bla med kyi skabs 'dir skye mched byin rlabs gtso bo rkyang pa la byed pa dang gtso bo yab yum la byed pa dang /
gtso 'khor thams cad la byed pa sogs du ma bshad kyang /
skabs 'dir grub chen dpal 'dzin gyi dgongs pa ltar gtso 'khor thams cad la byed pa yin cing /
de ltar byas pa la dgos pa yod de /
mig la sogs pa la tha mal gyi snang zhen spangs nas lha'i rnam rol du 'char bar byed pa'i ched yin pa'i phyir /
skye mched byin rlabs kyi lha rnams la 'dus pa sogs su sa snying sogs kyi tha snyad mdzad cing /
'dir rdo rje mig sogs kyi tha snyad mdzad kyang don 'dra zhing /
ji ltar bya ba'i tshul yang yod de /
rdo rje mig lta bu la mtshon na /
mig 'bras kyi dbus su k+Sha las 'khor lo k+ShaM gis mtshan pa yongs su gyur pa las /
rdo rje mig dkar po zhes sogs sgrub thabs nas 'byung ba ltar /
mig 'bras dang ngo bo dbyer med du byas nas me long nang gi gzugs brnyan ltar bsgom pa yin pa'i phyir /
gnyis pa sku gsung thugs byin gyis brlab pa la gnyis /
rdo rje gsum gyi lha bskyed de /
ye shes pa spyan drangs nas mchod pa'i tshul dang /
byin gyis brlabs nas nga rgyal 'dzin pa'i tshul lo / /
dang po ni /
rdo rje gsum gyi lha bskyed pa'i tshul yang yod de /
lha thams cad kyi thugs kar hUM las rdo rje sngon po rtse lnga pa'i lte ba'i nang du zhes sogs sgrub thabs nas 'byung ba ltar bsgom par bya ba yin pa'i phyir /
ye shes pa spyan drangs nas mchod pa'i tshul yang yod de /
rang gi thugs ka'i hUM las 'od zer 'phros /
rdo rje gsum gyi lha tshogs spyan drangs nas mdun gyi nam mkhar bzhugs pa la /
rang gi snying ga'i hUM las mchod pa'i lha mo mchod rdzas sna tshogs pa thogs pa nam mkha' gang ba spros nas mchod par bsam zhing /
oM hrIH Sh+TiH ha zhes sogs chu gnyis nyer spyod rol mo dang bcas pa 'bul ba yin pa'i phyir /
gnyis pa byin gyis brlabs nas nga rgyal 'dzin pa'i tshul yang yod de /
'od zer gyis bkug ste thugs rdo rje'i lha tshogs rnams lha rnams @# / /
kyi thugs ka'i thugs rdo rje la thim pas /
rang gi sems dang de bzhin gshegs pa thams cad kyi thugs rdo rje ngo bo dbyer med du gyur par bsgom pa dang /
de bzhin du 'od zer gyis bkug ste /
gsung rdo rje'i lha tshogs rnams lha rnams kyi mgrin pa'i gsung rdo rje la thim pa dang /
'od zer gyis bkug ste /
sku rdo rje'i lha tshogs rnams lha rnams kyi spyi bo'i sku rdo rje la thim pas /
rim pa bzhin rang gi ngag dang /
de bzhin gshegs pa thams cad kyi gsung rdo rje ngo bo dbyer med du gyur pa dang /
rang gi lus dang de bzhin gshegs pa thams cad kyi sku rdo rje ngo bo dbyer med du gyur par bsgom zhing /
ngag tu oM sarba ta thA ga ta tsit+ta badzra zhes sogs sngags gsum brjod pa'i sgo nas nga rgyal bzung ba yin pa'i phyir /
sngags de'i don yang yod de /
oM ni sngar bzhin la sarba ta thA ga ta ni de bzhin gshegs pa thams cad dang /
tsit+ta ni thugs dang /
badzra ni rdo rje dang /
swa b+hA wa ni rang bzhin dang /
At+ma ka ni bdag nyid dang /
a haM ni nga'o ste de bzhin gshegs pa thams cad kyi thugs rdo rje'i rang bzhin gyi bdag nyid de nga'o snyam du nga rgyal 'jog pa dang /
de bzhin du wA ka gsung dang /
kA ya sku ste de bzhin gshegs pa thams cad kyi gsung dang de bzhin gshegs pa thams cad kyi sku rdo rje'i rang bzhin gyi bdag nyid de nga'o snyam du 'jog pa yin pa'i phyir ro / /
de nas sngar bshad pa ltar bdag mdun tha mi dad 'jug pa gcig pa'i bsgrub tshul 'di grub chen gyi dgongs pa yin pa ltar /
skye mched byin rlabs kyi gong du sgrub thabs nas 'byung ba ltar /
phyogs skyong rnams bkug nas phur bus btab ste /
rdo rje 'jigs byed zhal gcig phyag gnyis par bskyed nas /
skye mched sku gsung thugs byin rlabs phyogs gcig tu byas pas chog cing /
de ltar byas pa la dgos pa yod de /
'jug pa bde ba dang /
thun gyi mjug dang /
thun 'tshams su gtor ma phul nas 'phrin las 'chol ba'i ched yin pa'i phyir /
gsum pa ye shes pa bkug cing dbang bskur rgyas btab pa la gnyis /
ye shes pa bkug cing gzhug pa dang /
dbang bskur nas rgyas btab pa'o / /
dang po ni /
'jigs byed kyi rgyud le'u bzhi pa nas gsungs pa'i /
oM hrIH ha b+ho zhes sogs kyis spyan 'dren pa yin la /
sngags de'i don yang bshad du yod de /
oM tshur sbyon tshur sbyon khro chen kye / /
bdag gi mchod pa so sor bzhes / /
'dir bdag bdag la bka' drin mdzod / /
hUM swAhA zhes pa'am /
'dir bdag blo dang ldan par mdzod / /
hUM swAhA zhes pa'i don yin pa'i phyir /
ji ltar spyan 'dren pa'i tshul yang yod de /
rang bzhin gyi gnas nas bde stong dbyer med kyi ye shes chos sku'i ngang nas /
dpal rdo rje 'jigs byed lha bcu gsum gyi ye shes pa'i dkyil 'khor rten dang brten par bcas pa spyan drangs nas /
hrIH Sh+TIs phyir 'brang gi bgegs skrad de /
oM mut+ga ra dza zhes sogs sgo ba bzhi'i @# / /
sngags kyis ye shes pa dam tshig pa la bcug nas /
ye shes pa dang dam tshig pa ro mnyam du bya ba yin pa'i phyir /
ye shes pa dam tshig pa la bcug pa la dgos pa yod de /
tshe rabs thams cad du lhag pa'i lhas rjes su 'dzin pa dang /
dam tshig pa la ye shes pa bcug pas nus ldan du bya ba dang /
rang gi 'bras skyabs su gyur pa'i rdo rje 'jigs byed myur du thob par 'gyur ba'i dgos pa khyad par can yod pa'i phyir /
gnyis pa dbang lha spyan drangs nas mchod cing dbang bskur nas rgyas 'debs pa'i bar sgrub thabs nas 'byung ba ltar byed pa yin la /
de ltar byas pa la dgos pa yod de /
rang gi rgyud steng du rdo rje 'chang myur du 'grub pa'i bgegs kyi dri ma 'khrud pa dang /
rang nyid mngon par rdzogs par sangs rgyas pa'i tshe /
rigs bdag khyad par can 'grub pa'i nus pa khyad par can 'jog pa yin pa'i phyir /
gtso bo la mi bskyod pa dang /
shar rang shar lho ba la sogs pa rnams la rnam snang la sogs pas rgyas btab pa la dgos pa yod de /
lha de dang de rnams rigs de dang der shes nas de las mi 'da' bar bya ba'i ched yin pa'i phyir /
gsum pa las rgyal mchog gi ting nge 'dzin bshad pa la bzhi /
mchod bstod ji ltar bya ba'i tshul dang /
bskyed rim phra rags kyi dmigs pa ji ltar bya ba'i tshul dang /
des skyon dag pa bsams nas bzlas pa ji ltar bya ba'i tshul dang /
mjug tu nyer bsdu byas nas lha'i skur ldang tshul lo / /
dang po mchod bstod ji ltar bya ba'i tshul la gnyis /
mchod pa dang bstod pa'o / /
dang po mchod pa ni /
sgrub thabs su mchod pa gnyis las gsal bar ma gsungs kyang /
phyi nang gsang ba de kho na nyid kyi mchod pa rnams 'bul dgos pa yin te /
nag po spyod pas dag nag gi dka' 'grel du /
de la lha rnams mnyes par bya ba ni mchod pa ste /
de yang phyi dang nang dang gsang ba dang / /
bla na med pa'i mchod pa'o / /
zhes gsungs pa'i phyir /
des na mchod pa rnams ji ltar bya ba'i tshul yang yod de /
chu bzhi nyer spyod rol mo dang bcas pa dang /
'dod yon lnga dang /
rgyal srid sna bdun la sogs pa phyi bum dbang dang 'brel ba'i mchod pa dang /
sha lnga bdud rtsi lnga sbyangs rtogs sbar gsum byas nas /
mchod pa nang gsang dbang dang 'brel ba'i mchod pa dang /
rang nyid gtso bo yab yum du gsal ba mnyam par sbyar bas lhan skyes kyi bde ba mngon du byas te /
rang dang rgyud gcig pa'i lha rnams tshim par byed pa sher dbang dang 'brel ba'i mchod pa dang /
bde ba des stong pa nyid bsgom pa dbang bzhi pa dang 'brel ba de kho na nyid kyi mchod pa rnams 'bul ba yin pa'i phyir /
gnyis pa bstod pa ni /
gnyis med thun mong ma yin khyab pa'i sku /
zhes sogs kyis bstod pa yin la /
de'i don bshad na /
'jam dpal 'gro ba yongs kyi dpal du gyur cing /
spangs rtogs kyi yon tan thams cad yongs su rdzogs pa khyod la phyag 'tshal @# / /
ba yin te /
bskyed rim dang thun mong ma yin pa'i lhan skyes kyi bde stong gnyis su med pa'i ye shes shes bya thams cad la khyab pa'i sku rang gi ngo bor 'char bas ngo bo 'khyad par /
thugs rje chen pos 'gro ba kun la snyoms par mdzad pa mthar phyin pa'i thabs kyi sgo nas rgyal ba thams cad bskyed par mdzad pas rgyal ba kun gyi yab tu gyur pa'i khyad par /
rang bzhin dang glo bur gyi dri ma dang bral ba'i dag pa gnyis ldan gyi chos kyi dbyings dang ro gcig tu zhugs pa'i shes rab kyi sgo nas rgyal ba thams cad bskyed par mdzad pas /
rgyal ba kun gyi yum du gyur ba'i khyad par /
de lta na yang ye shes sems dpa' rgyal sras gzhon nu'i tshul 'dzin pas rgyal ba kun gyi sras su gyur ba'i khyad par dang ldan pa yin pa'i phyir /
de lta bu'i 'jam dpal khro bo'i dbang po dpal rdo rje 'jigs byed phyi nang gsang ba'i gshin rje ma lus pa mthar mdzad pa'i gshin rje'i gshed kyi skur bstan pa la phyag 'tshal ba yin la /
'jam dpal drag po'i skur ston pa'i rgyu mtshan yod de /
chos kyi sku la g.yo ba med pas 'gro ba la ris su bcad pa'i byams sdang gi mtshan ma mi mnga' yang /
zhi bas 'dul bar ma nus pa'i srid pa gsum gyi gdug pa can ma lus pa gang la yang 'tsham pa'i dag po'i thabs kyis 'dul ba'i phyir du khro bo'i rgyal po'i skur ston pa yin pa'i phyir /
'khor rnams la phyag 'tshal ba'i tshul la| dang po gti mug gshin rje'i gshed la phyag 'tshal ba'i tshul yang yod de /
gshin rje'i gshed po rab tu 'jigs pa gti mug 'joms par byed pa'i rdo rje'i ngo bo khyod /
ston pa sangs rgyas kun gyi sku rdo rjer bltas nas phyag 'tshal ba yin pa'i phyir /
ser sna gshin rje'i gshed la phyag 'tshal ba'i tshul yang yod de /
gshin rje'i gshed po rab tu 'jigs pa phra ma dang /
nga rgyal dang ser sna 'joms par byed pa'i rdo rje'i ngo bo khyod /
sangs rgyas thams cad kyi thugs rdo rje dang rab tu mtshungs par bltas nas rin chen rdo rje la phyag 'tshal ba yin pa'i phyir /
'dod chags gshin rje'i gshed la phyag 'tshal ba'i tshul yang yod de /
gshin rje'i gshed po rab tu 'jigs pa 'dod chags 'joms par byed pa'i rdo rje'i ngo bo khyod /
sangs rgyas thams cad kyi gsung rdo rje dang rab tu mtshungs par bltas nas /
rdo rje gsung gi ngo bo de la phyag 'tshal ba yin pa'i phyir /
phrag dog gshin rje'i gshed la phyag 'tshal ba'i tshul yang yod de /
gshin rje'i gshed po las kun pa ste las thams cad pa phrag dog 'joms par byed pa'i rdo rje'i ngo bo khyod /
sangs rgyas thams cad kyi sku rdo rje dang rab tu mtshungs par bltas nas phyag na ral gri phyag mtshan du 'dzin pa khyod la phyag 'tshal ba yin pa'i phyir /
slar yang gtso bo la bstod pa'i tshul yang yod de /
rigs thams cad kyi khyab bdag yin pas na sangs rgyas kun gyi dngos po @# / /
dang| rigs drug pa yin pa na sangs rgyas thams cad gcig tu bsdus pa dang /
rigs lnga la sogs pa'i sangs rgyas dkon mchog gi gtso bo'i yang gtso bo de la phyag 'tshal ba yin pa'i phyir ro| |bstod pa'i tshe dmigs pa yid la byed pa'i tshul yang yod de /
'khor thams cad kyis gtso bo la brag ca'i dbyangs bzhin du bstod cing /
gtso bos kyang 'khor rnams la de ltar bstod pa dang /
slar yang 'khor rnams kyis gtso bo la bstod par bsam pa yin pa'i phyir /
gnyis pa tha mal gyi snang ba'i gnyen por lha'i gsal snang bsgom pa dang /
tha mal gyi zhen pa'i gnyen por lha'i nga rgyal la slob pa gnyis las dang po phung khams skye mched la sogs pa'i snang ba thams cad lta ba dran pa'i sgo nas 'od gsal du bsdus pa'i stong pa'i ngang las /
rten dang brten pa'i dkyil 'khor thams cad gsal la yongs su rdzogs pa 'ja' tshon lta bur bsgom par bya ba yin te /
de yang dang por gtso bo zhal gcig phyag gnyis pa la gsal snang 'dod zhing /
de la gsal snang rnyed pa ni /
zhal phyag yongs su rdzogs pa dang /
de nas 'khor rnams dang /
gzhal yas khang dang /
sku gsung thugs dang /
skye mched byin rlabs kyi lha tshun chad lta bu la yid kyis mthong du yod pa dang /
lag pas reg tu yod pa lta bu'i reg mthong gi mtshan ma brtan po ma rnyed kyi bar du bsgom par bya ba yin pa'i phyir /
gnyis pa nga rgyal la slob tshul ni /
'od gsal gyi ngang nas 'ja' tshon lta bu'i rdo rje 'jigs byed kyi skur bzhengs nas nga rgyal 'jog pa yin la /
de ltar nga rgyal bzhag pa la dgos pa yod de /
da lta'i tha mal gyi nga'i zhen pa de yog nas yi dam lha'i nga rgyal bcos min du 'byung ba'i ched yin pa'i phyir /
gnyis pa bskyed rim phra mo la slob tshul ni /
grub chen dpal 'dzin gyi dgongs pa ltar /
rtsa zhal gyi steng gi sna rtser /
zla gdan srad ma phyed gshags tsam gyi steng du /
phyag mtshan rdo rje sngon po rtse lnga pa yungs kar gyi 'bru tshad tsam mam /
de la sems mi brtan na nas 'bring po'i tshad tsam la dmigs nas /
reg mthong gi mtshan ma brtan po ma rnyed kyi bar du bsgom zhing| de la reg mthong gi mtshan ma brten po rnyed pa na /
de las rang 'dra nam mkha' gang ba spro ba dang /
slar bsdu ba'i dmigs pa la bslab pa yin la /
de la sems brtan pa na rdo rje de rten brten pa'i dkyil 'khor du bsgyur nas spro ba dang bsdu ba sngar bzhin byed pa yin no / /
'og gi sna rtser yang zla gdan sran ma phyed gshags tsam gyi steng du /
thig le sngon po yungs 'bru tsam gyi nang du rten brten pa gsal bar bsgoms la spro ba dang bsdu ba sngar bzhin byed pa yin no / /
de ltar bsgoms pa la dgos pa yod de /
las dang po pa'i skabs su bying rgod kyi skyon sel ba dang /
zhi gnas kyi ting nge 'dzin khyad par can skye ba dang /
rdzogs rim gyi skabs su phra mo'i rnal 'byor gyi @# / /
rtogs pa skye ba'i dge rtsa smin byed du 'gyur ba yin pa'i phyir /
gsum pa dag ba ji ltar bsgom pa'i tshul yang yod de /
de ltar zhal dgu ni zhes sogs sgrub thabs nas ji ltar 'byung ba ltar bsgom pa yin pa'i phyir /
gzhan rnams go sla la /
gsung rab yan lag bcu gnyis gsung rab yan lag dgur bsdu tshul yang yod de /
ched du brjod pa dang /
rtogs pa brjod pa yan lag gcig tu byas /
skyes rabs gleng gzhi'i nang du bsdus /
tshigs su bcad pa'i sde dbyangs kyis bsnyad pa'i snger bsdu ba yin pa'i phyir /
kun rdzob sgyu ma dang don dam 'od gsal gnyis la thun mong dang thun mong ma yin pa gnyis las /
dang po phar phyin theg pa dang mtshungs la /
thun mong ma yin pa ni kun rdzob sgyu ma'i sku dang don dam 'od gsal gyi ye shes gnyis yin no / /
bzlas pa ji ltar bya ba'i tshul la /
ya ma rA dzA'i sngags don ni /
gang du gshin rje'i rgyal pos rtag par bdag /
'dren pa gang zhig bdag la ring du brtse / /
lhag par gnod sbyin min gang brtse ba gang / /
de dag nad med stsol mdzad gnod sbyin la'o / /
zhes pa yin la /
don 'gyur ni /
gshin rje'i rgyal pos rtag tu bdag dang / /
gshin rje'i gnod pas gdungs pa'i 'gro ba / /
gang yin skye gnas zad med 'jigs med / /
mchog sbyin nges par stsol cig brtsebs /
ces pa'o / /
hrIH Sh+TIH 'i 'gyur ni /
drag po'i mche ba gtsigs par byed pa'i mdog can /
zhes pa yin la /
don 'gyur gyi dbang du byas na /
yul can lhan skyes kyi bde ba chen po'i ye shes yul stong pa nyid la rtse gcig tu rol par byed pa mthar thug pa'i ye shes de nyid ma rungs pa phyi nang gsang ba'i gshin rje gsum gyi gnyen por srin po drag tu khros pa lta bu'i skur ston pa khyod kyis sdug bsngal dang /
kun 'byung ma lus pa choms shig /
ces pa'o / /
ya mAn+ta ka'i 'gyur ni /
gshin rje mthar byed ces pa yin la /
don 'gyur gyi dbang du byas na /
phyi nang gsang ba'i gshin rje'i gshed po khyod kyis phyi nang gsang ba'i gshin rje rgyu dang bcas pa choms shig /
ces pa'o / /
yum gyi sngags don ni /
rdo rje ro langs ma tshur spyon tshur spyon /
zhes pa dang /
dzaH zhes pa dgug pa'i don yin cing /
'khor gyi lha rnams kyi sngags don ni go sla la /
bzlas pa'i tshe dmigs pa yid la byed pa'i tshul yod de /
ye shes sems dpa'i thugs kar nyi gdan la gnas pa'i ting nge 'dzin sems dpa'i mtha' bskor du ya mAn+ta ka dang /
de'i mtha' bskor du hrIH Sh+T+rIH dang /
de'i mtha' bskor du ya ma rA dzA'i sngags phreng kha dog mthing nag 'od zer rab tu 'bar ba la dmigs nas sngags bzla /
de la dmigs pa brtan pa ni /
sngags 'phreng las khro bo'i tshogs dpag tu med pa 'phros pas /
rtsa zhal gyi shangs bug g.yas nas 'thon /
phyir 'phros pas gdon bgegs thams cad skrod pa dang /
snod bcud sbyong ba sogs byas nas slar snying ga'i sngags phreng la @# / /
thim par bsams pa'i sgo nas /
zhal dgu dang /
'khor gyi lha thams cad kyis kyang sngags kyi sgra 'brug ltar sgrog par bsam zhing /
'khor gyi lha rnams kyi bzlas pa'i tshe rang rang gi thugs kar nyi gdan la gnas pa'i hUM yig gi mthar /
rang rang gi sngags 'phreng gis bskor bar bsams pa las spro ba dang bsdu ba sngar bzhin byed pa yin pa'i phyir ro / /
de yang phreng ba 'dod chags gshin rje'i gshed yab yum zhu ba las byung ba'i khrag 'dzag pa'i mgo phreng du bltas la /
mthe bong lcags kyu lta bus phreng ba re re 'bebs pa dang /
lha rnams las rang 'dra gnyis pa re chad nas rang la thim par bsam pa yin no / /
de ltar bzlas pa byas pa la dgos pa yod de /
rang la lhag pa'i lha nye ba'i sgo nas las rab 'byams myur du 'grub par 'gyur ba dang /
rdzogs rim gyi skabs su rdor bzlas kyi rtogs pa skye ba'i dge rtsa smin byed pa 'gyur ba dang /
'bras bu sangs rgyas kyi sa'i gsung dbyangs rnam pa thams cad pas gdul bya la chos ston pa dang rnam pa mthun zhing /
de lta bu'i 'bras bu lam byed du 'gyur ba yin pa'i phyir /
de ltar bskyed rim phra rags la bslabs shing /
bsnyen pa sogs mthar phyin pa'i rnal 'byor pas /
rdzas sngags 'phrul 'khor sogs kyi las rab 'byams bsgrub pa ni las rgyal mchog dngos yin no / /
bzhi pa nyer ba sdu byas pa'i rjes su 'jigs byed zhal gcig phyag gnyis pa'am /
zhal phyag yongs su rdzogs pa'i skur ldang ba yin la /
de ltar byas pa la dgos pa yod de /
rdzogs rim gyi skabs su rlung thams cad bsgoms stobs kyis snying ga'i mi shigs pa'i thig le la thim pas /
dpe don gyi 'od gsal gnyis 'char ba dang /
de las dag ma dag gi sgyu ma'i sku gnyis 'grub pa'i dge rtsa smin byed du 'gyur ba yin pa'i phyir /
gsum pa thun gyi mjug tu ji ltar bya ba ni /
thun bzhi ga'i mtha' 'am /
der ma grub mthun tha ma'i mjug tu gtor ma nges par 'bul dgos pa yin te /
'jig rten dang 'jig rten las 'das pa'i lha la gtor ma phul bas /
dngos grub myur du 'grub pa rdo rje 'chang gis lan cig ma yin par gsungs pa'i phyir /
thun mtshams su ji ltar bya ba ni /
snod bcud thams cad rten dang brten pa'i dkyil 'khor du 'char ba la bslab cing /
gzhan yang /
khrus dang / /
bzas dang /
nyal ba dang /
ldang ba'i rnal 'byor la brtson par byed pa'o / /
de lta bu'i bskyed rim thun bzhi 'am /
ma mtha' gcig tu byas te dal 'byor thob pa don dang ldan par bya ba yin no / / / /
'di ltar bskrun pa'i dge tshogs gang+gA'i rgyun / /
dus gsum rnam dkar nyal 'gro'i phung po dang /
lhan cig kun mkhyen rgya mtshor zhugs gyur te / /
lus can klu dbang kun gyi nyer 'tshor shog /
ces dpal rdo rje 'jigs byed kyi bskyed pa'i rim pa 'di ni sde snod 'dzin pa mang po la 'dzin chos su byas pa /
'ga' @# / /
zhig gis zin bris su bgyis 'dug pa /
slar bdag nyid kyis dag par byas pa 'di yang /
gshin rje'i gshed kyi rnal 'byor pa blo bzang chos kyi rgyal mtshan gyis chos grwa chen po bkra shis lhun po'i gtsug lag khang du sbyar ba'o / / / /
mang+ga laM / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dzag taM / /
