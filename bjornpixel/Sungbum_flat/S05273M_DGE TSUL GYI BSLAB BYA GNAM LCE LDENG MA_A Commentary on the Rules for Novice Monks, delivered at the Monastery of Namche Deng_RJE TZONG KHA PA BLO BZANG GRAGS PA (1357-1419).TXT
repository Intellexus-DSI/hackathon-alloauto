@# / /
dge tshul gyi bslab bya gnam rtse ldeng ma bzhugs / /
@## / /
thams cad mkhyen pa la phyag 'tshal lo / /
dge slong gi ltung ba sde lnga po thams cad /
dge tshul la rnam pa gsum du 'gyur te /
de yang 'ga' zhig blangs pa las 'das pa'i nyes pa /
'ga' zhig phyogs mthun gyi nyes pa /
'ga' zhig ltung med du 'gyur ro / /
blangs pa las 'das pa'i nyes pa la grangs sum cu rtsa drug tu byas pa'i /
dang po srog gcod bzhi dang zhes pa'i /
mi gsod pa pham pa dang 'dra ba'i nyes byas la /
gzhi /
bsam pa /
sbyor ba /
mthar thug gi yan lag go /
dang po la rten dang yul gnyis /
rten dge tshul gyi bslab pa rnam dag dang ldan pa'am /
gsor rung yan chad /
shes pa rang bzhin du gnas pa /
bslab pa ma bcas pa'i gong gi dge tshul ma yin pa'o / /
yul mi 'am mir chags pa'o / /
bsam pa la 'du shes dang /
kun slang gnyis /
'du shes ni /
mi'am mir chags pa yin pa la /
yin par 'du shes pa'am /
the tshom za ba'o / /
kun slong de gsod par 'dod pa rgyun ma chad pa'o /
sbyor ba rang ngam bskos pas dug dang mtshon la sogs pa gang yang rung bas gsod par rtsom pa'o / /
mthar thug srog gi dbang po 'gags pa'i tshe na /
mi gsod pa pham pa dang 'dra ba'i nyes byas so / /
mdor na srog gcod kyi pham 'dra'i nyes byas ma gtogs pa mi gsod 'dod dang /
dud 'gro las gzhan pa'i mi ma yin gsod 'dod @# / /
gyis kun nas bslangs pa'i lus ngag gi nyes pa thams cad der gtogs kyi bshags bya'i nyes byas so / /
gnyis pa dud 'gro dang bcas pa brdeg pa bshags par bya ba'i nyes byas la /
gzhi yan lag gnyis /
rten gong dang 'dra /
yul dud 'gro'i skye gnas su gtogs pa'i srog chags yin pa tha mal pa'i mig la snang du rung ba gzhi dang bcas pa'o / /
bsam pa la gnyis 'du shes srog chags dang bcas pa la bcas par 'du shes pa'am the tshom za ba'o / /
kun slong srog chags dang bcas pa gzhan don du 'du shes par 'dod pa rgyun ma chad pa'o / /
sbyor ba rang ngam bskos pas srog chags dang bcas pa la gzhan don du 'debs par rtsom pa'o / /
mthar thug srog chags ji snyed shi ba de snyed kyis bshags par bya ba'i nyes byas so / /
gsum pa dud 'gro dang bcas pa la spyod pa bshags par bya ba'i nyes byas la gzhi yan lag sogs gong dang 'dra /
kun slong rang 'ba' zhig gi don du spyod 'dod dang /
sbyor ba rang ngam bskos pas rang 'ba' zhig gi don du spyod par rtsom pa'o / /
bzhi pa dud 'gro gsod pa bshags bya'i nyes byas la bzhi las /
rten sngar bzhin /
yul dud 'gro'i skye gnas su gtogs pa'i srog chags yin pa gzhi med pa'o / /
bsam pa la 'du shes ni /
dud 'gro yin pa la yin par 'du shes pa'am the tshom za ba'o / /
kun slong de gsod par 'dod pa rgyun ma chad pa'o / /
sbyor ba rang ngam bskos pas mtshon la sags pa gang yang rung bas gsod par rtsom pa'o / /
mthar thug srog gi dbang po 'gags pa'i tshe na'o / /
! ma byin len zhes pa la bzhi /
gzhi yan lag gi rten sngar bzhin /
yul gang la brku ba'i yul ni /
mi yin pa rang las nor tha dad pa'o / /
gang brku ba'i dngos po ni /
yul dus der sbyor ba gcig gis /
brku bya rku byed gnyis ka la bltos pa'i rin thang tshang ba /
mi yis bdag gir byas shing dbang ba g.yos su byas pa'i kha zas dang /
gshed ma sogs pas glo bur du bdag gir byas pa'i dur khrod pa'i rdzas ma yin pas mi dman pa'o / /
bsam pa la 'du shes spyi dang bye brag ma 'khrul ba'o / /
kun slong gzhan gyi yin te ma gnang yang rang 'tsho ba'i ched du gtan du 'bral 'dod rgyun ma chad pa'o / /
sbyor ba rang ngam bskos pas rku bar rtsom pa'o / /
mthar thug thob blo skyes pa'i tshe na'o / /
ma byin par len pa'i pham 'dra'i nyes byas ma gtogs pa rku sems kyis kun nas bslangs pa'i lus ngag gi nyes pa thams cad der gtogs kyi bshags bya'o / /
! mi tshangs spyod dang zhes pa la /
gzhi yan lag gnyis /
gang gis rtsol ba'i rten ni /
nor bu yin pa /
rang gi rgyud dang 'brel ba /
las su rung ba nad dang bral ba'o / /
gang la brtsal ba'i yul ni /
lam gsum dang /
de gang la gnas pa'i lus gnyis /
lam gsum ni /
kha dang /
bshang lam dang /
mo'i zag byed gsum gyi phyogs kyi dang po'i mtshams yan chad /
nad la sogs pas ma nyams pa'o / /
de gang la gnas pa'i lus ni lus tshang ba'am @# / /
lus kyi stong smad gang rung tshang ba /
rten du rung ba ste /
de yang shi ba dang gson po'i lus mi dang mi ma yin pa dang /
skyes pa dang /
bud med dang /
ma ning dang rang dang gzhan gyi lus gyi rma'i sgo gang yin yang pham 'drar 'gyur ba la 'dra'o / /
bsam pa la gnyis /
'du shes 'khrul ma 'khrul 'dra zhing /
kun slong lam dang /
yan lag gi rnam pa 'phad pa'i reg pa bdag gir byed 'dod rgyun ma chad pa'o / /
sbyor ba bsam pa'i don la de ltar rtsom pa'o / /
mthar thug bcug pa'i reg pa lus shes kyis myong zhing yid kyis bdag gir byas pa na mi tshangs par spyod pa pham pa dang 'dra ba'i nyes byas so / /
mi tshangs spyod kyi pham 'dra'i nyes byas ma gtogs pa mi tshangs par spyod pa smra 'dod dang /
gzhan gyis smras pa dang du len 'dod kyis kun nas bslangs pa'i lus ngag gi nyes pa thams cad der gtogs kyi bshags bya'o / /
! rdzun du smra zhes pa la bzhi /
gzhi yan lag la gsum /
gang gis smra ba'i rten sngar bzhin /
gang la smra ba'i yul mi yin pa smra shes pa /
don go ba /
shes pa rang bzhin du gnas pa /
ma ning dang mtshan gnyis pa ma yin pa /
tha snyad lnga dang ldan pa /
lus tha mal du gnas pa /
rang las rgyud tha dad pa ste /
chos bdun ldan no / /
dngos po gang smra ba'i mi chos bla ma yin te /
'dod khams las 'das pa bsam gtan dang po yan chad nas sangs rgyas kyi sa'i bar gyis bsdus pa'i 'jig rten dang 'jig rten las 'das pa'i yon tan gang yang rung ba'o / /
bsam pa la gnyis /
'du shes spyi dang bye brag ma 'khrul pa'o / /
kun slong ni 'du shes bsgyur te mi chos bla ma smra 'dod dang gzhan gyis smras ba'i tshig dang du len par 'dod pa rgyun ma chad pa'o / /
sbyor ba ngag yan lag lnga ldan te /
ngag yin pa /
rang gi yin pa /
bdag nyid dang 'brel pa /
ma nor bar smras pa /
gsal por smras pa'o / /
des mi yi chos bla ma thob pa smra bar rtsom pa'o / /
gzhan gyis smras pa'i tshig dang du len par rtsom pa'i / /
mthar thug don go ba'i tshe na rdzun du smras pa pham pa dang 'dra ba'i nyes byas so / /
rdzun du smra ba'i pham 'dra'i nyes byas ma gtogs pa /
'du shes bsgyur nas mi chos bla ma smra 'dod dang /
gzhan gyis smras pa dang du len 'dod kyis kun nas bslabs pa'i lus ngag gi nyes pa thams cad der gtogs kyi bshags bya'o / /
pham 'dra'i nyes byas zhes pa'i don nyes byas yin yang /
dge slong gi pham pa bzhi dang byed las 'dra bas bzhi po la pham 'dra zhes btags pa yin no / /
byed las 'dra tshul ni /
dge slong la pham pa bzhi gang yang rung ba 'chab bcas byung na /
slar gsor mi rung du byas pas /
tshe de la so thar gyi sdom pa gang yang rgyud la mi skye la /
'chab med byung na /
dge 'dun la pham pa'i dag byed du chad las kyi bslab pa blangs nas dgra bcom ma thob na /
tshe ji srid 'tsho'i bar du chad las kyi bslab pa tshul bzhin spyad pas /
dag par gsungs pa bzhin du dge tshul la yang /
pham 'dra bzhi po 'chab bcas byung na slar gsor mi rung du byed la /
'chab med byung na chad las kyi bslab pa blangs nas tshul bzhin du chad las nyams su len dgos pa'i bslab sbyin dge tshul tsam du rung ba yin pas /
de ltar yang sum brgya pa las @# / /
dge slong bzhin du dge tshul yang / /
phyi nas sdom skye'i skal ba med ces so / /
! gzhi med ces pa ni /
nyams par 'dun pas mthong thos dogs gsum gyi gzhi med par shes pa'am /
the tshom za bzhin du 'du shes bsgyur nas /
dge slong 'des mi tshangs par spyod pa la sogs pa byas so / /
zhes byed pa po dang bya ba spyar nas skur ba 'debs pa'i tshig gsal por smra 'dod smras pa na bshags par bya ba'i nyes byas so / /
! bag tsam zhes pa ni /
nyams par 'dun pas mthong thos dogs gsum gyi gzhi med par shes pa'am the tshom za bzhin du 'du shes bsgyur nas /
dge slong la sogs pa che ge mo mthong ngo / /
mi tshangs par spyod pa la sogs pa mthong ngo / /
zhes byed pa po dang bya ba ma sbyar bar skur ba 'debs pa'i tshig mi gsal bar smra bar 'dod pa'i / /
des kun nas bslangs nas smras pa na'o / /
! dge 'dun dbyen zhes pa ni /
dge 'dun nam gang zag /
ston pa gzhan dang /
lam bslab pa gsum 'khor bcas las gzhan du /
der shes bzhin du 'du shes bsgyur nas dbye bar 'dod pa'am dbye na'o / /
! de rjes phyogs dang zhes pa ni /
'du shes bsgyur nas /
dbye na de'i grogs byed par 'dod pa dang /
grogs byed pa na'o / /
! khyim sun 'byin zhes pa ni /
khyim pa gnas pa'i grong du myos 'gyur 'thung ba la sogs pa'i nyes pa byas pa'am /
de'i mdun du grogs kyi nyes pa gleng ba'i sgo nas khyim pa yid sun par 'gyur ba'i bya ba byas pa la /
dge 'dun gyis bskrad pa nan tur chos ldan du byas pa'i tshe /
der shes bzhin du 'du shes bsgyur nas /
bdag la bskrad pa nan tur mi rigs par byas pa'i dge 'dun 'di rnams 'dun pa la sogs pas 'gro'o / /
zhes smra bar 'dod pa dang /
smras pa na'o / /
! shes bzhin zhes pa ni /
mi'i chos bla ma smra 'dod dang /
skur pa 'debs 'dod dang /
dbyen du gtogs pa byed 'dod dang /
zhal tab sogs la 'phya 'dod dang /
rang gi bslab pa la tshul bzhin 'jog pa spong 'dod dang /
bza' btung sngar thob kyang de nyid lhag po len pa'i phyir de 'gebs 'dod rnams las gzhan pa'i 'dus shes bsgyur te smra bar 'dod pa'am smras pa na'o / /
! shes ngor zhes pa ni /
gos la sogs pa'i rnyed pa dge 'dun la sogs pa gang zag la rigs par bsngos pa la /
der shes bzhin du 'du shes bsgyur nas mi rigs par bsngos so zhes smra bar 'dod pa dang /
smras pa na'o / /
! 'phya ba dang zhes pa ni /
zhal ta pa la sogs pas bza' btung mal stan gnas khang la sogs pa rang la 'os zhing 'tsham pa rigs par bstabs pa la /
der shes bzhin du 'du shes bsgyur ma 'dis bdag la gnas khang la sogs pa mi rigs pa ngan pa bstabs so / /
zhes zhal ta pa sogs la 'phya ba'i ngag smra bar 'dod pa dang /
smras pa na'o / /
! zas cung zhes pa ni /
pha rol chos ston pa po bza' btub sogs zang zing cung zad tsam gyi phyir chos mi ston par shes pa'am /
the tshom za bzhin du 'du shes bsgyur nas /
'di bza' btud sogs zang zing cung zad tsam gyi phyir chos ston to zhes /
skur pa 'debs pa'i ngag smra bar 'dod pa dang /
smras pa na'o / /
! lhag ma'i skur 'debs dang zhes pa ni /
nyams par 'dun pas mthong thos dogs gsum kyi gzhi med par shes pa 'am /
@# / /
the tshom za ba la 'du shes bsgyur nas /
dge slong la sogs pa 'di /
dge 'dun lhag ma'i sde tshan man chad du gtogs pa'i ltung ba gang yang rung ba la /
byed pa po dang bya ba sbyar ba'am /
ma sbyar ba'i sgo nas skur ba 'debs pa'i tshig gsal ba dang /
mi gsal ba gang yang rung ba smra bar 'dod pa'am /
smras pa na'o / /
! bslab pa spong dang zhes pa ni /
dge slong la sogs pas /
dus ma yin pa'i kha zas spong ba la sogs pa'i bslab pa la slobs shig ches bsgo ba na /
de'i tshigs la yid ches bzhin du 'du shes bsgyur nas khyod mi mkhas pa sogs yin pa'i phyir khyod kyi tshig la yid mi ches pas re shig mkhas pa la 'dri'i bar du mi slob bo / /
zhes rang gi bslab pa la tshul bzhin du 'jog pa'i gang zag spong bar 'dod pa dang /
des kun nas bslangs pa'i ngag smras pa na'o / /
! 'bras chen 'gobs zhes pa ni /
bza' btung sngar thob kyang de nyid lhag po len pa'i phyir /
pha rol pos ma thob par go ba'i phyir du /
sngar thob pa de /
zas la sogs pa gzhan gyis 'gebs par 'dod pa dang /
'gebs pa na'o / /
! chang dang zhes pa ni /
phabs btab pa 'bru'i chang dang /
ma btab pa rgun chang la sogs pa bcas pa'i chang ste /
myos par 'gyur ba 'thung 'dod kyis myos 'gyur longs spyod mid thabs re re la re re'o / /
! glu zhes pa ni /
rgod bag dang /
chags pa la sogs pa'i bsam pas glu dbyangs len 'dod kyis mgrin pa bsgyur ba tsam byas na'o / /
! gar zhes pa ni /
rgod bag dang chags pa la sogs pa'i bsam pas bro gar byed 'dod kyis smin ma skyod pa tsam byed na'o / /
! rol mo byed ces pa ni /
rgod bag dang po lang la sogs pa'i blos dgos med du rnga la sogs pa'i rol mo'i sgra 'byin par byed na'o / /
sangs rgyas la mchod pa bya ba'i phyir ni /
gye mi dag ston pa la mchod pa byos shig /
ces brjod na nyes med mchod pa'i phyir yin yang /
rol mo dang glu dbyangs byos shig ces brjod na nyes byas so / /
! rgyan dang zhes pa ni /
dgos med du rang dgar rna rgyan dang /
sor gdub la sogs pa'i rgyan 'dogs par byed na'o / /
! kha dog ces pa ni /
dgos med rang dgar li khri la sogs pa'i tshon gyi kha dog gis mchu dang byad bzhin la skud cing 'chang bar byed na'o / /
! spos nyug ces pa ni /
dgos med rang dgar tsan+dan la sogs pa'i spos lus la byug cing reg bya nyug par byed na'o / /
! phreng zhes pa ni /
dgos med rang dgar me tog la sogs pa'i mdzes byed kyi phreng ba mgo la sogs pa la 'ching bar byed na'o / /
! khri dang stan ni che mtho dang /
zhes pa'i khri stan chen po la gnyis /
dgos med rang dgar ba so dang gser dngul la sogs pa'i rin po ches spras pa'i khri rin thang chen po mtho dman gang yang rung ba khru gang las lhag pa la 'dug gam nyal na'o / /
de bzhin du stan de lta bu la 'dug gam nyal na'o / /
khri stan mthon po la gnyis /
dgos med du rang dgar shing la sogs pa'i khri khru gang las lhag pa la 'dug gam nyal na'o / /
dgos med du rang dgar stan gang yang rung ba khru gang las lhag pa la 'dug gam nyal na'o / /
! phyi dro'i kha zas zhes pa ni /
rang gnas pa'i gling gi nyi ma phyed yol nas sang nang par @# / /
skya rengs dang po'i skad cig dang po ma shar gyi bar dus ma yin pa la ma yin par 'du shes pa'am /
the tshom za bzhen du kham bu star ka la sogs pa'i dus rung gi bza' btung longs spyod 'dod kyis nad la sogs pa gnang ba'i rkyen dang mi ldan par spyod na /
kham re re la re re'o / /
dus yin nga la ma yin par 'du shes pa'am the tshom za bzhin du longs spyod na yang de ltar 'gyur ro / /
dus la dus su 'du shes pa dang /
dus ma yin pa la dus su 'du shes nas longs spyod kyang nyes pa med /
de ltar nyes par 'gyur ba'i mu bzhi /
nyes med kyi mu gnyis te /
'du shes mu drug po 'di mi tshangs spyod ma gtogs pa 'du shes gtso bos skyed pa'i ltung ba rnams la yang ci ltar rigs par sbyar bar bya'o / /
! gser dngul len zhes pa ni /
rang dbang ba'i gser dngul la sogs pa'i rin po che la rang gi ngo bo'i cha nas mi rung ba'i blo ma bzhag par rang gi ngo bo la nor gyi blos bdag gir byed na'o / /
! nyams pa rnam pa gsum dag dang /
zhes pa'i dang po /
kha tshar dang phun tshar ma bcad pa dang /
gos kha dog dkar po la sogs pa khyim pa'i rtags mtshan nyid pa dgos med du bgo zhing /
'chang ba la sogs pa byed na khyim pa'i rtags spong ba nyams pa'o / /
rang dgon pa par gyur pa'i tshe skra dang kha spu sor gnyis tsam dang /
grong 'dab par gyur pa'i tshe sor phyed gnyis kyi tshad tsam 'jog pa gnang ba las /
tshad de gnyis las sor phyed yan gyis lhag par 'jog na grangs ji snyed yod pa de snyed kyi bshags byar 'gyur ro / /
gnyis pa bla gos dang /
mthang gos la sogs pa rab tu byung ba'i rtags med pa na sgrub dgos shing /
sgrub nus bzhin du mi sgrub cing mi bgo ba la sogs pa dang /
gcer bu'i yi dam len pa dang /
skra las byas pa'i gos dang /
bya 'ug pa'i sgro la sogs pa las byas pa'i gos la sogs pa thun mong ma yin pa'i mu stegs can gyi rtags mtshan nyid pa dgos med du 'chang zhing /
bgo ba la sogs pa byed na rab tu byung ba'i rtags blangs pa nyams pa'o / /
gsum pa mkhan po la ma gus pa dang /
khyad gsod la sogs pa'i blos mkhan por mi 'dzin zhing chos ldan gyi bka' bsgo bsgrub nus bzhin du mi sgrub pa la sogs pa byed na mkhan por gsol ba gdab pa nyams pa bshags par bya ba'i nyes byas so / /
! skyabs 'gro spyi'i bslab bya dkon mchog mchod pa sogs dang /
so so'i bslab bya sangs rgyas la skyabs su song nas 'jig rten pa'i lha gzhan dbang phyug sogs la skyabs su mi 'dzin pa la sogs pa dang 'gal bar byas na yang bshags par bya ba'i nyes byas so / /
sngar phal che ba la sbyar ba ltar kha cig lus ngag tu ma thon yang blangs 'das rnams kyi kun slong byung ba dang du blangs pa tsam gyis bshags byar bzhed de /
mdo rtsa bar bsnyen par ma rdzogs shing rab tu byung bas blangs pa las 'das pa la yang ngo / /
zhes dang /
rgya cher 'grel du /
pham 'dra ma gtogs pa dge tshul la blangs pa las 'das pa'i nyes pa thams cad bshags byar gsungs pa'i dgongs par byed par mngon no / /
sum brgya pa rtsa 'grel du kun slong byung ba nas lus ngag tu ma thon pa la /
bsdam @# / /
byar bzhed pa 'dra ba cig kyang snang ngo / /
! ltung med ni /
'chang ba dang ni 'bral ba dang / /
de bzhin sa ni brko ba dang / /
rin chen reg dang me la reg /
spangs nas za bar byed pa dang / /
byin len ma byas za ba dang / /
de bzhin gsog 'jog za ba dang / /
ljon shing 'dzeg dang shing gcod dang / /
rtswa sngon mi gtsang 'dor ba dang / /
sa bon 'joms dang bslab pa'i gzhi / /
zla 'jog dgon pa'i 'bral ba dang / /
gsog 'jog byed dang dge tshul nyal / /
mi smra 'gro dang bco brgyad do / /
zhes gos zhag bcu'i 'chang spang nas /
las kyi gnas nas mi smra bar 'gro ba'i bar phyed dang bco brgyad ltung med du bstan to / /
phyed ni khyim pa dang /
nub lhag gi nyes pa bsrung dgos shing /
dge tshul nang phan tshun bsrung mi dgos pas de phyed du bgrang ngo / /
'chang ba dang ni zhes pas gos dang lhung bzed zhag bcu'i 'chang spang gnyis ka med par ston to / /
bslab pa'i gzhi zhes pa ni /
'chang ba'i bslab pa'i gzhi /
'bral ba'i bslab pa'i gzhi zhes /
gzhan rnams kyi mtha'i gsal byed yin gyis /
de rang gis ltung med gcig ston pa min no / /
de bzhin sa ni brko ba dang /
zhes sogs rnams re res ltung med re re ston to / /
bslab pa'i gzhi zhes pa yan gyi ltung med kyi sdoms ni /
bye brag tu bshad pa las gsungs pa 'od ldan du drangs so / /
lhag ma nyis brgya bcu gnyis ni /
bsdam par bya ba'i nyes byas so / /
zhes pa ni /
nyis brgya lnga bcu rtsa gsum gyi sdoms kyis dngos su bsdus pa'i ltung ba /
dge tshul la blangs 'das dang ltung med du song ba rnams kyi lhag ma 'byin pa nas chu'i nang du mchil ma sogs mi 'dor ba'i bar nyis brgya bcu gnyis po thams cad /
snam spyar med dang mu stegs can dngos su 'khod pa'i 'dug gnas su phyin pa'i nyes pa la sogs pa 'ga' zhig ma gtogs pa gzhi bcu bdun gyis bsdus pa'i dge slong la 'byung ba'i nyes pa thams cad dge tshul la bsdam bya'o / /
glu gar nas phreng ba'i bar bdun ni longs pa gzhi gtogs kyi ltung byed du gtogs pa'i bslab bya'i nyes byas yin la /
khri stan che mtho la 'dug pa sogs kyi nyes pa bzhi ni /
khri rkang 'chos pa'i ltung byed du gtogs shing /
gos dkar gyon pa'i nyes pa'i lhag ma khyim pa'i rtags spangs pa nyams pa dang /
nyams pa gzhan gnyis kyi nyes pa rnams gzhi dus kyi nyes pa yin pas /
'di rnams nyis brgya lnga bcu rtsa gsum sdoms kyis bsdus pa'i ltung ba gang du yang mi bgrang ngo / /
ltung med kyi shing gcod pa dang /
sa bon 'joms pa gnyis dge slong la sdoms kyis dngos su bsdus pa'i ltung ba gcig tu bgrang ngo / /
de ltar bka' stsal yi ger bkod pa'i mthus / /
'gro kun lhag pa'i tshul khrims bsrung pa la / /
brtson 'grus lhod pa med pa'i rkang ba des / /
thams cad mkhyen pa'i gnas su phyin par shog /
ces pa 'di rje'i bka' bzhin zin bris su bkod pa'o / /
