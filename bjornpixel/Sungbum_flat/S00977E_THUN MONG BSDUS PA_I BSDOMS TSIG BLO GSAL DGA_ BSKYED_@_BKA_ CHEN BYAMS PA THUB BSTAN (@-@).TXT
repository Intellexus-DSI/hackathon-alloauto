@# / /
thun mong bsdus pa'i bsdoms tshig blo gsal dga' bskyed ces bya ba zhugs so / /
@## / /
rab dkar chu skyes zla ba'i steng / /
'jam dpal gzhon nu dpa' bo dang / /
yid 'ong lha mo dbyangs can ma / /
rtag par brtsel phyag bgyi'o / /
shes bya'i ne'u gsing ngos yangs la / /
rig lam me tog bkod pa can / /
skyes kyi blo gsal gzhon nu rnams / /
'di na rtsed 'jo bya bar rigs / /
deng 'dir sdus rtsa 'chad pa la / /
chos can dbye gzhi bshad pa dang / /
chos kyi dbye ba bstan pa dang / /
nges par bya ba'i rnam gzhag dang / /
nges byed thal 'gyur bshad pa dang / /
lta ba dbu mar 'jug pa'i tshul / /
lnga po skabs 'di'i mdor bstan yin / /
shes bya gzhal bya gzhi grub yod / /
chos dang gzhi dang rten 'brel dang /
dmigs pa chos can yul rnams ni / /
khyab mnyam dbye gzhi chos can yin / /
dbye na dngos po rtag pa gnyis / /
dgag @# / /
sgrub mtshan mtshon mtshan gzhi gsum / /
byas dang ma byas skyes ma skyes / /
'dus byas ma byas dngos dngos med / /
'jig dang mi 'jig la sogs pa'o / /
dngos po la yang bem po dang / /
shes pa ldan min 'du byed gsum / /
bem po la yang phyi nang gnyis / /
phyi don gzugs la sogs pa lnga / /
gzugs la kha dog dbyibs kyi gnyis / /
rgyas par dbye na nyi shu ste / /
sngo ser dkar dang dmar ba dang / /
snang mun sprin dang du ba dang / /
rdul dang khug sna nyi ma dang / /
grib ma ring thung lham pa dang / /
zlum po mthon po dma' ba dang / /
phya le phya le min pa 'o / /
sgra la rnam pa brgyad yod de / /
zin pa'i 'byung ba la brten pa'i / /
sems can ston dang mi ston la / /
yid 'ong mi 'ong gnyis re dbye / /
ma zin pa la'ang de bzhin no / /
dri la zhim dang nga ba dang / /
mnyam dang mi mnyam bzhi ru yod / /
ro ni mngar skyur kha dang ska / /
tsha dang lan tsha rnam pa drug /
reg bya sa chu me rlung dang / /
'jam rtsub lci yang tsha grang dang / /
bkres dang skom pas bcu gnyis so / /
nang don mig la sogs pa lnga / /
shes pa tshad ma tshad min gnyis / /
tshad ma la yang mngon rjes gnyis / /
dbang yid rang rig rnal 'byor gyi / /
mngon sum rnam pa bzhi ru yod / /
rjes dpag dngos stobs grags yid gsum / /
ma rtogs log rtog the tshom ste / /
tshad min blo yang gsum du 'gyur / /
ldan pa min pa'i 'du byed la / /
thob dang ma thob skal mnyam dang / /
snyom 'jug gnyis dang srog dang ni / /
skye gnas mi rtag rga ba dang / /
ming gi tshogs sogs bcu gsum yod / /
yang na shes byar rnam dbye na / /
phung po khams dang skye mched do / /
phung po gzugs tshor 'du shes dang / /
'du byed rnam shes phung po lnga / /
mdzod las gzugs phung bcu gcig gsungs / /
mig sogs 'dus te reg pa las / /
byung ba'i tshor sogs rnam pa drug /
'du shes la yang de bzhin drug /
mtshungs ldan ldan min 'du byed gnyis / /
mtshungs ldan la yang lnga bcu bdun / /
ldan min 'du byed sngar bshad ltar / /
gang zag kyang ni de yin te / /
de la yang ni srid pa gsum / /
ngan 'gro dmyal ba sogs gsum dang / /
bde 'gro mi dang 'dod la drug /
bcu po 'dod pa'i khams yin no / /
dmyal ba tsha grang nye tshe dang / /
nye 'khor ba yi dbye bas bzhi / /
yi dwags dngos dang 'thor bu gnyis / /
dud 'gro gnas dang kha 'thor gnyis / /
mi la gling gi dbye bas bzhi / /
'dod la rgyal chen rigs bzhi dang / /
gsum rtsen 'thab bral dga' ldan dang / /
'phrul dga' gzhan 'phrul dbang byed do / /
gzugs khams bsam gtan bzhi yin te / /
nang gses gnas rigs bcu bdun yod / /
gzugs med nam mkha' mtha' yas dang / /
rnam shes mtha' yas mched@# / /
dang / /
ci yang med pa'i skye mched dang / /
'du shes yod min med min bzhi / /
nyan rang byang chub sems dpa' yi / /
so skye tshogs sbyor gnyis gnyis yod / /
nyan thos rgyun zhugs phyir 'ong dang / /
phyir mi 'ong dang dgra bcom pa / /
zhugs gnas dbye bas brgyad du yod / /
rang rgyal bse ru tshogs spyod gnyis / /
byang 'phags bcu'i dbang gis bcu / /
sgrib dang bcas pa sems can te / /
sgrib spangs sangs rgyas 'phags pa'o / /
rnam shes mig la sogs pa drug /
phyi dang nang gi khams bco brgyad / /
phyi yi gzugs la sogs pa drug /
nang gi mig sogs rnam pa drug /
mig gi rnam shes khams sogs drug /
skye mched rnam pa bcu gnyis te / /
phyi yi gzugs la sogs pa drug /
nang gi mig sogs drug yin no / /
yang na mtshan nyid gsum yod de / /
kun brtags gzhan dbang yongs grub bo / /
yang na kun rdzob don dam gnyis / /
gzhan yang rang mtshan spyi mtshan gnyis| |sgra yi dngos yul yin min gnyis / /
'dra ba thun mong yin min gnyis / /
zag bcas zag med gnyis sogs dbye / /
gzhan yang dge sogs gsum yod de / /
rnam byang dge ba'i phyogs la yang / /
lus ngag yid kyi dge bcu dang / /
bsod nams bya ba rnams gsum dang / /
lam la lnga gsum bco lnga dang / /
byang chub phyogs chos sum cu bdun / /
pha rol phyin pa drug dang bcu / /
'dres dang ma 'dres yon tan dang / /
chos phung brgyad khri bzhi stong dang / /
gsung rab yan lag bcu gnyis dang / /
'dul mngon mdo sde sde snod gsum / /
brjod bya lhag pa'i bslab pa gsum / /
bya spyod rnal 'byor bla med de / /
gsang sngags rgyud sde rnam pa bzhi / /
smin byed bum pa'i dbang sogs bzhi / /
grol byed bskyed rdzogs rim pa gnyis / /
'bras bu sku bzhi ye shes lnga / /
gzhan yang 'gog lam bden pa gnyis / /
sku dang ye shes 'phrin las so / /
lus ngag yid kyi mi dge bcu / /
nyon mongs shes bya'i sgrib pa gnyis / /
mthong dang sgom pa'i spang bya gnyis / /
de sogs kun nyon mi dge'i phyogs / /
sgrib dang ma sgrib lung ma bstan / /
bye brag so sor dbye ba na / /
rnam grangs grangs las 'das par gyur /
! /
nges par bya ba'i rnam gzhag la| |rdzas ldog 'gal 'brel spyi bye brag /
mtshan mtshon rgyu 'bras yod med rtogs / /
yin min log dang rjes 'gro ldog /
dgag gzhi rtsi lugs snga phyi btsan / /
skor 'beb la sogs nyer gnyis yod /
! /
rdzas chos de dang nye dang bcas / /
khyod khyod khyod min khyod ma yin / /
rang yin ldog chos nye dang bcas / /
khyod khyod khyod min khyod yin pa / /
rang min ldog chos nye dang bcas / /
khyod khyod ma yin khyod min pa / /
khyod ma yin pa'i khyad chos gnas / /
de gsum gang la mi nye ba / /
khyod khyod min zhing khyod ma yin / /
khyod yin so so'i sgrub byed ni / /
khyad chos de dag so so'i steng / /
mtshan gzhi gang yin de'i ldog pa / /
de ma yin dang 'gal ba'o / /
gzhi de yod na yod @# / /
rtogs dang / /
med na med rtogs tshad ma kun / /
dngos po yin na rgyu 'bras kun / /
dgag gzhi can gyi chos la ni / /
khyab bya 'brel ba bltos pa kun / /
kho kho yin pa'i chos rnams kyi / /
ldog pa dang 'gal ma lus kun / /
med pa rnams dang ma 'brel ba / /
de dang phan tshun tha mi dad / /
yod med kun dang tha dad du / /
gyur pa'i sgrub pa thams cad dang / /
yod med kun gyi brjod byed sgra / /
de rnams zhes brjod sgra la sogs / /
rdzas chos yin pa'i chos rnams la / /
de min yod na de dag kun / /
rdzas chos su ni nges pa yin / /
shes bya dngos po sgrub pa sogs / /
rkyang pa slob dpon ngag las shes / /
yod pa rnams dang tha dad dang / /
de dang phan tshun tha dad dang / /
dgag gzhi med pa'i chos kyi steng / /
khyab bya khyab byed khyab mnyam 'brel / /
rang min ldog chos yin rnams la / /
de min yod na de dag kun / /
rang yin ldog chos yin par nges / /
rtag pa bdag med la sogs la / /
rkyang pa slob dpon ngag las shes / /
yod pa rnams kyi ldog pa'am gcig /
phan tshun tha mi dad rnams dang / /
yin pa yod pa'i chos rnams dang / /
khyab mnyam kun dang mtshan gzhi la / /
sbyar ba'i mtshan mtshon ma lus kun / /
yod pa kun dang tha mi dad / /
gyur pa'i dngos po thams cad dang / /
yod med kun dang dngos 'gal dang / /
yin pa med pa'i chos kun dang / /
rang yin ldog chos yin rnams la / /
de min yod na de dag kun / /
rang min ldog chos yin par nges / /
mtshan nyid la sogs rkyang pa rnams / /
slob dpon ngag las shes par bya / /
yod med kun dang tha dad dang / /
rdzas chos sgrub pa gang rung gi /
gzhi mthun rnams dang rdzas chos la / /
nye ba'i ldog chos yin rnams la / /
de min yod kun rdzas chos la / /
nye bar byed pa'i ldog chos yin / /
yod med kun dang tha dad dang / /
rang yin ldog chos min pa'am / /
rang min ldog chos ma yin pa'i / /
gzhi mthun kun dang rang min la / /
nye ba'i ldog chos yin rnams la / /
de min yod kun rang yin la / /
nye ba'i ldog chos phung gsum yin /
yod med kun dang tha dad dang / /
rang min ldog chos yin pa'am / /
rang yin ldog chos yin pa yi / /
gzhi mthun kun dang rang yin la / /
nye ba'i ldog chos yin rnams la / /
de min yod kun rang min la / /
nye bar byed pa'i ldog chos yin / /
yod med kun dang tha dad dang / /
dgag pa yang gi gzhi mthun dang / /
khyod spyi yod na khyod spyi kun / /
chos gang de gsum mi nye ba / /
yin la ldog chos yin yod kun / /
de gsum gang la mi nye ba'i / /
ldog chos phung gsum pa yin no /
! /
'gal dang mi 'gal 'di lta ste / /
lhan cig mi gnas phan tshun spang / /
bya rog 'ug pa me chu bzhin / /
tshad ma'i gzhung lugs rnams las byung / /
deng sang bsdus pa yongs grags la / /
'gal ba tsam mam rgyud 'gal la / /
'gal khyab @# / /
dkyus ma sgo gnyis 'bud / /
ldog pa tha dad yin pa dgos / /
dngos 'gal yin na de gnyis steng / /
kha sbub gnyis dang sgo bzhi 'bud / /
khyod dang 'gal ba khyod dang ni / /
mi 'gal ba dang dngos 'gal dang / /
sgrub pa yang gi gzhi mthun pa / /
yin te bdag med yin pa'i phyir / /
zhes pa 'di la khyab pa yod / /
khyod dang mi 'gal ba khyod dang / /
'gal ba dang ni dngos 'gal dang / /
dgag pa yang gi gzhi mthun ni / /
yin te shes bya yin pa'i phyir / /
zhes pa 'di la khyab pa yod / /
khyod rang khyod dang mi 'gal te / /
gang zag gi ni bdag med phyir / /
'brel dang ma 'brel 'di lta ste / /
byas dang mi rtag lta bu la / /
bdag nyid gcig pa'i 'brel ba dang / /
me dang de 'bras du ba ni / /
de las byung ba'i 'brel pa zhes / /
tshad ma'i gzhung lugs rnams las bshad / /
med na mi 'byung zhes pa yi / /
don yang de byung 'brel la gnas / /
'on kyang bsdus pa yongs grags la / /
khyod chos de dang 'brel bar thal / /
de dang tha dad yin gang zhig /
chos de ldog na khyod kyang ni / /
ldog par 'gyur ba'i phyir zhes pa / /
'brel ba'i khyab pa 'cha' ba yin / /
khyod dang 'brel ba gang yin te / /
ma 'brel ba dang dngos 'gal dang / /
sgrub pa yang gi gzhi mthun ni / /
yin te shes bya yin pa'i phyir / /
khyod ma 'brel ba khyod dang / /
'brel pa dang ni dngos 'gal dang / /
dgag pa yang gi gzhi mthun ni / /
yin te bdag med yin pa'i phyir / /
mi 'jig chos dang rtag pa la / /
bdag nyid gcig pa'i go ba yod / /
rtag pa dngos po lta bu la / /
de yi go ba med mod kyang / /
deng sang yongs grags bdag gcig gi /
'brel ba shes bya'i spyi nor zer / /
de la med na mi 'byung gi /
'brel bshad tsam ni yod par mngon / /
de byung 'brel pa dngos po la / /
yod kyi gzhan la med pa'o /
! /
spyi dang bye brag 'di lta ste / /
bum pa shes bya'i bye brag dang / /
shes bya bum pa'i spyi yin zhing / /
khas blangs sgrub byed bkod pa'i tshe / /
bum pa shes bya'i bye brag ste / /
de yin de la bdag gcig 'brel / /
bum pa min zhing de yin pa / /
du ma grub pa'i phyir zhes 'god / /
du ma'i mtshan gzhi gnyis re 'dzin / /
de ltar spyi dang bye brag 'jog /
khyod dang 'gal ba spyi yin zhing / /
khyod dang tha dad spyi yin te / /
bdag med yin pa'i phyir zhes pa / /
'di ni rdo rje'i brag ri yin / /
rdzas chos rang yin ldog chos ni / /
nye dang bcas la spyi yis khyab / /
mtshan gzhi med rnams spyi ma yin| |dngos po lta bu gnyis ka yin /
! /
mtshan mtshon rnam gzhag 'di lta ste / /
mtshan nyid go byed yin pa yod / /
rdzas yod chos gsum tshang ba'o / /
mtshon bya go byed yin pa yod / /
btags yod chos gsum tshang ba'o / /
gzhung lugs rnams las go bya la / /
go byed mi 'khrul ba ru 'jug /
go cha mtshan gzhi'i steng du ni / /
go byed kyis ni 'khrul med rtogs / /
mtshan mtshon gzhi gsum rnam gzhag gsungs / /
de yi tshul dang rjes mthun par / /
bum pa mtshan gzhi @# / /
dngos por mtshon / /
don byed nus pa yin pa'o / /
zhes pa'i mtshan mtshon sbyor ba 'thad / /
yongs grags khyab mnyam sgo gnyis dang / /
ldog khyab gnyis dang sgo bzhi dgos / /
mtshan mtshon sgo bzhi yin zhes grags / /
mtshan bya mtshan gzhi'i steng du ni / /
mtshan nyid kyis ni nges par byed / /
gzhi de mtshon bya yin pa'i steng / /
mtshan nyid ji tsam brtsegs kyang yod / /
mtshon bya btags yod gnyis ka med / /
gzhi de mtshan nyid yin pa'i steng / /
btags yod ji tsam brtsegs kyang yod / /
mtshan nyid rdzas yod gnyis ka med / /
yul gyi mtshan nyid blos rig sogs / /
rnam grangs slob dpon ngag las shes /
! /
rgyu dang 'bras bu'i rnam gzhag ni / /
sde bdun tshad ma'i gzhung lugs las / /
rgyu la rang bzhin ji snyed cig /
med na mi 'byung 'bras bu gsungs / /
me yi 'bras bu du ba ste / /
'bras bu'i chos kyi rjes 'jug phyir / /
zhes pas rgyu 'bras 'brel pa bstan / /
skyed par byed pa rgyu'i mtshan nyid / /
skyes par bya ba 'bras bu yi / /
mtshan nyid du ni 'thad pa yin / /
yang na phan 'dogs bya byed yin / /
kha cig sdug bsngal phan thogs thal / /
mi 'dod rkyen yang rgyu'i phyir zer / /
mi rtag pa la rgyu 'bras yod / /
rtag la rgyu 'bras yod min te / /
de 'gal ba ni nyid yin phyir / /
dngos po thams cad rang rgyu'i dus / /
ma 'ongs rang dus da ltar ba / /
rang 'bras dus su 'das par nges / /
rang gi rgyu las skyes pa ni / /
'dus byas kyi ni mtshan nyid yin / /
rang la chos can 'tshangs na yang / /
skabs thob shes dgos 'di lta ste / /
bu pa chos can du du bzung nas / /
rang gi rgyu las skyes par thal / /
'dod lan btab ste rtsis pa'i tshe / /
bum pa rang gi rgyu las skyes / /
zhes pa'i rig pa 'dis mtshon nas / /
rang gi rgyu yi 'bras bu dang / /
rang gi 'bras bu'i rgyu sogs 'gre / /
bum pa chos can du bzung nas / /
rang gi rgyu ni yod par thal / /
'dod lan btab ste rtsis pa'i tshe / /
bum pa'i rgyu ni yod ces zer / /
rang la chos can 'tshangs pa'i tshul / /
khas blangs snga phyi mi 'gal te / /
gong du chos can sbyar ba dang / /
phyi mar chos can 'tshangs pa ni / /
don gyis thob par mkhas pas bshad / /
dper na rang mtshan rang rig dang / /
rang min ldog chos la sogs kyi / /
rang la chos can mi 'jug pa / /
dpyod ldan yongs la grags bzhin no /
! /
yod rtogs med rtogs 'di lta ste / /
khyad gzhi yod pa bzhir bcas la / /
med rtogs cha yod ya rnams med / /
yod rtogs ji tsam brtsegs kyang yod / /
yod rtogs med rtogs spel gyur tshe / /
yod rtogs gtso bas cha ya rtsi / /
khyad gzhi med pa gzhir bcas la / /
med rtogs ya yod cha rnams med / /
yod rtogs ji tsam brtsegs kyang med / /
yod rtogs med rtogs spel gyur tshe / /
med rtogs gtso bas cha ya rtsi /
! /
yin log min log 'di lta ste / /
khyad gzhi yin pa gzhir bcas la / /
yin log cha yin ya rnams min / /
min log ji tsam brtsegs kyang yin / /
yin log min log spel gyur tshe / /
min log gtso bas cha ya rtsi / /
khyad gzhi min pa gzhir bcas la / /
@# / /
yin log ya yin cha rnams min / /
min log ji tsam brtsegs kyang min / /
yin log min log spel gyur tshe / /
yin log gtso bas cha la rtsi / /
yin par rtogs pa'i tshad ma'i yul / /
yin pa dang ni khyab mnyam yin / /
min par rtogs pa'i tshad ma'i yul / /
min pa dang ni khyab mnyam yin /
! /
rjes su 'gro ldog 'di lta ste / /
phyogs kyi glang po'i gzhung lugs las / /
rjes dpag bya dang de mtshungs la / /
yod dang med la med pa zhes| |gtan tshigs kyi ni tshul gsum gsungs / /
de yang spyi nas tshul gsum ni / /
phyogs chos rjes khyab ldog khyab yin / /
des na khyab pa'i dbye ba la / /
rjes khyab thur khyab ldog khyab dang / /
'gal khyab kha sbub lnga ru bshad / /
de dag so sor ngos 'dzin na / /
rtags de yin na gsal ba de / /
yin pas khyab pa rjes khyab yin / /
gsal ba yin na rtags de nyid / /
yin pas khyab pa thur khyab yin / /
gsal ba min na rtags de nyid / /
min pas khyab pa ldog khyab yin / /
rtags de yin na gsal ba de / /
min pas khyab pa 'gal khyab yin / /
rtags min gsal ba min pas khyab / /
kha sbub tu ni shes par bya / /
phyin ci log gi 'bud tshul ni / /
gsal 'gyur rtags mi 'gyur du gnas| |thur khyab rnal ma cha rnams dang / /
ldog khyab phyin ci log nges pa'i / /
thur khyab phyin ci log nges dang / /
thur khyab phyin ci log nges pa'i / /
thur khyab phyin ci log nges pa'i / /
thur khyab phyin ci log nges pa'i / /
thur khyab phyin ci log nges sogs / /
bzhi brgyad bcu gnyis bzhi tshan dang / /
rjes khyab phyin ci log nges pa'i / /
rjes khyab phyin ci log nges dang / /
ldog khyab phyin ci log nges pa'i / /
ldog khyab phyin ci log nges pa'i / /
ldog khyab phyin ci log nges pa'i / /
ldog khyab phyin ci log nges sogs / /
bzhi brgyad bcu gnyis bzhi tshan dang / /
rjes khyab du ma brtsegs gyur kyang / /
rtsa ba'i rjes khyab steng du gnas / /
thur khyab rnal ma ya rnams dang / /
ldog khyab phyin ci log nges pa'i / /
thur khyab phyin ci log nges pa'i / /
thur khyab rnal mar nges pa dang / /
ldog khyab phyin ci log nges pa'i / /
ldog khyab phyin ci log nges pa'i / /
ldog khyab rnal mar nges pa dang / /
thur khyab phyin ci log nges pa'i / /
thur khyab phyin ci log nges pa'i / /
ldog khyab rnal mar nges pa dang / /
ldog khyab rnal mar nges pa yi / /
thur khyab rnal mar nges pa yi / /
ldog khyab rnal mar nges pa dang / /
ldog khyab kha sbub ya rnams ni / /
rtsa ba'i thur khyab steng du gnas / /
ldog khyab rnal ma ya rnams dang / /
ldog khyab phyin ci log nges pa'i / /
thur khyab phyin ci log nges pa'i / /
ldog khyab rnal mar nges pa dang / /
ldog khyab phyin ci log nges pa'i / /
ldog khyab phyin ci log nges pa'i / /
thur khyab rnal mar nges pa dang / /
thur khyab phyin ci log nges pa'i / /
thur khyab phyin ci log nges pa'i / /
thur khyab rnal mar nges pa dang / /
thur khyab rnal mar nges pa yi / /
ldog khyab rnal mar nges pa yi / /
thur khyab rnal mar nges pa dang / /
ldog khyab rnal mar nges pa yi / /
thur khyab rnal mar nges pa yi / /
@# / /
thur khyab rnal mar nges pa dang / /
thur khyab kha sbub ya rnams ni / /
rtsa ba'i ldog khyab steng du gnas / /
rjes khyab kha sbub ya rnams dang / /
ldog khyab phyin ci log nges pa'i / /
ldog khyab phyin ci log nges dang / /
thur khyab phyin ci log nges pa'i / /
thur khyab phyin ci log nges dang / /
ldog khyab rnal mar nges pa yi / /
thur khyab rnal mar nges pa dang / /
thur khyab rnal mar nges pa yi / /
ldog khyab rnal mar nges pa rnams / /
rjes khyab kha sbub steng du gnas / /
'gal khyab ya rnams gang yin dang / /
ldog khyab rnal mar nges pa yi / /
ldog khyab phyin ci log nges dang / /
thur khyab rnal mar nges pa yi / /
thur khyab phyin ci log nges dang / /
ldog khyab phyin ci log nges pa'i| |thur khyab rnal mar nges pa dang / /
thur khyab phyin ci log nges pa'i / /
ldog khyab rnal mar nges pa dang / /
rjes khyab phyin ci log nges rnams / /
rtsa ba'i 'gal khyab steng du gnas / /
rtags gsal dngos 'gal bkod pa'i tshe / /
thal 'gyur de yi rjes khyab dang / /
ldog khyab la ni khyad par med / /
rtags gsal tha mi dad bkod tshe / /
thal 'gyur de yi rjes khyab dang / /
thur khyab la ni khyad par med / /
yin bkod kyi ni thur khyab dang / /
min bkod kyi ni ldog khyab gcig /
yin bkod kyi ni ldog khyab dang / /
min bkod kyi ni thur khyab gcig /
gang zhig la sogs rtags mang po / /
yod kyang song tshod khyer ba gnas / /
phyi ma grub pa'i rjes mi 'brangs / /
kha sbub yongs grags la med kyang / /
rtsa khyab bzhi por ma 'dus shing / /
rig pa'i rnam grangs yin pa'i phyir / /
'dir bkod pa la 'gal ba med /
! /
dgag gzhi'i rnam gzhag 'di lta ste / /
spang len dmigs phur mtha' skyor dang / /
rgyab khur ma ste rnam bzhi dang / /
rnam grangs shong rdzong ma zhes grags / /
chos kyi grags pa'i gzhung lugs las / /
tshad ma rnams ni mi 'jug pa / /
med la mi 'jug 'bras bu can / /
gtan tshigs bye brag la bltos nas / /
'ga' zhig med shes 'bras bu can| |zhes pas snang rung mi snang ba / /
ma dmigs pa yi gtan tshigs gsungs / /
dag pa'i sa phyogs med pa'i phyogs / /
tshad mas ma dmigs pa yi phyogs / /
de rnams dgag gzhi'i don du mtshungs / /
spang len ma yi rtsi tshul ni / /
bum pa dag pa'i sa phyogs su / /
gser gyi bum pa med ces te / /
dgag gzhi'i spang du dgag bya ni / /
khyad chos gzhan dang bcas pa len / /
dmigs phur zhes pa dgag bya nyid / /
'dzin cing chos gzhan 'dor ba ste / /
gser gyi bum pa dag phyogs su / /
bum pa yod ces brjod pa bzhin / /
dgag gzhis dgag bya khyad chos dang / /
bcas pa'i mtha' nas skyor ba ni / /
mtha' skyor ba yi tshul yin te / /
bum pa dag pa'i sa phyogs su / /
gser gyi bum pa bum pa ni / /
dag pa'i sa phyogs su med bzhin /
rgyab khur ma yi rtsi tshul ni / /
dgag bya khyad chos dang bcas pa / /
dgag gzhi yi ni rgyab tu khur / /
gser gyi bum pa bum pa ni / /
dag pa'i phyogs su med rtsi bzhin / /
dgag bya dngos dang khyad chos ni / /
kun la dgag bzhi 'jug rtsi ba / /
shong rdzong @# / /
ma ru grags pa ste / /
bum pa dag pa'i sa phyogs su / /
gser gyi bum pa dag phyogs su / /
bum pa yod ces bya ba bzhin / /
don thob dmigs phur ma ru gnas / /
rnam grangs gzhan rnams shes par bya| ! |rtsi lugs zhes pa'i rnam gzhag ni / /
khyod shul du ni chos can 'tshangs / /
rdzas chos yin na khyod khyod rang / /
yin pas khyab pa khas blangs par / /
bum pa khyod min khyod chos can / /
der thal de'i phyir zhes bkod par / /
'dod lan btab ste rtsis pa'i tshe / /
bum pa khyod min khyod de ni / /
bum pa khyod min khyod yin zhes / /
rtsi ba lta bus rigs 'gre nas / /
mang du brtsegs na phra zhing zhib / /
mi mchog khyod la phyag 'tshal lo| |zhes pa lta bu'i gzhung tshig la / /
rtsi tshul skabs su bkag pa med / /
gzhan du khyod shul 'dod pa bkag ! /
snga btsan phyi btsan rnam gzhag la / /
chos can gsal ba so so dang / /
lhan cig sbyar ba'i rtsi tshul gnyis / /
dang po la yang snga btsan dang / /
bar btsan phyi btsan gsum du bshad / /
dang po snga btsan 'di lta ste / /
chos can du ma brtsegs gyur kyang / /
chos can snga ma dbang btsan pas / /
lhag ma gsal bar sbyar gnas su / /
rtags gsal khyab pa 'khrul med rtsi / /
gnyis par bar btsan 'di lta ste / /
chos can du ma brtsegs gyur kyang / /
ya rnams yod par gyur pa'i tshe / /
bar btsan chos can ngos bzung nas / /
lhag ma gsal bar sbyar nas su / /
rtags gsal khyab pa 'khrul med rtsi| |gsum pa phyi btsan 'di lta ste / /
chos can du ma brtsegs gyur kyang / /
chos can phyi ma dbang btsan pa'i / /
rtags gsal khyab pa 'khrul med rtsi / /
gsal ba la yang snga btsan dang / /
bar btsan phyi btsan gsum du dbye / /
dang po snga btsan 'di lta ste / /
gsal ba du ma brtsegs gyur kyang / /
gsal ba snga ma dbang btsan cing / /
lhag ma rtags la sbyar nas su / /
rtags gsal khyab pa 'khrul med rtsi / /
gnyis pa bar btsan 'di lta ste / /
gsal ba du ma brtsegs gyur kyang / /
ya rnams yod par gyur pa'i tshe / /
bar btsan gsal ba ngos bzung nas / /
lhag ma rtags la sbyar nas su / /
rtags gsal khyab pa 'khrul med rtsi / /
gsum pa phyi btsan 'di lta ste / /
gsal ba du ma brtsegs gyur kyang / /
gsal ba phyi ma dbang btsan pa'i / /
rtags gsal khyab pa 'khrul med rtsi / /
lhan cig sbyar ba'i rtsi lugs la / /
snga btsan bar btsan phyi btsan gsum / /
dang po snga btsan 'di lta ste / /
chos can gsal ba gnyis ka yang / /
du ma yod par gyur pa'i tshe / /
chos can snga ma dbang btsan cing / /
chos can lha ma gzhan rnams dang / /
gsal ba dang po tshun gsal ba / /
lhag ma rtags la sbyar nas su / /
rtsib chos can gsal ba gnyis / /
snga btsan gyi ni lugs su gsungs / /
gnyis po bar btsan 'di lta ste / /
chos can gsal ba gnyis ka yang / /
du ma brtsegs par gyur pa na / /
ya rnams yod par gyur pa'i tshe / /
chos can bar ma dbang btsan cing / /
chos can lhag ma gsal bar sbyar / /
gsal ba bar ma dbang btsan pa'i / /
gsal ba phyi ma rtags la sbyar / /
@# / /
rtsi ba chos can gsal ba gnyis / /
bar btsan gyi ni lugs su 'thad / /
gsum pa phyi btsan 'di lta ste / /
chos can gsal ba gnyis ka yang / /
du ma brtsegs par gyur pa'i tshe / /
chos can phyi btsan gsal ba yang / /
phyi btsan byas te rtsi ba ni / /
gnyis ka phyi btsan dbang du byas / /
des mtshon chos can snga btsan dang / /
gsal ba bar btsan phyi btsan sogs / /
gang 'os rig pas shes par bya /
! /
skor 'beb rnam gzhag ces bya ba / /
thal 'gyur rtags gsal du ma brtsegs / /
snga phyi btsan pa 'dir mi 'thad / /
rjes 'gro sogs dang spel yang rung / /
lag len slob dpon zhal la rag /
rnam gzhag zhib mo bshad zin to /
! /
khyab sgrog ces pa'i rnam gzhag ni / /
de la de yis ma khyab dang / /
khyab pa sogs la sgrub byed kyi / /
rigs pa du ma bkod pa dang / /
mu bzhi yod med la sogs pa / /
khyab sgrog che chung dag las shes /
! /
chos de ma yi rnam gzhag ni / /
yod na chos de yod pa dang / /
med dang rtag dang mi rtag dang / /
med na chos de med sogs kyis / /
ma khyab ces so khyab gyur na / /
bum pa chos can ri bong r+wa / /
yod par thal ni yod pa'i phyir / /
khyab pa chos de ma la khas / /
chos de ma la gar bzhag med / /
zhib pa dam pa'i zhal las shes /
! /
gcig dang tha dad rnam 'grel las / /
de phyir gang dang gang las don / /
ldog pa de yi zhes sogs gsungs / /
don spyi gcig 'char gcig gi don / /
sgras brjod sgo nas rang ldog dang / /
ngo bo gcig dang rigs gcig gsum / /
chos kun rang rang rang ldog dang| |ngo bdag rang bzhin gsum don gcig /
rigs la rdzas rigs ldog rigs gnyis / /
nyer len gcig skyes rdzas rigs gcig /
bem shes ldan min 'du byed du / /
gyur pa'i rdzas rigs rnam pa gsum / /
sgrub dang dgag gyur ldog rigs gnyis| |mthong tsam nyid nas 'di dang 'di / /
'dra'o snyam pa sgrub rigs gcig /
de la bem shes ldan min ni / /
'du byed du gyur ldog rigs gsum / /
dgag bya rigs gcig bkag tsam ni / /
dgag par gyur pa'i ldog rigs gcig /
tha dad 'char rung tha dad don / /
rang ldog ngo rigs tha dad gsum / /
rang ldog tha dad tha dad gcig /
ngo rang bdag nyid tha dad gcig /
rigs tha mi mthun rigs mi 'dra / /
rigs mi gcig rnams don gcig go ! /
dus gsum rnam gzhag rnam 'grel las / /
'das dang ma 'ongs zhes sogs gsungs / /
thal zin pa ni 'das pa dang / /
ma slebs chas bsdus ma 'ongs pa / /
skyes la ma 'gags da lta ba / /
de dang dngos po don gcig go /
de gsum dngos kun steng du yod / /
grub dus bum pa ltar mtshon na / /
de 'das bum pa'i phyi logs grub / /
de dus 'das pa snga logs grub / /
de yi ma 'ongs snga logs grub / /
de dus ma 'ongs phyi logs grub / /
de yi da lta de'i dus su / /
da lta bum dang mnyam du grub / /
'das pa dang ni shi ba yi / /
gang zag yod med khyad par phye /
! /
drug sgra'i rnam gzhag rnam 'grel las / /
rnam dbye tha dad ces sogs gsungs / /
rnam mkhyen chos can du bzung nas / /
yod par 'jal ba'i tshad mar thal / /
tshad phyir ces par 'dod rtsis pas / /
rnam mkhyen rnam mkhyen yod @# / /
'jal ba'i / /
tshad ma yin pa 'dod pa yin / /
shes bya chos can yod 'jal ba'i / /
tshad ma'i khyab byar 'dod rtsis pas / /
shes bya shes bya yod 'jal ba'i / /
tshad ma'i khyab byar khas slang song / /
rnam mkhyen chos can yod 'jal ba'i / /
tshad ma yod par thal ces par / /
rnam mkhyen yod par 'jal ba yi / /
tshad ma yod par 'dod ces zer / /
yin dang yod 'god khyad par che / /
rgyas pa drug sgra zung la ltos /
! /
gzhan sel rnam gzhag rnam 'grel las| |ldog pa ngo bo zhes sogs gsungs / /
rtog pas dgag bya dngos su bcad / /
tshul gyis rtogs bya gzhan sel don / /
ma yin dgag dang med dgag gnyis / /
rang sgras dgag bya bkag shul du / /
chos gzhan 'phen pa ma yin dgag /
de la blo dang don gyi dbye / /
ma yin dgag gyur don byed ni / /
nus stong blo yi gzhan sel don / /
bum 'dzin rtog par bum pa ni / /
min las log par snang ba bzhin / /
der gyur don byed nus pa ni / /
don gyi gzhan sel yin zhes grags / /
bum pa min las log pa dang / /
rtag dngos kyis stong ka bum bzhin / /
des na dngos po thams cad kyi / /
steng du gzhan gsel gsum rtsir yod / /
bum pa lta bu la mtshon na / /
blo don sel ba bshad zin cing / /
bum pa bum pa ma yin par / /
med pa bum pa'i med dgag go /
yang na dngos dang shugs dang ni / /
gnyis kar skabs stobs 'phen dang bzhi / /
rim bzhin bum med sa phyogs dang / /
lhas byin tshon po nyin mi za / /
de zas mi za rid min pa / /
ma nges bram ze'i rigs min bzhin / /
rang sgras dgag bya dgag shul du / /
chos gzhan mi 'phen med dgag don / /
dgag bya shes byar srid pa dang / /
mi srid pa yi med dgag gnyis / /
rim bzhin bum pa med pa dang / /
ri bong r+wa ni med pa bzhin / /
dgag dang gzhan sel don gcig go /
rtog pas dgag bya dngos su ni / /
ma bcad tshul rtogs sgrub pa'i don / /
dgag rtog dang ni sgrub rtog 'gal / /
bye brag yul gyi sgo nas phye /
! /
yul dang yul can rnam 'grel las / /
rang gi mtshan nyid ces sogs gsungs / /
snang bzung zhen 'jug yul rnam bzhi / /
snang yul mtshan nyid blos snang ba / /
tsam gyis rig par bya ba'o / /
rtog dang rtog med snang yul gnyis / /
rtog par snang ba tsam gyis ni / /
rig bya'i don byed nus stong te / /
rtog pa'i snang yul gyi mtshan nyid / /
de dang spyi mtshan don gcig go /
rtog med shes par snang tsam gyi / /
sgo nas rig par bya ba de / /
rtog med shes pa'i snang yul don / /
de dang rang mtshan don gcig gsungs / /
rtog med log shes snang yul kun / /
rtog bral shes pa'i snang yul min / /
snang yul bzung yul gnyis don gcig /
bzung yul mtshan nyid blos bzung ba / /
tsam gyis rig par bya ba'o / /
rtog dang rtog med gzung yul gnyis / /
de dang des bzung tsam gyis 'jog /
zhen yul mtshan nyid bzlos zhen pa'i / /
tshul gyis rig par bya ba'o / /
rtog dang rtog med zhen yul gnyis / /
de gnyis khyad par de dang des / /
zhen pa'i tshul gyis rig par bya / /
chos kun gnyis ka'i zhen yul yin / /
sgra rtag de 'dzin rtog pa yi / /
zhen yul yin yang zhen yul min / /
blang @# / /
dor bya phyir zhugs pa na / /
mi bslu'i chos de 'jug yul don / /
gnas skabs mthar thug 'jug yul gnyis / /
de dang zhen yul don gcig go /
rang yul 'jug chos yul can don / /
sgra dang skyes bu blo gsum yod / /
sgra la ming tshig yi ge gsum / /
bdag nga gang zag skyes bu gcig /
blo rig gsal ba shes rnams gcig /
rtog dang rtog med shes pa sogs / /
rgyas par bla ma'i ngag las shes /
! /
mtshan nyid gsum gyi rnam gzhag ni / /
rang 'dzin rtog pas sgro btags tsam / /
kun btags don dang de la ni / /
mtshan nyid yongs chad rnam grangs gnyis / /
snga ma med pa mtha' dag dang / /
phyi ma dang ni kun btags gcig /
rang gi rgyu rkyen las skyes pa / /
gzhan dbang don dang der dbye na / /
dag dang ma dag gzhan dbang gnyis / /
rim bzhin dag pa'i snod bcud dang / /
ma dag snod bcud 'jig rten bzhin / /
dngos dang gzhan dbang don gcig phyir / /
chos kun rang rang gzhan dbang ngo / /
mnyam gzhag dmigs pa mthar thug pa / /
yongs grub de la sgras brjod kyis / /
'gyur med phyin ci ma log gnyis / /
snga ma gang zag bdag med bzhin / /
de dang yongs grub don gcig go /
phyi ma mnyam bzhag ye shes so / /
chos kun steng du mtshan nyid ni / /
gsum gyi rnam gzhag rtsir yod do /
! /
bden gnyis rnam gzhag rnam 'grel las / /
don dam don byed ces sogs gsum / /
don dam tshad ma'i rnyed don du / /
dmigs pa don dam bden pa'i don / /
rang mtshan don dam bden pa dang / /
don yod mngon gyur dngos po rdzas / /
'dus byas mi rtag byas pa rgyu / /
'bras dang bden grub don gcig go /
kun rdzob tshad ma'i rnyed don du / /
dmigs pa kun rdzob bden pa'i don / /
spyi mtshan kun rdzob bden kun yod / /
ma byas bden med 'dus ma byas / /
rtag pa dngos med chos rnams gcig /
chos rnams rang 'dzin rtog pa'i gzhir / /
rang mtshan nyid kyis grub pa dang / /
rang skya thub pa'i rdzas yod ni / /
bkag pas gang zag bdag med do / /
'khor lo gsum las dang po ni / /
nges don tha ma gnyis drang don / /
theg chen sems bskyed rgyu 'bras bdun / /
lhag med tshe na rig pa yod / /
sgrib la gnyis yod shes sgrib med / /
de la sogs pa'i mdo sde pa'i / /
grub mtha'i tshul rnams shes par byos /
! /
rgyu 'bras che ba rnam 'grel las / /
de phyir mig dang gzugs dag la / /
brten nas mig blo skye zhes dang / /
mdzod las rgyu drug 'bras lnga gsungs / /
grogs byed rkyen gyi 'jog byed dang / /
de la rgyu rkyen bdag rkyen dang / /
dmigs rkyen de ma thag rkyen bzhi / /
dngos rnams dang po gsum yin zhing / /
shes kun de ma thag rkyen no / /
dmigs dang de ma thag rkyen ni / /
yod pa'i dngos la shes pas khyab / /
rnam ldan skyed byed dmigs rkyen dang / /
'dra rnam gtod byed gzung don yin / /
de gnyis don gcig rnam grangs so / /
rang dbang skyed byed bdag rkyen don / /
thun mong yin min bdag rkyen gnyis / /
byed rgyu lhan cig skal mnyam rgyu / /
rnam smin kun 'gro mtshungs ldan drug /
dngos dang snga ma gsum don gcig /
dge ba zag bcas mi dge kun / /
rnam smin rgyu ste de gnyis gcig /
nyon mongs kun 'gro kun rgyur nges / /
mtshungs rgyu .gzhan rig shes dang gcig /
rnam smin rgyu mthun skyes @# / /
bu'i byed / /
bdag 'bras bral dang 'bras bu lnga / /
rnam smin 'bras bu lung ma bstan / /
lung ma bstan la des ma khyab / /
'dus byas thams cad bdag 'bras dang / /
skyes bu'i byed pa'i 'bras bu 'o / /
zag med dang po ma gtogs pa'i / /
'dus byas thams cad rgyu mthun 'bras / /
bral 'bras dgog bden gnyis don gcig ! /
nges par byed pa'i thal 'gyur ni / /
dpal ldan grags pa'i gzhung lugs las / /
phyogs chos de chas khyab pa yi / /
gtan tshigs zhes dang gzhan du yang / /
gang du gsal 'ongs kyis brjod pa / /
zhes sogs gsungs pa'i don ltar du / /
shes bar 'dod pa'i chos can dang / /
bsgrub bya'i chos su bzung bya dang / /
shes byed kyi ni gtan tshigs gsum / /
thal ngag 'god pa'i rgyu yin no / /
gzhung lugs rnams las bshad ltar na / /
rang rgyud ngag dang thal ngag gnyis / /
dang po snyan bya chos can bzung / /
mi rtag yin te byas pa'i phyir / /
zhes pa lta bu sbyor ngag yin / /
gnyis pa chos can de nyid bzung / /
ma byas par thal rtag pa'i phyir / /
zhes pa lta bu thal ngag yin / /
dang po bsgrub bya'i dam bca' la / /
shes byed rtags su bkod pa yin / /
gnyis pa rgol ba'i pha rol kyi / /
khas blangs rtags su bkod nas kyang / /
mi 'dod tshad bsal thal bar 'phangs / /
tshad gsal 'di yi dbang byas nas / /
deng sang bsal ba zhes par grags / /
'di lta'i 'god tshul gnyis ka yang / /
yongs grags rtags gsal zhes 'bod pa / /
des na lag tu blang bya ni / /
rtags la ma sbyar gsal bar yang / /
dngos khyab nyid dang ltog ste 'bud / /
chos can grub pa'i rjes mi 'brangs / /
bkod tshe rtags gsal rjes su 'brangs / /
rtags la sbyar ba yang yod de / /
chos la shes byas khyab ces bzhin / /
'di la la khyab go ba tshang / /
gzhan du 'thad pa min par go /
'on kyang byed mkhan shin tu mang / /
'dod rtags ma grub khyab pa med / /
khyab pa 'gal dang the tshom za / /
lnga po lan zhes bya ba yin / /
yang na khyab lan gcig tu bsdus / /
rnam par dag pa'i sgo bzhir grags /
! /
lta ba dbu mar 'jug tshul ni / /
phyi nang dngos po kun chos can / /
bdag med yin te ci'i phyir na / /
bdag med min pa'ang bdag med phyir / /
zhes pa'i gtan tshigs chen po'i don / /
chos kun spros bral bdag med de / /
bdag med min pa'ang bdag med do / /
zhes pa'i gnas tshul dbu mar gnas / /
gzhan yang bsdus pa'i rigs pa la / /
dpyad na thog mtha' mi snyed cing / /
dbus su'ang gnas par mi 'gyur te / /
khas blangs thams cad 'jig par 'gyur / /
thog mtha' med cing dbus mi dmigs / /
khas blangs med cing grub mtha'ang med| |de'i tshe dbu ma chen po'o / /
dal 'byor lus thob dbang po rno / /
blo gsal gzhon nu shes 'dod rnams / /
rnam dag gzhung brgya'i sgo 'byed pa'i / /
rigs tshul 'di la slob par rigs / / / /
zhes pa 'di ni /
gdan sa @# / /
bkra shis lhun po'i chos grwa chos khrims pa'i ming khur 'dzin pa gzhung brgya smra ba'i dbang phyug dka' chen byams pa thub bstan lags kyis /
kun mkhyen 'jam dbyangs shaN+ti pas mdzad pa'i thun mong bsdus pa'i bsdom tshigs blo gsal dga' bskyed kyi thog tu bsdus tshan tshang ba zhig dgos zhes bskul don ltar /
7gong sa 7skyabs mgon yid bzhin nor bu mchog dang /
kun gzigs paN chen thams cad mkhyen pa mchog gi gtsos bla ma dam pa rnams kyi zhal snga nas /
chos dang zang zing gi bka' drin gyis rtag tu 'tsho ba /
mdo sngags grwa tshang gi zur chen ming 'dzin dka' chen blo bzang bzod pas khyab sgrog nas rgyu 'bras che ba'i bar gsar snon bgyis te /
'phags yul gdan sa chos grwar chen po bkra shis lhun po dpal gyi sde chen phyogs thams cad las rnam par rgyal ba'i gling du bgyis pa'o / /
dge 'dis blo gsar rnams kyis gzhung chen rnam lnga bde blag tu rtogs par 'gyur cig /
'di ltar par du bsgrubs 'bras ri'i snying po / /
rnam dag bsngo ba'i 'gyur rtsis sbyangs pa las / /
rgyal ba'i dam chos kun 'dzin bden stobs kyi / /
gser 'od 'khor mtha' de srid 'bar gyur cig / / /
spyi lo bkras lhun bla spyi lhan khang gi gtso 'dzin sog bla bde ba'i ming can gyis par bskrun bgyis pa'o / / / /
bkra shis / /
