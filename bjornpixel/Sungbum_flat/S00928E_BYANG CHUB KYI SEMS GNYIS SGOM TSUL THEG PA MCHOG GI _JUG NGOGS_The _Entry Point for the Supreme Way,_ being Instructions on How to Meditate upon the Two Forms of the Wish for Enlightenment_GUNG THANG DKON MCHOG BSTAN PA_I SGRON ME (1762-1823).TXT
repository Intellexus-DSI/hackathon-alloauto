@# / /
byang chub kyi sems gnyis sgom tshul theg pa mchog gi 'jug dogs zhes bya ba bzhugs so / /
@## / /
bstan pa'i bdag po thub dbang rdo rje 'chang / /
zab rgyas gdams pa'i bka' babs byams 'jam dbyangs / /
kun gyi zhal skyin bla ma'i zhabs pad la / /
btud nas theg pa mchog la 'jug pa spro / /
de'ang sangs rgyas bcom ldan 'das kyis dka' ba du mas byang chub mngon du mdzad de 'jig rten du byon pa ni rang cag rjes su gzung ba kho na'i phyir yin /
rang cag kyang srid pa'i rgya mtsho gting dang mtha' med par 'khyams pa las da res stabs legs kyis dal 'byor lan gcig thob ste bstan pa dang mjal ba 'di don ldan du byed na ston pa'i rjes su slob dgos /
de la ston pa rang nyid gang nas gshegs pa'i lam thabs shes kyi spyod bzung du 'jug pa de nyid nas zhugs te sangs rgyas kyi sar bgrod dgos /
nyan rang rnams kyang sangs rgyas kyi rjes 'jug tu bzhag pa ni /
'khor ba las rgyab kyis phyogs pa'i thar par rigs mtshungs pa tsam yin gyi /
sangs rgyas kyi rjes dngos la 'jug na de'i lam mam theg par bgrod dgos la /
dman pa'i byang chub thob zin pa'i rjes su gzod /
sangs rgyas theg pa 'di ni btsal par gyis / /
zhes de'i lam la 'jug par bskul dgos so / /
de dag gis dang po nas don du ma gnyer bas gzhan don phun sum tshogs pa'i gnas med la /
rang don yang mthar ma phyin te /
mo'u 'gal gyi bu chen bo lta bu'ang las kyis @## / /
non pas kun tu rgyu rnams kyis phyag zhabs 'dam du ltar bcom ste 'das pa dang /
legs 'ong mu ges grong pa lta bu gnas ngan len gyi lhag mas mnar ba'i lo rgyus mang ngo / /
de'i phyir rgyan las /
lam gyi rnam pa ma tshang zhing ched du bya ba log par gsungs pas /
skye bo blo gros dang ldan pa 'khor ba phra grags kyi pha rol tu brgal bar 'dod pa dag gis sku gnyis 'grub byed kyi sgrub pa'i ngo bo kun rdzob byang chub kyi sems dang /
de kho na nyid don dam byang chub kyi sems kyi gshog yangs dkar po rgyas pa la brten nas rgyal ba'i yon tan rgya mtsho'i klong du phyin par byed dgos so / /
des na 'di la gsum / /
kun rdzob byang chub kyi sems sgom tshul /
don dam byang chub kyi sems sgom tshul /
de gnyis zung du 'jug pa'i tshul lo / /
dang po ni /
de'ang sangs rgyas thob par 'dod pa tsam gyis theg pa chen po'i sems bskyed du mi 'gyur te /
rang don du de 'dod na rang sangs rgyas kyi sems bskyed du 'gyur bas /
sems bskyed pa ni gzhan don phyir / /
yang dag rdzogs ba'i byang chub 'dod / /
ces dgos pa'i gtso bo sgom pa sel ba'i chu lta bu ni gzhan don yin la /
de 'thung pa'i thabs su phor ba tshol ba bzhin sangs rgyas sgrub pa de'i yan lag tu dgos pa yin no / /
gzhan don yang phyogs re btsam gyis mi chog pas /
dmyal ba btso bsreg gis sdug bsngal ba nas bzung /
sa bcu par shes bya'i sgrib pa phra mo las ma grol ba'i bar thams cad kyi don la tshang bar dmigs pa yum las gsungs pa lta bu dang /
nang gses kyis dgra gnyen bar ma lta ltu'i khyad mdod pas nye ring snyom pa zhig gal che'o / /
da lta sems la nye ring gi khyad 'byung ba ni da lta'i dgra gnyen 'di la gtan du bar bzung ba'i stobs yin zhing /
de ni 'khor ba gting mtha' med par 'khyams tshul ma bsam pas lan pa yin te /
gzhon nu ma bdun gyi rtogs brjod ltar da lta gnyen du snang ba 'di dag gis dgra byas te mgo bcad pa'ang stong gsum du mi shong /
da lta dgrar snang ba 'di dag gis ma byas te nu zho 'thungs pa'ang rgya mtsho'i chu las lhag /
da dung yang 'di snang yud kyis 'gags nas dgra gnyen go log pa ji ltar 'gro mi shes /
des na gang la ni chags par bya /
gang la ni sdang par bya /
de 'dra byed don med par ma zad /
chags sdang 'dis sdig pa dang sdug bsngal thams cad kyi rtsa ba byas /
sems bskyed bsgom pa'i thog ma sems snyoms pa tsam skye ba'i go skabs mi ster bas /
thar pa dang thams cad mkhyen bsgrub pa'i sgo 'gag byed du shes par byas la dmigs yul sbu ris phye ste sgom rim mkhas pas mthar sems can thams cad kyi bar du bsgom /
de goms pa na rigs pa'i ya mtha' thug pa med pas skye ba'i ya mtha' thug pa med pa dang /
de'i rtags kyis sems can thams cad la mar ma gyur pa med cing /
gyur pa'ang grags kyis mi chod tshul rigs pa'i 'phrul gyis bsgoms te /
mtshan mo rgyang ring por khyi du ba lta bu'i tshe'ang ma rgan gyis bos byung snyam@# / /
pa lta bu tshun chad byed /
ma nam byas pa na mngal dang btsas pa'i gnas skabs kun tu nor bu rin po che rnyed pa lta bu'i dga' tshor gyis rang srog las kyang gces par bskyangs te 'khos ka gang yod kyis phan pa thams cad la sbyar /
gnod pa thams cad las bskyabs /
khyad par tshe 'di'i ma lta bur mtshon na byis pa rlon pan bun gyi 'bu lta bu zhig dal 'byor tshang ba'i mi gral du btsud pa'i drin bsam gyis mi khyab /
'on kyang de dag ni dngos su drin gyis bskyang tshul tsam yin /
brgyud nas zhib tu bsams na legs tshogs thams cad ma rgan sems can gyi bka' drin kho na yin te /
dal 'byor gyi rten thob pa 'di'ang rgyu tshul khrims kyi 'bras bu yin zhing /
de ni /
sdom pa sems can thams cad las / /
zhes ba ltar /
zhings sems can gzhir byas te de la gnod pa gzhi bcas spong ba las skye ba yin /
zas kham gcig yan chad kyi longs spyod thams cad sbyin 'bras yin pas sbyin yul gyi sems can brten nas 'byung dgos /
lus dang spyod pa gzhan gyi yid du 'ong bas rang la dga' ba sogs bzod pa'i stobs yin la /
de bzod pa'i yul la ltos pa sogs sems can lam brten par byung ba gcig kyang med /
rdzogs pa'i sangs rgyas kyi go 'phang sgrub pa'ang /
de'i gzhung lam pha rol tu phyin pa drug gis bsdus pa'i tshogs gnyis rdzogs pa sems can la ltos te /
sangs rgyas kyi chos 'grub pa'i rgyur 'gro ba rgyal ba rnams dang sems can khyad med par gsungs so / /
drin che bar shes kyang drin gzo mi byed pa shin tu smad pa'i gnas khrel med kyi spyod pa yin /
rang cag dang thub pa'i dbang po gnyis ma rgan 'di dag gis sngon tshad med pa'i drin gyis bskyangs par 'dra ba la /
thub pas dka' ba brgya phrag gis drin gzo ji tsam zhig mdzad 'dug /
rang ni de thams cad yal bar dor nas bsdad pa'i la yog gis da lta thub pa sangs rgyas la /
rang cag sdug bsngal gyi rgya mtshor lus pa 'di byung bar snang /
da ni ya rabs kyi spyod pas khrel ngo tsha bsrung ste drin gzo zhig byed dgos /
de'ang zag bcas kyi bde ba phran tshegs re la sbyar yang sgom pa la tshwa chu blud pa bzhin phan chung la gnod pa'i rgyur 'gro nyen che /
margan 'dis rang gnod pa kun dang bral ba /
bde ba kun dang ldan pa zhig byed 'dod nas shes tshod dang nus tshod kyis 'bad pa yin mod kyang /
phugs kyi phan gnod mo rang gis ma shes par snang /
bdag gis kun byang gi skyon yon mthong ba yin pas gnas skabs kyi bslu brid byis pa'i mgo skor lta bu ma yin par gtan du phan rdzogs nges pa'i drin gzo zhig byed dgos snyam du bsam ste /
gzhan don don du gnyer ba'i go las 'gog byed btang snyoms dang /
sku lam 'deb byed yid 'ong gi rnam par sgrub pa gnyis kyis gzhi brtan par bya /
de nas don du gnyer bya'i ngo bo gzhan don ni bde ba la 'god pa dang sdug bsngal sel ba gnyis las ma 'das te /
rang nyams la dpag na rmi lam tshun chad du bde ba 'dod cing sdug bsngal mi 'dod pa'i ngang tshul 'di sems can thams cad la'ang mtshungs so / /
'on kyang 'di dag bde ba mtshan nyid pas shin tu phongs te /
zag med kyi bde ba cung zad kyang med /
de lta khong @# / /
rang rnams la yod pa'i bde bar rlom pa 'di dag ni yun pa srings te 'phel na sdug bsngal gyi rang mtshang ston pa'i 'gyur ba'i sdug bsngal lam /
sdug bsngal gyi tshang 'cha' ba'i khyab pa 'du byed kyi sdug bsngal kho nar snang /
des na 'di dag thams cad zag med kyi bde ba dang ldan na ci ma rung /
ldan par gyur cig /
rang gi bde dge thams cad 'di dag la btang nas kyang 'di dag bde ba dang ldan par bya'o snyam du bsam /
rang gi dge ba rang la dgos mod snyam na /
sngon yang rang gces bar bzung legs pa thams cad rang la dgos snyam pa byas pas rgud pa thams cad byung /
ston pas rang yal bar dor te gzhan gces par bzung bas don gnyis phun sum tshogs pa byung /
'dam ga ma nor ba khong gi de yin par snang bas /
blo ngan bdag 'dzin 'gong po 'di'i dbang du mi gtong bar lus srog yal bar dor nas sems can la phan bde bsgrub par bya'o zhes byams pa bsgom /
de lta na'ang nad drag pos gzer bzhin pa dang /
yan lag mes bsreg bzhin pas zas kyi zhim mngar mi myong ba bzhin /
yun ring la shugs drag pa'i sdug bsngal brgya phrag du mas non pa 'di dang ma bral bar bde ba'i go skabs skad cig kyang gal yod /
sgo gsum nyon mongs kyi dbang du shor bas ci byas thams cad ngan song du ltung ba'i rgyu las ma 'das /
ngan song gsum gyi g.yang sa gting zab /
der lhung na sdug bsngal drag po skad cig ma gcig la'ang bzod glags med rung mi bzod bzhin du tha na brgyal ba dang 'chi ba'i dbang yang med par bskal ba chen po sa'i rdul grangs dang mnyam pa'i bar du las ma zad na ngan skad tsir re nyam thag bzhin du sdod dgos /
ma rgan drin mo che dmyal ba'i me nang du bskyur nas /
bdag sos bder sdod thabs ji ltar yod /
ma rgan gyi lus sems la sdug bsngal gang yod rang gi thog tu spos te /
margan sdug bsngal med par lhod cham gyis 'gro ba zhig byung na ci ma rung /
sdug bsngal phra rigs thams cad dang bral bar gyur cig / /
sdug bsngal gyi khur bdag gi phrag par blangs nas ma rgan sdug bsngal dang bral bar bya'o / /
de ltar byed nus par bla ma lhas byin gyis brlab tu gsol /
zhes gsol ba btab pas bla ma thub pa'i dbang po'i thugs ka'i 'od zer gyis sems can thams cad kyi sdig sdug mtha' dag lhag med du phral nas mdun gyi nam mkhar bkug la rang gi dbugs tshur rdub pas drangs te gces 'dzin gyi thog tu phab /
dbugs phyir gtong ba na rgyal ba sras bcas kyi thugs rje'i 'od zer gyis sna drangs te rang gi bde dge thams cad rgyal ba'i byin rlabs zad mi shes pa dang ro mnyam du 'dres pas mkha' khyab kyi 'gro ba mtha' dag bde ba ma tshang ba med pa la bkod pa'i dmigs pa sogs gtong len spel mar bya /
de ltar byams snying rje yun du bsgoms pas shugs rdzogs te sems can gyi don mtha' dag rang gcig pu'i steng du lhung blta bur song ba na /
stobs bcu mnga' bsangs rgyas kyi go 'phang zhig thob par ma byas pa'i thabs rang mi 'dug snyam du sangs rgyas thob 'dod ni gzhan don don gnyer de'i shugs kyis drangs nas 'ong ba zhig dgos kyi /
byang chub don gnyer de las logs su dmigs kyis bkar nas bsgom dgos pa byung na sems bskyed sgom tshul ma mkhas pa yin no / /
sku @# / /
gsung thugs kyi yon tan shes par byas nas bsgom dgos mod kyang /
gzhan don bde blag tu sgrub pa la kun tu bzang po'i 'od zer de lta bu zhig dgos par mthong nas de'i yan lag tu btsal ba yin gyi /
ngo mtshar che ba gtso bor bzung ste rang la de 'dra zhig byung na snyam du bsam pa min no / /
sems bskyed pa tsam la'ang sdig pa sbyong ba dang bsod nams 'phel ba'i nus pa mtha' yas pa rdo rje rin po che'i dpe ltar nyan rang gi dge tshogs zil gyis gnon nus ba ni /
dmigs yul byang chub dang sems can gnyi ga zad mi shes pa'i dbang yin la /
de'i sdom pa bzung ste 'jug sems bskyed na dus dang spyod pa'ang mi zad pa la dmigs pas dpag tu med pa bzhi tshang ste phan yon lhag par che'o / /
de'i rgyu mtshan gyis smon sems 'phel ba'i thabs la 'jug sems las lhag pa med par gsung ste /
'phen pa'i dbang gis dus nam gyi tshe'ang bsod nams rgyan chad med par 'phel la /
de nas bzung mgron po lam du chas pa dang 'dra bas grangs med gsum gyi mgo brtsams pa yin no / /
gnyis pa don dam byang chub kyi sems sgom tshul ni /
sangs rgyas sgrub pa la thun mong ma yin pa'i sa bon lta bu sems bskyed yin mod kyang /
blo sngon du gtong ba rnams ni de la sangs rgyas thob dgos pa dang /
thob nus pa gnyis nges dgos so / /
dang po ni /
rang ma grol bar gzhan dgrol mi nus shing /
rang nyid grol ba la 'ching byed rtsa ba mthar thug de chod dgos /
grub mtha' thams cad kyang rtsa ba 'di ngos 'dzin pa ya thag nye ring gis mchog dman byung ste /
sher phyin gyi dgongs pa ji lta ba klu sgrub yab sras kyis zhi sgo gnyis pa med bar bkral ba 'di yin pas /
rgud pa kun gyi rtsa ba bden par 'dzin pa yin /
drungs 'byin pa la dngos kyi 'gal zla bdag med rtogs pa'i shes rab kyi snang ba 'di kho na dgos /
nyes pa'i tshogs kyis mi brdzi /
zhing phar zil gyis gnon pa la dge ba gzhan las 'di'i char gtogs tsam yang stobs che ba ni gsor sogs kyi 'od dang me 'od ltar grogs stobs dang rang stobs kyi khyad par yin /
theg pa gsum ga'i thun mong yin kyang bag chags kyi dri ma phra mo lta ba'i dpyad pa mtha' yas pas gos kyi dri ma phra mo sbyong ba lta bu yin pas /
theg chen las de lhag par tshang zhing rgyas par bstan la bstan pa bzhin bsgom dgos /
gnyis pa 'thob nus pa ni lam shes kyi yan lag gsungs pas kyang shes te /
rkyen sems bskyed kyi chus bran pa med mi rung du dgos la /
de byas na rgyu rigs kyis khyab yod pas 'bras bu sangs rgyas nges bar 'thob pa rnam 'grel las rtag pa ma yin pa sogs kyi gtan tshigs kyis theg pa gcig tu bsgrubs pa'ang mthar gtugs na sems bden par med pa la thug ste /
rang bzhin la slad pa ma zhugs pas bcos su rung ba 'di la dgongs nas /
rang bzhin gyis yongs su mya ngan las 'das ba zhes gsungs so / /
de ltar gsungs pa'i chos kyi nang na kun nyon phyogs kyang yod rung de rnam dag gi chos su 'gyur mi dgos te /
gser gyi g.ya' bzhin sbyangs pa na med 'gro ba glo bur ba'i dri ma yin pa de nyid de rang bzhin gyis yongs su mya ngan las 'das pa'i don yin no / /
de ltar dgos nus gnyig mthong ba na kun rdzob sems bskyed la spro ba 'phel @# / /
zhing| don dam sems bskyed bsgom pa la 'bad pas 'jug par 'gyur ro / /
don dam sems bskyed mtshan nyid pa khyad par gsum dang ldan pa ni sa rab tu dga' ba nas 'ongs kyang /
de'i rigs 'dra las dang po ba'i skabs nas btsal te skyong dgos so / /
skyong tshul la 'gal zla dmigs pa dang 'brel zla ma dmigs pa'i sgrub tshul mang yang /
gong ma rnams gcig du bral gyi sgrub tshul 'di 'char sla bas gtso bor mdzad pa bzhin byed na /
sgrub byed la gnad bzhi ste /
dgag bya nges pa'i gnad /
khyab pa nges pa'i gnad /
gcig bral nges pa'i gnad /
du bral nges pa'i gnad do / /
mda' brdeg pa la 'ben mthong dgos pa bzhin /
thog mar dgag bya ngos zin pa shin tu gal che ste /
dgag bya rags pa'am phyogs re tsam las ma zin na /
de 'bad pas khegs kyang dgag bya'i lhag ma lus pas bden 'dzin drungs 'byin mi nus /
dgag bya thal ches te tha snyad pa'i don rnams kyang dgag byar bzung de bkrag pa chad ltar 'gro bas nyen shin tu che'o / /
phung po las don gzhan dang /
phung po'i dbyibs tshogs pa sogs par 'dzin pa grub mtha'i sgro btags kho na las lhan skyes su mi 'byung la /
lus kyi khong na gnas pa sogs kyang nyams kyi 'char sgo tsam yin no / /
res 'ga' rkyen dbang gis lus sems re re ba bdag tu snang ba lta bu 'byung yang /
rgyun chags su yod pa'i lhan skyes kyi nga'i snang tshul mtshan nyid pa ni lus sems tshogs tsam gyi steng 'di na ming gis phar btags tsam ma yin pa'i nga zhig tshugs thub tu yod par snang ba yin te /
dper na rang la gzhan gyis bstod pa dang /
gzhi med pa'i skyon bkal ba lta bu'i tshe mtho dman du byed rgyu'i nga zhig ling nge yod yod lta bur 'char ba ngos zin sla'o / /
de'i snang tshul de shugs ma yal ba'i ngang nas blo'i zur gcig gis des nga ji ltar bzung 'dug pa blta dgos /
sems can rnams ni rnam par shes brgyud re re bar gsungs kyang 'dzin stangs mi mthun pa'i blo stobs mtshungs la dgongs kyi /
lam du 'gro ba lta bu'i tshe'ang lam dang 'gro ba'i bya ba /
gzhan la byar byed pa gtam smra ba sogs kyi rnam rig du ma lhan cig 'byung bar mi 'gal bar myong bas grub bo / /
mang po zhig 'di la sems ngo mthong ba zhes zer ba yin du chug kyang /
sems dang chos nyid gnyis don gcig tu byas te bden pa mthong ba dang chos sku'i rang zhal mthong ba zhes zer zhing de tsam gyis chog shes byas te /
gnad phyi ma'i dpyad pa rnams ched du dor nas tsom 'jog byas pas 'du shes rags pa'i rnam rtog cung zad khegs te mi rtog par song ba la sgom gyi yang rtse byed kyang de tsam gyis gar yang mi phyin no / /
de ltar dgag bya ngos bzung ste de nyid gcig du bral gyi rigs pas 'gog pa la /
bden pa'i gcig dang du ma gang rung du ma grub na bden par grub lugs med pa'i khyab mtha' zin pa dgos kyi /
de gang rang ma yin pa'i grub lugs shig yod na de gnyis tsam bkag pas mtha' mi chod pas don med pa'i phyir no / /
des na khyab pa nges pa'i gnad 'di bsam dgos la /
de'ang sbyir chos de yod na gcig dang du ma gang @# / /
rung du yod dgos te /
so so ba yin na tha dad min na gcig tu 'gyur bas yin min gnyis kha tshon chod pa'i phyir /
spyi la de ltar khyab pa grub na bye brag bden par yod na'ang bden pa'i gcig dang du ma gang rung du yod dgos pa'i khyab pa 'grub bo / /
de ltar khyab ba nges pa na bdag phung po'i steng du bden par yod yod 'dra ba 'di phung po dang bden pa'i gcig tu yod dam /
de dang bden pa'i tha dad du yod ces dbyad dgos so / /
de la dang po gcig bral du sgrub pa ni /
bdag phung gnyis bden pa'i gcig yin na bdag gcig yin pas phung po lnga'ang gcig tu 'gyur ba'am /
yang na phung po lnga so sor yong pas bdag kyang lngar 'gyur ba dang /
phung po 'dor ba na bdag kyang chad de skye ba phyi ma med pa'am /
yang na phung po'ang phyi mar 'gro bar 'gyur ba dang /
phung po blang bya yin pas bdag kyang blang byar 'gyur ba'am /
bdag len pa po yin pas phung po'ang lan pa por 'gyur ba dang /
de ltar na lus len pa po dang rnam smin myong ba po zhig las 'bras kyi rten gzhir dgos par bsam nas bdag khas blangs pa don med par 'gyur ba dang /
bdag gi bdag gam phung po'i phung po zhes pa dang khyad med pa'i bdag gi phung po zhes ba'i tha snyad kyang 'brel med du 'gyur ro / /
bdag phung bden par ngo bo gcig kyang ldog pa tha dad pas skyon de dag med do snyam na /
rdzun pa'i rnam gzhag la ngo bo gcig la ldog pa tha dad pa'i rnam gzhag byas chog kyang /
bden grub kyi gcig ni dpyad bzod kyi gcig yin pas bum pa dang bum pa gnyis sgo gang nas tshul ji ltar dpyad kyang gcig ma gtogs so sor 'byed rgyu med pa bzhin /
bden grub la ngo bo gcig na ldog pa'ang gcig /
rdzas dang nus pa ming don thams cad gcig dgos te /
ngo bo gcig tu snang la ldog pa tha dad du gnas pa ni snang tshul dang gnas tshul ma mthun pa yin zhing /
de rdzun pa'i rdzun tshul yin pa'i phyir ro / /
rigs pa'i 'phul 'di dbu ma'i rigs pas sgrub tshul gyi skabs kun tu shes dgos /
gnyis pa bden pa'i du bral sgrub pa ni /
de la gcig ni med pas kyang / /
zhes sogs gcig med pa'i rtags kyis du ma med par sgrub pa ya gyal dkag pas tshogs pa khegs lugs ni dgag bya thams cad la 'dra bas /
des 'di'i gting mi dpog cid skabs 'dir sgrub lugs dang mi mtshungs te /
'dir du bral sgrub pa ni gang zag phung po dang bden pa'i tha dad du grub pa bkag pa yin la /
gang zag chos can /
phung po dang bden pa'i tha dad du med de /
bden pa'i gcig tu med pa'i phyir byas na khyab pa 'gal bar 'gro'o / /
des na bden pa'i tha dad du med tshul ni /
bden pa'i tha dad yin na dpyad bzod kyi tha dad yin dgos la /
de lta na ngo bo dang rdzas dang byed las sogs sgo thams cad nas tha dad pa'i 'brel med don gzhan du 'gyur te /
sgo gcig nas tha dad kyang gcig nas tha mi dad pa ni sna tshogs su smra ba'i mi bzhin rdzun pa'i rnam gzhag yin pa'i phyir ro / /
de ltar 'brel med kyi tha dad yin na phung po na rgas dor ba sogs kyis bdag na ba sogs su mi 'gyur bas bdag la phung po'i mtshan nyid skye 'chi sogs med bar @# / /
thal ba dang /
de 'dod na gzhan gyi phung po dang 'dra bas phan gnod kyis bde sdug tu mi 'gyur bar thal ba dang /
rta glang lugs gsum tshogs nas rta glang gnyis song yang lug shul du yod pa bzhin phung po lnga so sor bsal ba'i shul na bdag ston rgyu yod dgos /
gzhan dang gzhan min gyi ldan tshul sogs kyang gcig tha dad kyi rigs pa 'dis khags so / /
tshogs pa'i steng nas dpyad tshul 'di rgyun la sbyar na'ang tshe snga phyi rgan gzhon sogs bden pa'i gcig tu grub na gcig gi tshe kun yod pa grangs can bzhin rtswa rtser glang chen brgya gnas pa'i skyon sogs su 'gyur /
tha dad na byams pa dang nye spas bzhin 'brel med pas las chud za ba'am /
ma byas pa dang phrad ba'i skyon du 'gyur ro / /
de bzhin du lus yan lag lnga ka dang gcig gam tha dad /
shes pa skad cig snga phyi /
ldan min lo lta bu zla ba bcu gnyis /
nam mkha' shar nub kyi cha lta bu la sbyar te cha can gang yin de che mang por thal ba'am /
cha shas re re bzhin cha can tshang ba der thal ba dang /
yang na cha cha can 'brel med par thal ba sogs snga ma dang 'dra ste /
stong nyid ni zab ches pa las chos thams cad kyi steng du dgag byas stong tshul mi 'dra ba ci yang med par ro gcig pas /
lta ba'i dpyad lugs kyang dmigs yul kha spob tsam las gzhan mi 'dra ba med do / /
de ltar bden pa'i gcig dang du ma gang du'ang ma grub par rtogs pa de bdag med rtogs pa yin par 'dod pa mi 'thad de /
de gtan tshigs rtogs pa'i blo yin pa'i phyir ro / /
kha cig de gang du'ang ma grub par rtogs pa ni de rgyu mtshan du bkod de gzod dgag bya'i snang tshul gsal btab nas 'di ma grub po snyam du rtogs zer ba mi 'thad de /
de byas na kun rdzob kyi snang ba dang 'dres te dgag bya bcad tsam du mi 'char ba'i phyir /
dper na 'gros lung pa gnyis las med sa zhig tu ba lang bor ba btsal te /
lung pa snga mar med rjes mar yang med pa mthong tsam nas btsal rgyu'i ba yid la bzhag yod pa de mi 'dug go snyam pa lhang gis skye ba bzhin /
dgag bya'i snang tshul sngar nas zhe la bzhag bzhin par gcig du bral gyis dpyad pa yin pas du bral rtogs ma thag zhel bzhag pa'i dgag bya de gzhir byas /
de mi 'dug snyam stong cham gyis 'gro ba byung na lta brnyed pa yin no / /
de'i tshe dbang rnon goms pa che ba la gces nor rnyed pa lta bu dang /
rtul po la gces nor ster ba lta bu'i 'jigs skrag 'byung yang skyon min no / /
mnyam gzhag de las langs pa na rjes thob sgyu ma lta bu'i snang ba 'char te /
da lta yul gang snang yang kho rang gi ngos nas tshur grub pa'i nyams nges can du 'char ba bzhin de'i tshe phyi'i yul snang tsam nas ming dang rtogs pas phar btags pa'i tha snyad tsam du 'char ro / /
lhag mar lus rgyu ming tsam las med kyang de la bya byed sogs bsnyon med du 'grub pa'i rten 'byung gi snang ba ches ngo mtshar bar mthong nas blang dor la lhag par brtson pa byung na stong ba brten 'byung gi don du mdor bas ches rmad du byung ba yin no / /
rten 'byung gi rnam gzhag 'bras bu chu la ltos pa tsam zhig ni dngos smra rnams g+k+yang shes @# / /
pas /
'dir snam bu'i snal ma zhes pa lta bu rgyu'ang 'bras bu la ltos pa brten nas btags pa'i tha snyad phra mo rtogs dgos so / /
dang por lta thog tu 'jog yun rang na ma yin dgag cu 'chor nyen che bas /
bskyar nas gnad bzhis bsgoms pas lang lam shor ba bya /
dbang rnon gyis lta ba rigs pas gtan la phab ste nges pa brtan pa na dran shes kyis bying rgod bkag nas zhi gnas sgrub pa lta thog nas sgom tshol lugs yin la /
rtul po dang rnam rtog khug dka' ba rnams kyis dang por rigs pa'i dpyad pa mang po mi dgos par nang pa phyogs ba sems lta bu la dmigs pa'i zhi gnas bsgrubs te grub ba na lta ba chol ba phyag chen gyi khrid sogs ni sgom thog nas lta ba tshol lugs yin no / /
gang lta ba yang dpyad 'jog stobs mtshungs su song ste dpyad stobs kyis g.yo ba med pa'i ting nge 'dzin lhag par brtan ba 'grub pa na zhi lha gzung 'brel du 'gyur zhing sbyor lam drod du slebs pa yin te /
'on kyang don spyi'i gnyis snang mi khegs pas yun du goms par byas te gzung 'dzin gyi rnam rtog rim par nyams smad pas gnyis snang je phra je phrar song /
mthar gnyis snang ma lus par 'gag ste chu la cha bzhag pa bzhin ro gcig tu zhugs pa'i sgo nas chos nyid mngon sum du rtogs pa'i ye shes snying rje'i snying po can ni don dam byang chub kyi sems dngos yin la /
de na ma skyes ba nas don dam pa'i sa la sleb cing /
grub bo che rgya mtshor zhugs pa bzhin yon tan brgya phrag bcu gnyis sogs kyi sgo nas sa gong ma bde blag tu gnon par 'gyur ro / /
gsum pa de gnyis zung du 'jug pa'i tshul ni /
thob bya'i 'bras bu chos gzugs kyi sku gnyis su nges la /
de gnyis 'grub byed bsod nams dang ye shes kyi tshogs gnyis las ma 'das shing /
tshogs gnyi ga'ang byang chub kyi sems gnyis kyi lag len du 'du'o / /
de nyams su len pa'i tshe so so bar song na bogs mi phyin pas phan tshun gcig gis gcig zin par byas pas srid zhi gnyi ga'i mtha' 'gog cing shin tu nus ldan du 'gyur ba'i phyir /
sbyin la sogs pa'i bsod nams 'di dag ni / /
shes rab mgon bcas lhag bar mthu ldan 'gyur / /
zhes dpa' bos gsungs te /
phar phyin gang la slob kyang de sgrub tshul dang phan yon dang nyes dmigs mtha' dag la mkhas pas de'i nyams len gnad tshang zhing mthar phyin pa zhig 'byung /
tshad med bzhi'ang shes rab gyis zin bas 'dod chags dang sgyed lug g.yeng ba sogs kyi skyon dang ma 'dres pa'i rnam dag tu 'gyur la /
thabs kyi spyod pa de dag nyon mongs pa'i phyogs kyis brdzi mi nus pa'ang shes rab kyi mthu kho na yin pas /
rgyan las sbyin pa nas bsam gtan gyi bad lnga bo re re'i mthar /
ye shes kyis yongs zin pas 'jig rten dag na mi zad bzhag /
ces gsungs so / /
byang chub kyi sems gnyis gcig gis gcig zin pa'i zung du 'jug tshul 'di lta don las yongs su smin pa na mar me dang de'i 'od bzhin blo gcig gi ngo bo la de gnyis dbyer mi phyed par sgrub tshul rdo rje theg pa'i lam gyi rtogs bskye bas /
des ring por ma thogs par byang chub kyi sems rdo rje zhes bya ba zung 'jug rgyal ba rdo rje 'chang gi go 'phang mngon du byed par 'gyur ro / /
rtag @# / /
chad mtha' bral bden pa gnyis kyi gzhir / /
byang chub sems gnyis zung du 'jug pa'i lam / /
yongs su goms pas sku thugs zung 'jug 'bras / /
lhun grub mkha' mnyam 'gro ba'i dpal gyur cig /
ces byang chub kyi sems gnyis sgom pa'i tshul theg pa mchog gi 'jug ngogs zhes bya ba 'di ni /
or du su o thog shog nas mang du thos shing sgrub pa lhur byed pa sman pa bla zur bka' 'gyur ba dkon mchog rab rgyas kyis bskul dor /
7btsun pa dkon mchog bstan pa'i sgron mes 'phral du sbyar ba'i yi ge pa ni sngags ram pa dkon mchog kun dga'o / / / /
lam gtso'i zin bris gsang ba'i sde mig ni /
mchod brjod kyis rtsa ba bshes gnyes bsten tshul dang sbyor ba'i chos drug bstan /
rgyal ba'i gsung rab kun gyi snying po'i don / /
zhes sogs lam gyi gtso bo gsum la so sor sbyor tshul dang thun mong du sbyor tshul gnyis /
bshad tshe go rim yod kyang bsgom tshe gcig gis gcig zin dgos pa rjes ma gnyi ga'i mtshams sbyar gyis shes te /
de ma byas na dang po'i nges 'byung de theg chen gyi lam du mi 'gro /
chos sgrub 'dod tsam re kun la yod kyang phyi bshol gyis bslus pas dal 'byor dang mi rtag pa sprel nas gsungs /
'khor ba'i sdug bsngal thams cad las mi dge ba las byung ba'i 'khor ba'i nyes dmigs dang lam 'bras sbrel nas gsung /
jo bo'i lugs dang zhi lha'i lugs bsres pa'i sems sgom tshul gsungs te /
ma rnams zhes pa'i rnams kyi sgras sems snyoms pa dang /
ma zhes pas mar shes tshig snga ma'i snying rjed pa /
ngang tshul la sngar phan btags pa'i ngang tshul mar shes kyi drin bsam lugs dang /
slar phan 'dogs pa mnyam brje drin dran lugs gnyis kyi phyi ma 'khrul che ste /
zhing bzang po la nas btab ma thub kyi sems khral ma gtogs 'di la mang po btab ces drin du rtsi ba med pa ltar sems can gyi don bsgrub kyang yus mi 'byung ba yin /
rgyu las byung ba'i rten 'brel las kyang /
lugs 'dir mdung khyim gyi tshul du rgyu mang 'bras bu la brten pas ltos nas btags pa'i rten 'brel gtso bor mdzad de btags pa'i tshul yang /
sngar bkra shis mi zer ba'i mi gcig la rang gis bkra shis zhes btags nas zhag shas song ba na de la phar btags pa'i blo med par de'i ngos nas bkra shis grub pa 'dra zhig skye ba'i ngang tshul phra mo 'di rtogs dka' ste /
glegs bam las nges nges 'dra ban grub mtha' 'og mtsho'i bdag med bshad pa'i don blo ngor e 'dug mas nas bltas te mi 'dug na lta ba'i phyogs na med do / /
don dam rtogs pa'i shes rab med na gzhan gnyis kyis mi thar ba bshad nas dngos la rten 'brel gsungs pa 'di go na go la| min na gnas lugs rtogs pa'i skabs med pa la dgongs shing snang bas yod mtha' sel bas kyang yin te /
des med mtha' sel ba mthong ba la mi skur ba'i rgyang 'phen yang 'dod na 'di ni thun mong ma yin no / /
tshig nyung yang yongs 'dzin rin po che'i gsung gi nying khu bsdus pa yin pas gces par zungs shig / / /
