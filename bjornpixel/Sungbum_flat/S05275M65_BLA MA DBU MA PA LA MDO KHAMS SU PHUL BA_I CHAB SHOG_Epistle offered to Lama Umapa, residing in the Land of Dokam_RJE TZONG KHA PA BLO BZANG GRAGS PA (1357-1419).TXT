! / /
na mo gu ru many+n+dzu g+ho ShA ya /
legs tshogs dpag tu med pa sku tshe du mar spyad pa la brten nas /
bla na med pa'i mgon gyi gsung gi bdud rtsis 'gro ba mang po'i nyer 'tsho chen por gyur pa bla ma de'i drung du snyoms las pas zhu ba /
sku khams rin po che bstan pa'i dpal du brtan zhing zab mo'i don gyi dga' ston rgya cher 'phel ba'i thad nas bka' stsal yi ger bris pa dge bshes gnyis la bskur ba dge bshes rgyal 'od kyis 'phrod pas zang zing med pa'i dga' ba dang spro ba rgya cher 'phel /
'dir yang dge phyogs la 'dun pa ma dor tsam bdog /
skabs kyi zhu ba la /
spre'u lo la ji ltar gsung gleng byung ba bzhin du sgrub pa la thag bcad cing dben pa bsten /
de dag gi skabs su blo nus gang yod kyi mtha' dag par dpyad nas gtan la phebs pa'i go ba zhig ma rnyed bar du mos mon tsam gyi yid ches re tsam la brten nas sgrub pa byed lo byas kyang gnad du 'gro ba shin tu dka' bar mthong nas thog mar sgrub pa la blo brtan du 'gro ba'i thabs rnams thub pa'i dgongs pa rnyed pa'i nyer len gyi rgyu lung don tshul bzhin du dpyod pa'i dbu tshad kyi rigs pa'i sgros phrar gas rnams la nges par sems pa dang /
de dag gi ltan cig byed pa'i rkyen yi dam gyi sgom bzlas dang bsag sbyang gi gnad thub pa'i gsung las byung ba rnams la thun thun dpyad nas yun ring po'i bar du shin tu 'grus par byas pa na /
gsang sngags dang pha rol tu phyin pa'i lam gyi srog rnams thun mong du 'ong ba dang /
lhag mthong gi rtogs pa skye tshul la sa bon tsam gyi gsung gleng byung ba @# / /
tsam gyis lam gyi gnad la nges pa skyed pa la shin tu phan che bar byung /
spyir da lta bod na gsang sngags dang mtshan nyid kyi gdams pa mtha' yas pa zhig snang zhing de rnams kyang sangs rgyas byang sems la ma brgyud pa mi snang bas yi dam res gsungs pa tsam gyi rgyu mtshan las gzhan 'god rgyu ma rnyed na /
thad ka thad ka'i blo ngo 'ba' zhig tu song nas lam gyi gnad ma 'phyugs pa zhig la nges pa rnam dag skye ba'i thabs mi 'dug /
des na gzu bor gnas pa'i sgo nas blo dang ldan pa rnams kyis lam 'phyug med cig 'tshol na /
mdo sde dang rgyud sde rtsod med gang dang yang mi 'gal zhing de dag nas zin pa de yang shing rta chen po gcig gi rigs pa'i rjes su 'brangs nas drang nges legs par phye ste mtha' gzhan du drang du mi btub par rigs pas gnod med du 'grub pa zhig med mi rung du snang bas gsung rab chen po rnams dang de'i dgongs pa 'tshol ba'i rigs pa'i sgo dri ma med pa la rtsis po cher bzung nas rgyud la skye ba'i rim pa sngar mang du byung yang de tsam la chog shes ma byas par bstan pa 'ba' zhig la dmigs pa'i bsam pas kun nas bslangs te /
yi dam dang bla ma tha mi dad par byas pa la rgyun mi chad du gsol ba gdab /
bsag sbyang gi sgo du mal 'bad pas da lta gsung rab spyi dang dgongs 'grel gyi bstan bcos chen po rnams la khol bton re tsam min pa'i lus yongs su rdzogs pa nyams len du 'gra ba'i phyogs su shes pa yod /
tshul de la nges pa bde blag tu ster bar byed pa ni bdag dang gzhan gyi grub pa'i mtha' rgya mtsho lta bu'i pha rol tu son cing /
nang rig pa'i sde snod gsum gyi snying po bslab pa gsum gyi gnad rnams phyin ci ma log par shas nas khas blangs pa tsam la ma bzhag par nyams 'og tu tshud par mdzad pa mkhas la grub pa brnyes pa'i dge ba'i bshes gnyen du mas rjes su bzung ba lhag pa'i lha dpag tu med pas byin gyis brlabs pa'i sems dpa' chen po dpal mar me mdzad ye shes kyi gdams pa byang chub lam gyi rim pa'i mtshan nyid dang sngags kyi theg pa'i lam gyi rim pa phyin ci ma log par gtan la phab pa nyid ya mtshan par mthong nas slob ma bkri ba'i rim pa rnams de kho na'i steng nas byed kyin yod /
gdams ngag de yang gsung rab dgongs 'grel gyi bstan bcos man ngag mtha' dag lam gyi rim pa gcig tu dril nas ston par snang bas 'chad shes pa dang /
nyan shes pa gnyis kyis bshad cing nyams su blangs na man ngag chung chung du ma zad gsung rab mtha' dag gi gung 'grig nas 'ong bar snang bas 'khrid kyi rnam grangs mang po ston pa ma byas /
nged rang gi yang nges 'byung dang byang chub kyi sems dang /
lta ba'i 'khrid rnams kyi 'khrid tshul dang /
gsang sngags dang pha rol tu phyin pa'i lam gyi thun mong dang thun mong ma yin pa'i nyams len du 'gro tshul gsungs pa rnams dang thig gcig tu 'ong bar snang zhing /
ngad rang gi de rnams sa bon tsam du snang la lam rim rgya cher 'grel lta bur snang ba dang /
lam rim kun la rtsod med du grub cing /
nged rang gi gdams pa rnams bstan na sgro skur gyi gzhi chen por song nas phan shin tu chung zhing nyes dmigs shin tu che ba zhig 'ong par mthong nas lam rim 'debs pa ma gtogs de rnams kyi khrid zur du ma bgyis lags 'dir yang sgrub pa la phyin 'phral nas gdul bya'i rigs 'ga' zhig la yi dam gyi sku dang gsung gi snang ba byung ba the tshom nam 'dod kyis bcad pas chog pa byung 'dug @# / /
cing| khyad par du gcig la ni gsung phal mo che nges don du 'ong zhing mang po mi gsung bar snang na'ang gsung rab dgongs 'grel dang bcas pa'i gzhi gang la dpyed dang tshul ji ltar dpyod dang de ltar dpyad pa rdzogs ma rdzogs rnams 'phyug med du 'ong bar snang bas chos gang ston dang 'khor ji lta bu ston dang /
gnas gang du sdod la sogs pa phal che ba rnams rang bzos zhugs pa chen po ma byas lags /
snang ba de dag gi gsung la yang nged kyis bstan pa rnams la gsung rab dang bstan bcos chen po rnams la dpyod dang phal cher mthun pa sha stag 'ong /
brgya la gal te gzhung chen mo rnams dang mi mthun pa re tsam byung na 'dor ba'i spus man ngag tu 'dod pa rnams la 'bab kyi /
gsung rab chen po rnams rnam pa thams cad du 'dor du mi rung bar rtsis po cher gzung dgos zhes gsung pa man ngag gi mchog tu mthong nas /
de bzhin du legs par bsnyad pa 'di la tshod ka dang dpags pa'i phan che rab cig thogs pa 'dra ba 'dug cing /
de min na'ang rang nyid kyi rgyud la lam rnam par dag pa'i bag chags shin tu brtan pa zhig lung rigs kyis phu thag legs par bcad pa'i nges shes gting thag pa nas skye ba zhig bzhag pa ni gdon mi za bar 'dug pas cis kyang mjal ba'i thabs shig mdzad par zhu /
zhes pa 'di ni rje thams cad mkhyen pa tsong kha pa chen pos bla ma dbu ma pa la mdo khams su phul ba'o / /
