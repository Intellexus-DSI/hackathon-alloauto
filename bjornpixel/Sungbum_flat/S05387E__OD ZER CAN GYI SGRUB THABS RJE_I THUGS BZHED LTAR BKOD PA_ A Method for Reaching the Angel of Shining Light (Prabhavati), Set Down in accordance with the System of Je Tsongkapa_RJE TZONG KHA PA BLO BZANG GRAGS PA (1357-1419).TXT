@# / /
'od zer can gyi sgrub thabs rje'i thugs bzhed ltar bkod pa bzhugs so / /
@## / /
bla ma dam pa rnams la phyag 'tshal lo / /
dam tshig dang sdom pa ldan zhing dbang thob pa /
bcom ldan 'das 'od zer can sgrub par 'dod pas /
skyabs su 'gro ba dang tshad med sgom pa sogs spyi dang 'dra bar byas la /
swa b+hA wa sogs kyis stong par sbyangs /
stong pa'i ngang las padma dang zla ba'i gdan gyi steng du b+h+ruM dkar po 'od du zhu ba las byung ba'i byang chub chen po'i mchod rten du gyur pa ni /
rin po che'i khri yangs shing rgya che ba'i steng du bang rim gru bzhi sgo bzhi pa de'i steng du bum gdan /
de'i steng du mchod rten gyi bum pa dkar po yangs shing rgya che ba sgo dang bcas pa /
de'i steng du bre /
de'i steng du gdugs rim pa bcu gsum /
de'i steng du char khebs tog dang bcas pas nye bar mdzes par byas pa'i bum pa'i nang du /
padma dang zla ba'i gdan gyi steng du b+h+ruM dkar po las byung ba'i bcom ldan 'das rnam snang dkar po zhal gcig phyag gnyis byang chub mchog gi phyag rgya mdzad pa /
rin po che'i rgyan sna tshogs kyis brgyan pa /
dar la'i stong g.yogs dang smad g.yogs can /
zhabs rdo rje'i skyil krung gis bzhugs pa /
de'i thugs kar padma dang zla ba'i dkyil 'khor gyi steng du rang gi sems nyid maM yig gser mdog can de las 'od 'phros 'dus yongs su gyur pa las /
phag bdun gyis drangs pa'i gser gyi shing rta'i steng du padma dang zla ba'i gdan la /
rang nyid bcom ldan 'das 'od zer can sku mdog gser btso ma'i mdog can @# / /
zhal gcig phyag gnyis kyi /
g.yas mchog sbyin g.yon mya ngan med pa'i shing thugs kar 'dzin pa /
zhabs g.yas cung zad bskum zhing g.yon cung zad brkyang ba /
rin po che'i rgyan sna tshogs kyis brgyan cing dar dkar po'i stod g.yogs dang smad g.yogs mnabs pa /
de'i spyi bor oM dkar po /
mgrin par AH dmar po /
thugs kar hUM sngon po /
thugs kar padma dang zla ba'i steng du mi yig gser gyi mdog can /
de las 'od zer 'phros bsgoms pa dang 'dra ba'i ye shes pa spyan drangs /
de la 'og nas 'byung ba ltar mchod pas mchod /
dzaH hUM baM hoH gnyis su med par gyur /
yang thugs ka'i maM las 'od zer 'phros pas rigs lnga la sogs pa dbang gi lha rnams spyan drangs ar+g+haM la sogs pas mchod /
de bzhin gshegs pa rnams kyis bdag la mngon par dbang bskur du gsol zhes gsol ba btab pas /
de rnams kyis ye shes kyi bdud rtsis bkang ba'i bum pa thogs nas /
oM sarba ta thA ga ta a b+hi She ka ta sa ma ya shri ye hUM /
zhes dbang bskur bas lus thams cad gang dri ma thams cad dag /
chu lhag ma spyi bor 'khyil ba las rnam par snang mdzad kyis dbu brgyan /
dbang lha rnams kyang rang nyid la thim par gyur par bsam /
mchod pa bsang sbyang sogs spyi dang mthun par byas nas /
oM mA rI tsyai sarba bud+d+ha bo d+hi satwa sa pa ri wA ra ar+g+haM pra tI ts+tsha hUM swA hA /
zhes mchod yon dang /
de bzhin du ar+g+haM gyi gnas su /
pA dyaM /
puSh+pe /
d+hU pe /
a lo ke /
gan+d+he /
nai wi dya /
shap+ta /
rnams rim pa ltar bcug la chu gnyis nyer spyod lnga rol mo dang bcas pas mchod /
gang gis mtshan tsam 'dzin cing dran pas kyang / /
'jigs pa kun las rab tu skyob mdzad cing / /
dri med bde chen nye bar stsol mdzad ma / /
bcom ldan 'od zer can la phyag 'tshal lo / /
phag bdun gyis drangs rin chen shing rta'i khrir / /
padma zla ba'i gdan la legs bzhugs shing / /
zhal gcig phyag gnyis gser bzang mdog mtshungs la / /
bcom ldan 'od zer can la phyag 'tshal lo / /
g.yas pas gdul bya rnams la mchog stsol zhing / /
g.yon pas mya ngan med pa'i shing 'dzin pa / /
sna tshogs rgyan gyis brgyan cing dgyes dgur spyod / /
bcom ldan 'od zer can la phyag 'tshal lo / /
khyod kyi gsung dbyangs yan lag drug cu ye / /
rnam par brgyan ma chos tshul kun sgrog cing / /
sngags tshul du mas dngos grub mchog stsol ba / /
chos sngags yi ger 'phrul la phyag 'tshal lo / /
gdod nas rnam dag spros pa nyer zhi yang / /
mkhyen brtse brtse bas kun nas rab brtson zhing / /
gdul bya'i yid la sna tshogs kun 'jug pa / /
ye shes lnga yi thugs la phyag 'tshal lo / /
bdag gis khyod sku dran cing sngags bzlas te / /
rtse gcig gus pa'i sems kyis gsol 'debs kyis / /
bar du gcod pa thams cad zhi ba dang / /
srid pa'i dngos grub ma lus stsal du gsol / /
bdag dang bdag gi bshes rnams kun / /
lam dang de bzhin lam mchog dang / /
skye bo'i 'jigs dang rgyal rigs kyis / /
'jigs pa kun las skyab tu gsol / /
de bzhin glang chen chom rkun dang / /
seng ge stag dang me dang chu / /
@# / /
sprul dang dug dang phag rgod dang / /
dgra yi 'jigs pa kun las skyobs / /
bdag ni gnas skabs thams cad du / /
ji lta'i tshul gyis gnas kyang rung / /
gdon rigs 'khrug pa thams cad las / /
kun nas yongs su bsrung du gsol / /
zhes rang gi snying ga'i zla ba la gnas pa'i maM yig la oM mA rI tsyai maM swA hA /
zhes pas bskor ba la dmigs nas bzlas pa bya /
chom rkun la sogs pa bsrung na /
rang dang sngags 'phreng las rang 'dra'i lha mo khab skud thog pa dpag tu med pa spros gnod byed kyi kha mig btsems 'od kyi dra bas bcings /
lus rengs /
sems rmongs /
dran pa nyams /
yang rang gi lus kyi nang 'od kyis gang bas sdig sgrib dag sangs rgyas byang chub sems dpa' thams cad 'od kyi rnam par rang la zhugs par bsam /
thun gyi mthar mchod bstod byas la ye shes pa gshegs /
spyod lam dam tshig pa'i nga rgyal gyis bya'o / /
'od zer can gyi sgrub thabs 'di / /
bla ma rin po che'i thugs bzhed ltar grags pa rgyal mtshan gyis yi ger bkod /
'dis bstan pa rin po che dar zhing rgyas par gyur cig / / /
