/ /
rnam 'grel tshad ma'i dgongs rgyan / / /
smad cha / /
rnam 'grel le'u gsum bzhi gnyis kyi bshad pa /
brjod bya /
rtog ge'i tshig don brgyad kyi phyi ma drug / /
mdzad pa po /
dz+nyA ne shwa ra /
mtshan gzhan ser smad dge bshes ye shes dbang phyug /
@# / /
tshad ma rnam 'grel gyi dgongs pa rgyas par bshad pa zhes bya ba le'u gsum pa bzhugs so /
@# / /
gsung rab dgongs 'grel bcas pa 'o ma'i mtsho / /
dpyad pa gsum gyi rigs pas legs bsrubs pa'i / /
theg pa che chung lta ba'i nying khu bcud / /
yongs su spyod pa'i mkhas dbang rnams la 'dud / /
tshad ma'i grangs la log rtog ma lus bkag /
gzhal bya gnyis su nges pa'i gtan tshigs las / /
tshad ma'i grangs nges bsgrubs pa rmad du byung / /
mngon sum bzhi dang ltar snang rnam pa bdun / /
mdo sems thun mong ba dang so so yi / /
tshad 'bras rnam gzhag bdag med phra rags sogs / /
gsal bar bstan pa'i mngon sum le'u 'di / /
legs par 'chad do blo gsal tshogs rnams nyon / /
rtsa ba'i sa bcad gsum pa mngon gyur nges pa'i thabs 'chad pa la /
de yang le'u dang po gnyis kyi skabs su thar lam gsal byed kyi sa bcad rtsa tshig dang sbyar nas bshad zin yang /
'di man chad tshig mangs su dwogs pas 'jigs nas sa bcad mtha' dag ma sbyar bar rtsa tshig 'grel zhing /
skabs su babs pa'i tshe cung zad dpyad par bya'o / /
le'u dang por /
dgos pa'i dbang gis rjes dpag tshad ma bstan /
le'u gnyis pas /
ston pa tshad mar bsgrub phyir tshad ma spyi'i mtshan nyid bstan nas le'u gsum par tshad ma'i dbye ba grangs nges dang /
mngon sum tshad ma rgyas par 'chad /
tshad ma'i grangs la log rtog de yang grangs la log rtog ji yod rnams nges par byas nas 'gog dgos pas /
grangs nyung ba'i log par rtog pa ni /
phyi rol mdzes pa ba'am rgyang phan pa de yin la /
des ni mngon sum tshad ma gcig pu khas len pas lkog gyur gyi don thams cad la skur ba 'dibs par gyur /
grangs mang ba'i log rtog la /
grangs can pas gnyis kyi steng du sgra las byung ba tshad ma bsnan pas gsum 'dod /
de ni sgra las lkog gyur shes pa ste /
dper na /
skyes bus ma byas pa'i 'byung bzhi gang rung gi sgra las don go ba dang /
skyes bu tshad ma'i ngag las don la yid ches skyes pa lta bu'o / /
chu'i sgra go ba las rdo'i 'og tu chu yod par shes pa lta bu dang po dang /
dam pa'i gsung las lha yul gyi snod bcud bstan par yid ches pa gnyis pa yin /
de gnyis ni rang lugs la rjes dpag tshad mar khas len chog pa 'dra'o / /
rigs pa can pas /
nye 'jal gyi tshad ma bsnan pas bzhi'o / /
ba min gyi nog dang lkog shal sogs mthong ba'i gang zag gis ba lang ci 'dra zhes dris pa na ba min de dang 'dra'o zhes bstan pas 'dra bar 'dzin pa lta bu'o / /
de ni dpe nyer 'jal gyi rjes dpag dang 'dra'o / /
rgyal dpog pas ni /
don gyi go ba dang /
dngos po med pa'i tshad ma bsnan pas drug bshad /
dang po ni /
lhas sbyin gson po nang na med pas phyi rol na yod pa rtogs pa lta bu dang /
zho 'o ma la med pa dang /
'o ma zho la med pa /
rta ba lang la med pa /
ri bong r+wa med pa rtogs pa'i tshad ma lta bu'o / /
sman dpyad pa tsa ra ka pa na re /
rigs pa'i tshad ma ste rgyu yod na 'bras bu yod pa rtogs pa lta bu dang /
ma dmigs pa'i tshad ma ste dmigs pa med par rtogs pa lta bu'o / /
grags pa'i tshad ma ni /
chu mig 'dir klu gnas so zhes grags pas de rtogs pa lta bu'o / /
srid pa'i tshad ma ni /
tshogs pa yod par shes na tshogs pa can yod par rtogs pa lta bu'o / /
snyam sems pa'i tshad ma ni /
de ring de 'dra zhig 'ong ngam snyam pa bzhin du 'ongs pa lta bu'o / /
de lta na tshad ma bcu gcig go /
de dag gis tshad ma ma yin pa'ang tshad mar 'dod pas /
blang dor gyi gnas la bslus nas phyin ci log tu 'dzin pa'i rtag chad mthar lhung ba'o / /
grangs la log par rtog pa de dag ma bkag na /
tshad ma la yid brtan mi rung bas shes bya'i gnas lugs gang la dpyad kyang phyin ci log tu 'gyur ro / /
phyi nang gi rgol ba mtha' dag gzhal bya dang /
shes bya sogs gang yang tshad ma la brten nas rnam gzhag byas shing tshad ma la yid brtan rung ba zhig dgos pa yin pas rigs pa'i dbang phyug rnams kyis tshad ma'i grangs nges la nan tan mdzad pa yin no / /
tshad ma'i grangs la dwogs dpyod de la dwogs pa 'di ltar yod de /
gong gis bshad pa ltar rang gzhan gyi grub mtha' smra ba thams cad kyis /
yul can blo mi bslu ba tshad ma la brten nas yul 'jog dgos pas /
de'i rgyu mtshan yang 'dus ma byas kyi nam mkha' chos can /
yod de /
tshad mas dmigs pa'i phyir zer ba las ma 'das /
'o na /
nam mkha'i me tog snang ba'i blo de /
tshad ma ma yin te /
blo de la snang ba ltar yul de med pa'i phyir zhes pa de yin /
de lta na blo de gnyis tshad ma yin min yang /
nam mkha' dang /
nam mkha'i me tog gnyis yod med la thug 'dug pa'i phyir /
de ltar yin na /
blo de tshad ma yin min yul yod med la thug /
yul yod med kyang /
rang yul du byed pa'i blo de tshad ma yin min la rag las pas /
yul can dang yul gnyis phan tshun rag las par snang bas dang por 'di shes zer rgyu med pa lta bur 'char ro / /
de bzhin du gsung rab las /
ri bong dang rta la r+wa med par gsungs kyang /
'ga' zhig gis de gnyis yod par mthong byung zer /
de ltar mthong ba'i shes pa de log shes yin no zer na /
'o na /
yul de mthong ba dang reg rgyu yod kyang blo de tshad ma min na /
rta dang ri bong mthong ba'i blo tshad ma yin par gang gis bsgrub /
rta mthong ba'i blo tshad ma yin te /
mthong ba ltar rta yod pa'i phyir zer na /
rta'i r+wa la'ang mtshungs so / /
des na bum pa yod par rtogs pa la /
bum pa rtogs pa'i tshad ma rtogs dgos /
bum pa rtogs pa'i blo tshad ma yin par rtogs pa la bum pa la mi bslu ba yin par shes dgos /
de shes pa la blo des gzhal ba ltar bum pa gnas par shes dgos /
de shes pa la bum pa shes dgos par 'dug pas /
yid nang du log nas zhib tu brtag na dka' ba'i gnad cig go /
le'u gsum pa'i rtsa tshig go rim rnams TIk chen rigs pa'i rgya mtsho las gsungs pa bzhin nges na phan pa shin tu che bas cung zad bris na /
gzhung gi bsdu ba gzhal bya gnyis phyir tshad ma gnyis / /
zhes pa nas /
gsum gcig grangs ni bsal ba yin / /
zhes pa'i bar gyis /
tshad ma mdo las /
mngon sum dang ni rjes su dpag /
ces sogs tshig rkang gsum gyi don rgyas par bshad pa'i sgo nas tshad ma la gnyis su nges pa'i rgyu mtshan rgyas par ston /
med pa gzhal bya ma yin phyir / /
zhes pa nas /
dran min ma yin 'khrul phyir ro / /
zhes pa'i bar gyis mdor /
gzhan ni yod pa ma yin no / /
zhes pa'i tshig rkang gcig gi don rgyas par bshad pa'i sgo nas tshad ma'i grangs la log rtog rgyas par 'gog /
mngon sum rtog dang bral bar ni / /
zhes pa nas /
rtog pa med par grub pa yin / /
zhes pa'i bar gyis rigs pa can pa dang /
rgyal dpog pa /
sgra'i tshangs par smra ba rnams kyis mngon sum rtog bcas su 'dod pas de bkag pa yin /
sna tshogs snang can don rnams la / /
zhes pa nas /
byed pa yin zhes brjod zin to / /
zhes pa'i bar gyis dbang mngon rtog bral sgrub pa las 'phros te chos kyi bdag 'dzin lhan skyes kyi zhen yul 'gog pa dang /
de nyid nges don gyi mdo dang sbyar nas 'chad pa yin no / /
sngar myang ba ni 'dzin pa na / /
zhes pa nas /
bzhag dang gzung zhes brjod pa yin / /
zhes pa'i bar gyis mu stegs rna ba ma phug pa sogs kyis yid kyi mngon sum med par 'dod pa'i log rtog 'gog /
bde sogs bdag nyid gzhan mi brtan / /
zhes pa nas /
tha dad rnam gzhag grub pa yin / /
zhes pa'i bar gyis bye brag pa dang /
grangs can pa sogs kyis bde sogs shes pa min pas rang rig med par 'dod pa'i log rtog 'gog /
rnal 'byor shes pa sngar bshad pa / /
zhes pa nas /
de phyir de la kun mngon sum / /
zhes pa'i bar gyis /
spyod pa ba sogs kyis skyes bu thams cad chags can yin pas dbang po las 'das pa'i don mthong ba med ces rnal 'byor mngon sum la log par rtog pa 'gog /
mngon sum ltar snang rnam pa bzhi / /
zhes pa nas /
mngon sum ltar snang gnyis su bshad / /
ces pa'i bar gyis kun btus kyi 'grel byed kha cig dbang shes 'khrul pa'ang mngon sum du 'dod pa'i log rtog bkag ste /
mngon sum ltar snang rgyas par 'chad / /
bya ba sgrub par byed ces te / /
zhes pa nas /
bsal na 'gro 'di bsal bar 'gyur / /
zhes pa'i bar gyis tshad ma'i 'bras bu la log par rtog pa bkag nas tshad 'bras kyi rnam gzhag rgyas par 'chad par byed do / /
! da ni go rim brjod par bya ste /
tshad ma yul dang bcas pa la log rtog bsal nas /
de'i rjes la tshad ma'i 'bras bu la log rtog bsal ba go rim 'thad de /
tshad ma dang gzhal bya la log rtog ma bsal na /
tshad mas gzhal bya de rtogs tshul mi shes pa'i phyir /
tshad ma'i dbye gzhi ma shes par gang las dbye ba mi shes pas /
dbye gzhi sngon la bshad dgos pa /
le'u gnyis par dbye gzhi bshad /
dbye ba la grangs nges ma shes na tshad ma so so'i ngo bo mi shes pas /
grangs nges sngon la bshad /
dbye ba la mngon rjes gnyis las 'dir dgos pa'i dbang gis rjes dpag sngon la bstan /
mngon sum la mchog dman gyi dbang gis yang dag sngon dang ltar snang rjes la bstan /
mngon sum yang dag la thun mong yin min gnyis las /
thun mong ba sngon la ma shes par thun mong ma yin pa mi shes pas /
skye 'phags thams cad kyi thun mong ba mngon sum sngon la bstan nas /
thun mong ma yin pa'i rnal 'byor mngon sum rjes su bstan /
thun mong ba la'ang gzung rnam ma shes par 'dzin rnam mi shes pas /
dbang yid sngon la bstan nas 'dzin rnam phyis bstan /
dbang mngon las yid mngon skyes dgos pas dbang mngon sngar bstan no / /
dbang mngon lnga'i go rim ni 'dir ma gsungs kyang /
mngon pa mdzod las byung ba ltar /
mig rna gnyis yul dbang ma 'phrad par thag ring gi yul la 'jug pas dang por bshad /
phyi ma gsum yang yul la 'jug rim gyis sna shes sngar bstan pa yin no / /
tshad ma dang /
gzhal bya /
tshad ma des gzhal bya rtogs tshul gsum po de /
sgro 'dogs gcad par bya ba thams cad la gal che bas /
le'u 'dis gsum po rgyas par bstan pas de dag la go ba chags na /
le'u 'di'i don rags rim tsam nges pa la shin tu phan pas mkhas grub thams cad mkhyen pas TIk chen du rgyas par mdzad pa yin no / /
! gzhung gi don dngos bshad pa la /
rtsa ba las /
gzhal bya gnyis phyir tshad ma gnyis / /
zhes sogs kyi tshad ma'i grangs nges sgrub cing /
de yang yul la brten nas bsgrub dgos pas /
snang yul la brten nas grangs nges sgrub pa ni /
'di nas /
tshad nyid nyid du rnam par gzhag /
ces pa'i bar dang /
'jug yul mngon lkog gnyis su nges pas tshad ma la gnyis su nges par sgrub pa ni /
gang la don gyi nus pa las / /
zhes pa nas 'chad /
dang por /
gzhal bya'i grangs las tshad ma'i grangs sgrub tshul gzhal bya gnyis phyir tshad ma gnyis / /
don byed nus dang mi nus phyir / /
skra shad la sogs don min te / /
don du mos pa med phyir ro / /
'dra dang mi 'dra nyid phyir dang / /
sgra yi yul dang yul min phyir / /
rgyu mtshan gzhan ni yod pa na / /
blo ni yod dang med phyir ro / /
don dam don byed nus pa gang / /
de 'dir don dam yod pa yin / /
gzhan ni kun rdzob yod pa ste / /
de dag rang spyi'i mtshan nyid bshad / /
ces pa des /
gzhal bya la rang spyi gnyis su nges pas tshad ma la mngon rjes gnyis su nges pa sgrub /
gzhal bya la gnyis su grangs nges te don byed nus pa dang mi nus pa gnyis su grangs nges pa'i phyir /
'dra ba zhes pa thun mong ba gzung yul spyi mtshan dang /
mi 'dra ba thun mong min pa rang mtshan gzung yul du byas pa'i sgo nas sgro 'dogs gsar du gcod pa gnyis su nges pa'i phyir /
yang sgra'i bdag rkyen tsam las snang ba'i yul spyi mtshan dang de tsam min par yul rang gi sdod lugs kyi ngos nas grub pa gnyis su nges pa'i phyir 'dir sgra'i yul zhes pa sgra thos pa tsam gyis brjod bya go nus pa dang /
mi nus pa la byed dgos rang gi gzung yul las rgyu mtshan gzhan brda dang rtsol ba sogs yod pa na rang 'dzin gyi blo ni yod pa'i dngos med chos dang /
de tsam min par yul sdod lugs kyi dbang gis grub pa min na rang 'dzin gyi blo mi skye ba'i yul gnyis su nges pa'o / /
skra shad la sogs pa ni tshad ma'i gzhal bya ma yin te /
tshad mas don du mos shing zhen pa med pa'i phyir /
rab rib can la skra shad snang ba'i gang zag des skra shad min par shes kyang skra shad snang ba dgag tu med do / /
rnam bshad las /
de 'dra'i don du tha snyad byed pa pos zhes pa de /
rab rib can de la go rgyu yin nam snyam /
don dam par don byed nus pa gang yin pa de ni 'dir don dam du yod pa dang /
gzhan don byed nus stong ni kun rdzob tu yod pa ste /
rang gi sdod lugs kyis grub pa dang /
rtog pas btags tsam du grub pa'i rgyu mtshan gyis yin /
don ldog gnyis po de dag rang spyi'i mtshan nyid so sor bshad pa'ang yod do / /
skabs 'dir rang mtshan gyi don ldog yin na dbu ma thal 'gyur bas don dam la dpyod pa'i rtags kyi dgag byar 'dod pa dang /
bla ma rje btsun pas /
de yin na dbu ma rang rgyud pas khas len dgos par gsungs pas /
don dam par don byed nus pa'i chos de rang mtshan gyi don ldog ma yin gsungs /
de dag rang spyi'i mtshan nyid bshad / /
ces pa don ldog gnyis la zer ba'o / /
rang mtshan kyi don ldog ni /
rtog pas btags tsam min par yul rang gi thun mong ma yin pa'i sdod lugs kyis grub pa de 'jog na /
thal 'gyur bas dgag byar 'dod la /
rang rgyud pas yod par 'dod /
skabs 'dir gzung yul gyi sgo nas tshad ma gnyis su grang nges par sgrub tshul TIk chen las gsungs pas /
spyi mtshan snang yul du byas nas gzhal bya rtogs pa dang /
rang mtshan snang yul du byas nas gzhal bya 'jal tshul gnyis las gzhan med pas tshad ma la mngon rjes gnyis su sgrub /
sgra mi rtag pa'i don spyi snang yul du byed pa'i sgra mi rtag rtogs pa'i rjes dpag tshad ma dang /
sgra mi rtag pa snang yul du byed pa'i sgra mi rtag rtogs kyi mngon sum tshad ma 'jog /
rtags de'i phyogs chos rang rig mngon sum gyis grub par gsungs /
le'u dang por /
rtog pa rnams kyi gzung yul rang rig mngon sum gyi gzhal byar gsungs pa dang gnad gcig tu go /
TIk chen las gsungs pa ltar /
don byed nus pa gang yin pa / /
de 'dir don dam yod pa yin / /
zhes pa de bde /
de 'dir zhes pa lugs thun mong ma yin pa bstan no /
tshad ma'i gzhal bya la dwogs dpyod /
gal te thams cad nus med na / /
sa bon sogs ni myug sogs la / /
nus mthong gal te de kun rdzob / /
'dod na ci ste de ltar 'gyur / /
zhes pa des /
gal te don dam par yod pa'i mtshan gzhir don byed nus pa mi rung bar thal /
dngos po thams cad la don dam par don byed pa'i nus pa med pa'i phyir zer /
de ni ngo bo nyid med par smra ba dang mdo sde pa'i rtsod gzhi yin /
sa bon sogs ni myug sogs la khan 'dogs pa'i nus pa mngon sum du mthong bas /
dngos po don dam par grub bo / /
gal te sa bon gyis myu gu bskyed pa yin yang de kun rdzob tu 'dod do zhe na /
ci ste kun rdzob tu skye'o zhe de ltar 'gyur te mi 'thad par thal /
thun mong min pa'i ngos nas sa bon gyis myu gu bskyed pa'i bya ba byed pa'i phyir /
mdo sde pas sa bon gyis myu gu bskyed pa mngon sum du mthong bas don dam par grub dgos /
de min na sa bon rang gi sdod lugs kyi ngos nas myu gu skye ba mi 'thad pas /
thag khra la sbrul du btags pa dang 'dra' bar song nas 'jog dka' bar snang ngo / /
des na ngo bo nyid med par smra ba dang /
dngos smra ba gnyis kyi rtsod gzhi gtso bo yin /
ngo bo nyid med par smra ba rnams kyis rgyu las 'bras bu skye ba don dam par med kyang /
ming bsdas bzhag tsam gyi rgyu 'bras 'thad la /
dngos smra bas de las ldog ste khas len /
rten 'brel bstod pa las /
gang du gzung bas byis pa rnams / /
mthar 'dzin 'ching ba brtan byed pa / /
de nyid mkhas la spros pa yin / /
dra ba ma lus gcod pa'i sgo /
zhes sogs kyi don dang 'dra'o / /
gal te kun la de yod na / /
spyi yi mtshan nyid rjes 'gro ldog /
blo la ma mthong phyir min te / /
mig dang gzugs sogs blo bzhin no / /
des ni brda dang rtsol ba sogs / /
nang gi yan lag rjes 'jug phyir / /
bum pa 'degs dang spyi dang ni / /
grangs sogs blo ni bshad pa yin / /
zhes pas gal te don byed nus mi nus kun la kun rdzob tu yod pa yin pas don byed mi nus pa kho na kun rdzob tu mi 'dod do zhe na /
don byed nus pa'i chos sa bon chos can /
spyi'i mtshan nyid yin par thal /
kun rdzob tsam du yod pa'i chos yin pa'i phyir /
'dod na /
rang 'dzin shes pa bskyed pa'i bya ba byed pa ma yin par thal /
rang 'dzin gyi blo la phan 'dogs byed du rjes su 'gro ldog ma mthong ba'i phyir /
dper na /
mig dbang dang gzugs gnyis kyis gzugs 'dzin blo la phan byed yod med du rjes su 'gro ldog byed pa mthong ba bzhin no / /
zhes mi mthun pa'i dper bkod pa'o / /
spyi mtshan gyis rang 'dzin shes pa bskyed mi nus par bstan pa de ni /
bum pa nyid ces pa dang /
bum pa'i grangs don gzhan sogs rtogs pa'i blo'ang gzung yul gyi sgo nas bskyed pa min par nang gi rang rgyu brda yid la byed pa dang yid kyi rtsol ba sogs nang gi yan lag tsam gyis rjes su 'gro ldog byed do / /
bum pa las don gzhan pa'i bum pa 'degs 'jog sogs bye brag pas 'dod /
skra shad sogs ni spyi min te / /
don du zhen pa med phyir ro / /
zhes pas rab rib can la snang ba'i skra shad sogs chos can /
spyi mtshan ma yin te /
ji ltar snang ba de'i don du mos shing tshad mas zhen pa med pa'i phyir zhes pa'o / /
shes byar 'dzin phyir med pa la / /
nyes pa dag tu thal mi 'gyur / /
de dag gi yang de lta'i dngos / /
bkag med gsal bar snang ba nyid / /
shes pa'i ngo bo'i don nyid phyir / /
skra sogs zhes bya'i blo dag ni / /
spyi yi spyod yul can yin la / /
skra snang don med can yin no / /
gal te spyi ni shes ngo bo'i / /
don nyid yin na thal bar 'gyur / /
de ltar 'dod phyir skyon yod min / /
don gyi ngo bo nyid kyi spyi / /
kun la ngo bo mtshungs phyir dang / /
de ldog pa la brten phyir ro / /
zhes pas skra shad bden rdzun dpyad nas bden par med do snyam pa'i blo de dag gi yang chos can /
khyod la snang ba'i skra shad kyi don spyi de lta bu shes bya yin pa bkag pa med de /
khyod skra shad kyi don spyi snang zhing don spyi de skra shad min par rtogs pa'i blo yin pa'i phyir /
don du zhen pa med phyir ro / /
zhes pa la /
'o na thogs reg dang bral ba'i nam mkha' la sogs pa'ang spyi mtshan ma yin par thal /
don du mos shing zhen pa med pa'i phyir zhes rtsod /
dngos po med pa thogs reg dang bral tsam chos can /
spyi mtshan ma yin par thal ba'i nyes pa mi 'gyur bar thal /
khyod tha snyad pa'i tshad mas med par dgag pa'i sgo nas shes byar 'dzin cing rtogs pa'i phyir /
mdor na /
thogs reg bkag tsam gyi nam mkha' chos can /
spyi mtshan ma yin par thal /
tshad mas don du mos shing zhen pa med pa'i phyir zhes rtsod /
rang lugs kyis /
thogs reg bkag tsam de chos can /
spyi mtshan ma yin par thal ba'i nyes pa med de /
tha snyad pa'i tshad mas khyod shes byar rtogs pa'i phyir /
kha cig gis /
'o na skra shad kyang shes byar thal /
skra shad shes byar 'dzin pa yod pa'i phyir zer ba la /
skra shad bden med rtogs pa'i blos skra shad shes bya yin par bkag pa med de /
de 'dra'i blo med dgag rtogs pa'i blo yin pa'i phyir /
'o na skra shad nyid shes bya ma yin na dbang po'i shes pa la gsal bar snang ba 'gal lo zhe na /
mi 'gal te /
skra shad gsal bar snang ba'i rnam pa nyid dbang po shes pa'i rdzas kyi ngo bo yin pa'i phyir /
skra sogs la rtog pa'i blo dag chos can /
spyi'i spyod yul can yin te /
don spyi gzung yul du byed pa'i shes pa yin pa'i phyir /
rab rib can gyi skra snang dbang shes chos can /
gzung don med pa can yin te /
rtog med log shes yin pa'i phyir /
gal te skra shad nyid gsal bar snang ba'i rnam pa shes pa'i ngo bo yin na /
rtog pa la bum spyi snang ba'i rnam pa yang ni bum pa'i rdzas su 'gyur la /
de lta na rang mtshan du thal bar 'gyur ro zhe na /
bum spyi'i rnam pa chos can /
rang mtshan du thal ba'i sgo nas skyon yod pa min te /
rang mtshan yin pa de ltar 'dod pa'i phyir /
gsal bar mi snang ba'i rgyu mtshan yod de /
rtog pas phyi rol gyi don gyi ngo bor zhen pa nyid kyi phyir /
khyod spyi'ang yin te /
rang gi gsal ba kun la ngo bo mtshungs par rjes 'gro byed pa'i phyir dang /
rang ma yin gyi ldog pa la brten pa'i phyir /
skra snang dbang shes la dwogs dpyod de dag la cung zad dpyad pa na de dag gi yang de lta'i dngos / /
bkag med /
ces pa'i tshig de thar lam gsal byed las /
'grel tshul gnyis byung ste /
dang por skra shad bden rdzun dpyad nas bden par med do snyam pa'i blo de dag gi yang chos can /
skra shad bden par med pa de lta bu'i dngos po ste bdag nyid shes bya yin pa la bkag pa med de /
de med dgag yin pa'i phyir /
zhes gsungs la /
rtags kyi de sgra de chos can la go sa med par bsgrub bya'i chos bden med la go dgos pa gsal /
de lta na /
skra shad bden med ces pa'i sgra rtog gis skra shad dngos po shes bya yin pa ma bkag par thal /
'dod pa'i phyir /
'dod na /
des skra shad yod pa ma bkag par thal lo / /
'dod na /
des skra shad bden grub ma bkag par thal /
'dod pa'i phyir /
'dod na /
des rang gi dgag bya bkag pa'i chos ma yin par thal lo / /
'dod na /
med dgag yin pa nyams so / /
skra shad bden rdzun dpyad nas bden med rtogs pa'i blo des dgag bya skra shad rdzun pa bkag ste bden med rtogs pa yin dgos te /
gang zag gi bdag yod med dpyad nas bdag med par rtogs pa'i blo des /
dgag bya gang zag gi bdag yod par bkag ste bdag med rtogs pa lta bu'o / /
des na /
skra shad bden med rtogs pa'i blo chos can /
skra shad kyi don spyi yod par ma bkag ste /
khyod kyi gzhal bya med dgag yin pa'i phyir /
zhes bkod na bde /
gang zag gi bdag med rtogs pa'i blos bdag gi don spyi bkag gam ma bkag sogs dpyad gzhi'o / /
yang shes pa'i ngo bo'i don nyid phyir / /
zhes pa de /
skra snang dbang shes la skra shad gsal bar snang ba'i rnam pa nyid dbang po'i shes pa'i rdzas kyi ngo bo'i don yin pa'i phyir /
skabs 'dir /
rnam rig pa'i lugs min te /
don byed mi nus pa'i chos rnams rdzun par 'dod pa'i phyir na /
mdo sde pa'i lugs yin dgos /
de lta na /
mdo sde pa'i lugs la /
skra snang dbang shes la skra shad snang ba'i rnam pa de skra shad snang ba'i shes pa'i rdzas yin par thal /
'dod pa'i phyir /
'dod na /
de chos can /
shes bya yin par thal /
'dod pa'i phyir /
'dod mi nus te /
shes bya min kyang gsal bar snang ba ma yin par thal lo / /
'dod na /
shes bya min na /
gsal bar snang ba 'gal lo zhe na /
mi 'gal te /
zhes gsungs pa'i phyir /
de ni skra shad nyid la zer na /
'o na /
skra shad chos can /
gsal bar snang ba'i dbang po shes pa'i rdzas yin par thal /
'dod pa'i phyir /
'dod na /
skra shad chos can /
yod par thal /
dbang po shes pa'i rdzas yin pa'i phyir /
ma grub na 'gal /
ma khyab na /
shes pa'i rdzas dang med pa'i gzhi mthun khas len dgos pas ha cang thal lo / /
des na /
skra shad la byed na shes pa'i rdzas yin pa ma grub cing /
skra shad snang ba la byed na /
gong gi tshig dang 'brel ba med pas dpyad dka' /
yang skra shad gsal bar snang ba'i rnam pa de /
shes pa'i rdzas yin na /
rang mtshan yin dgos /
de yin na /
skra snang dbang shes chos can /
rang gi yul rang mtshan gsal bar snang ba'i shes pa yin par thal /
'dod na /
snang la ma nges pa'i blo yin par thal /
'dod pa'i phyir /
'dod mi nus te /
rtog med log shes yin pa'i phyir /
snang la ma nges pa'i blo la rang gi 'jug yul rang mtshan gsal bar snang ba dgos kyi /
rang mtshan gsal bar snang ba tsam la mi byed zer na /
blo de'i 'jug yul yin min gyi don gang yin /
sgra ma rtogs kyang sgra la snang la ma nges pa yod pas /
skra shad snang ba'i rnam pa ma nges kyang de la snang la ma nges pa bzhag na skyon gang yod /
yang thar lam gsal byed las /
rtog med log shes yin na /
gzung don med pas khyab par gsungs pas /
zla gcig zla gnyis su snang ba'i shes pa chos can /
gzung don med pa can yin par thal /
log shes yin pa'i phyir /
'dod na /
de'i dmigs rkyen med par thal /
'dod pa'i phyir /
khyab ste /
gzung don dang dmigs rkyen don gcig par gsungs pa'i phyir /
tshad ma sde bdun rgyan las /
dbang shes kyi dmigs rkyen dang gzung don gcig la /
zhes gsungs pa'i phyir /
'dod na /
drang nges rnam 'byed mdo sde spyod pa'i rang rgyud pa'i lugs bshad pa'i thad du /
zla gnyis su snang ba'i shes pa yang zla gcig dmigs pa la brten nas skye dgos pas dmigs pa med par mi skye'o / /
zhes gsungs pa'i phyir /
tshad ma rigs rgyan las kyang /
zla gnyis su snang ba'i mig shes kyi dmigs rkyen yod kyang gzung don med /
blo de'i gzung don yin na blo de la rang 'dra'i rnam pa gtod pa dgos gsungs /
yang /
gal te spyi ni shes ngo bo'i / /
don nyid yin na thal bar 'gyur / /
de ltar 'dod phyir skyon yod min / /
zhes pa'ang /
gal te skra sogs gsal bar snang ba shes pa'i ngo bo'i don yin na /
rtog pa la bum spyi snang ba'i rnam pa yang ni rtog pa'i rdzas su 'gyur la /
de lta na rang mtshan du thal bar 'gyur bas gsal bar snang bar 'gyur la zhe na /
bum spyi'i rnam pa chos can /
rang mtshan du thal ba'i sgo nas skyon yod pa min te /
rang mtshan yin pa de ltar 'dod pa'i phyir /
zhes pa der /
phyogs snga smra ba po su 'dra zhig yin nam dbang shes la gsal bar snang ba'i rnam pa rang mtshan yin na rtog pa la snang ba'ang rang mtshan yin par 'gyur dgos don med pa'i phyir te /
bum 'dzin mngon sum la bum par snang ba rang mtshan yin na /
bum 'dzin rtog pa la bum par snang ba rang mtshan yin dgos par 'gyur ro zhes pa dang 'dra ba'i phyir /
bum spyi'i rnam pa rang mtshan yin na /
bum pa'i don spyi chos can /
rang mtshan yin par thal /
'dod pa'i phyir /
'dod na sla /
rtog pa la bum spyi snang ba'i rnam pa rtog pa'i rdzas su khas len par 'dug pas /
bum 'dzin rtog pa la bum par snang ba'i rnam pa bum 'dzin rtog pa'i rdzas yin par thal /
'dod na /
bum 'dzin rtog pa la bum par snang ba chos can /
rtog pa'i rdzas ma yin par thal /
spyi mtshan yin pa'i phyir /
der thal /
bum 'dzin rtog pa la bum pa ma yin pa las log par snang ba de spyi mtshan yin pa'i phyir /
der thal /
de bum pa'i don spyi yin pa'i phyir /
rtags sla /
bum spyi'i rnam pa rang mtshan yin pa dang /
rtog pa'i rdzas dang /
rang gi gsal ba kun la rjes su 'gro ba'i bum spyi'i rnam pa de ngos 'dzin dka' /
TIk chen las /
bum spyi'i rnam pa ni shes pa'i ngo bo dang /
rang mtshan du 'dod /
bum 'dzin rtog pa la bum par snang ba de shes pa'i ngo bo ma yin par bum gsal kun la rjes su 'gro ba dang /
bum pa ma yin pa las ldog pa la brten par gsungs /
rten brten pa'ang ngo bo gcig pa la byed /
shing 'dzin rtog pa la shing ma yin pa las log par snang ba de chos can /
spyi 'dzin rtog pa'i ngo bo ma yin par thal /
shing gsal kun la rjes su 'gro ba'i phyir /
le'u dang po'i rtsa ba las /
gang gi rang gi ngo bo yis / /
gzhan gyi ngo bo sgrib byed pa / /
zhes sogs dang mi 'gal lam /
shing ma yin las log par snang ba de shes pa'i ngo bo dang /
phyi rol gyi dngos po la rjes su 'gro ba'i spyi yin par rtsa ba de'i thad kyi 'grel par bshad do / /
rjes dge 'dun grub kyi mngon sum le'u TIk+ka las /
rtog pa'i gzung rnam de rang mtshan dang /
rtog pa la bum par snang ba de /
bum gsal la rjes su 'gro ba'i spyi dang rtog pa'i snang yul yin par gsungs pas shin tu go bde bas /
rtsa tshig 'di'i skabs su nges par der gzigs mdzod /
rtog pa'i gzung rnam de rtog pa'i rdzas dang rang mtshan dang /
rtog pa la bum par snang ba spyi mtshan du so sor phye nas bshad pas de ltar du khas blang na nyes pa med pa'i phyir /
spyi mtshan dngos med du sgrub pa'i rigs pa gsal ba rang mtshan don dam par sgra'i brjod bya yin pa dgag pa ni /
brjod bya nyid phyir de dngos min / /
dbang sogs 'bras bcas nyid phyir ro / /
zhes pas /
gzugs de gzugs zhes pa'i sgra'i brjod bya yin yang /
don dam par sgra'i brjod bya ma yin te /
de yin na phyi rol gyi dngos po ma yin par 'gyur ro zhes pa'o / /
gzugs de don dam par sgra'i brjod bya yin na sgra brjod pa tsam gyis rtog pa la gzugs gsal bar snang bar 'gyur la gzugs mthong ba'i dbang shes don med par 'gyur ba las de ltar min par dbang po 'bras bu dang bcas pa nyid kyi phyir / /
! de la skyon spong dgag pa ni /
ming sogs brjod na 'chad po dang / /
nyan po brjod bya rjes 'brel can / /
ming sogs 'brel ba med pa can / /
zhes pas /
bye brag smra ba sogs kyis /
gzugs brjod pa'i sgras ming rang mtshan dngos su brjod nas /
de las don gzugs la 'jug pas ming sogs tshul de ltar brjod pa la dbang po'i tshogs don med par mi 'gyur ro zhes zer /
de yang ming sogs ldan min 'du byed du 'dod do / /
'o na /
'chad pa po dang nyan po'i blo kho na dang 'brel ba dang /
brjod bya phyi rol gyi don dang rjes su 'brel ba can dang /
gang dang yang 'brel ba med pa can ming sogs rang mtshan don dam par sgra'i brjod bya ma yin par thal /
de la 'og nas gnod pa rim pa bzhin ston pa'i phyir /
! gnod pa dang por /
don la 'jug par mi 'gyur ro / /
gal te don la tshul 'dra las / /
'khrul 'jug 'gyur na dus kun dang / /
yul la 'khrul min shes pa la / /
mtshungs min rnam pa de 'dra'i blo / /
skye phyir gzhan la de med de / /
phyi rol don du snang ba yi / /
blo ni khas len med phyir ro / /
khas len na yang rnam shes las / /
tha dad pa na tshad can min / /
ldog pa grub pa med phyir ro / /
shes kun don ldan phyir zhe na / /
'thad min rmi sogs rnam gzhan du / /
mthong phyir 'du byed las kyang min / /
sngo la sogs pa snang phyir ro / /
thogs med phyir na sngo sogs min / /
rung yul gnas pas mi shes pa / /
rang nyid shes phyir de shes yin / /
des ni ming sogs brjod pa yin / /
mig la sogs pa'i blo 'dod pa / /
de nyid don ldan gang gis 'dod / /
gal te don nus mthong phyir na / /
gzhan pa don med can thob 'gyur / /
zhes pas /
bum pa zhes pa'i sgra las don bum pa la 'jug par mi 'gyur bar thal /
sgra des 'chad nyan byed pa'i blo kho na dang 'brel ba'i ming rang mtshan brjod pa'i phyir /
gal te ming gis don gyi mtshan ma de dang /
phyi rol gyi don tshul 'dra ba las 'khrul nas don la 'jug par 'gyur ro zhe na /
dus kun tu don kho na la 'jug pa mi 'thad par res 'ga' don gyi mtshan ma la 'jug par thal /
de gnyis 'dra bas 'khrul pas 'jug pa'i phyir /
bum pa zhes pa'i sgra chos can /
bum pa dang bum pa'i ming sogs yul gcig kho na la 'khrul pa ma yin par thal /
bum pa'i ming sogs de 'chad nyan byed pa'i blo kho na dang 'brel ba'i phyir /
khyod la'ang nyes pa de mtshungs so zhe na /
mtshungs pa min te /
bum pa zhes pa'i sgra las bum pa'i rnam par shar ba de 'dra'i blo skye ba'i phyir /
gzhan bye brag smra ba'i lugs la bum 'dzin rtog pa la bum pa'i rnam pa shar ba de med de /
phyi rol don gyi rnam ldan du snang ba'i blo ni khas len pa med pa'i phyir /
khas len no zhe na yang /
ming sogs 'dzin pa'i rnam shes las tha dad pa'i ming sogs ni rnam shes de'i gzung don du tshad mas grub pa can min par ming sogs dang rnam shes de gnyis ldog pa grub pa med pa'i phyir /
ming sogs rdzas grub de rtog pa de'i snang yul yin na rtog pa de ming sogs las skye dgos pas 'brel ba grub dgos pa las med pa'i phyir zhes pa'o / /
gal te shes pa kun gzung don dang ldan pas khyab pa'i phyir de ni ming sogs las gzhan yin pa mi 'thad do zhe na /
de yang 'thad pa min te /
rmi lam gyi shes pa sogs gzung don dang ldan pa las rnam pa gzhan du mthong ba'i phyir /
rmi lam gyi shes pa chos can /
ldan min 'du byed kyi gzung don las kyang skye ba min par thal /
sngon po la sogs pa'i rnam par snang ba'i phyir /
sngon po sogs snang ba de gzung don du byed do zhe na /
de 'dra shes pa la snang ba chos can /
phyi rol gyi sngo sogs min par thal /
thogs med yin pa'i phyir /
de 'dra'i sngo sogs snang ba de chos can /
shes pa'i rang bzhin yin te /
yul rung ba na gnas pas mi shes par /
rmi po rang nyid kyis myong ba'i tshul gyis shes pa'i phyir /
bshad ma thag pa de ni ming sogs chos can /
shes pa'i rang bzhin du brjod pa yin te /
rtags gong du bshad pa de'i phyir /
ming la sogs pa'i blo 'dod pa de nyid gang gi gzung don dang ldan pa 'dod ces dris pas /
gal te gzung don gyi nus pa las skye bar mthong ba'i phyir zhe na /
gzhan ming sogs 'dzin pa'i rtog pa chos can /
gzung don med pa can thob par 'gyur bar thal /
gzung don gyi nus pa las skye ba ma mthong ba'i phyir /
! gnod pa gnyis pa ni /
'brel med na yang 'jug mi 'gyur / /
gal te don dang 'brel ldan na / /
'das dang ma 'ongs brjod bya min / /
don dang de ni zad phyir ro / /
zhes pas 'chad nyan byed pa po'i blo dang don rang mtshan gang dang yang 'brel med kyi don rang mtshan brjod do zhe na yang /
de yang mi 'thad de /
sgra las don la 'jug par mi 'gyur bar thal ba'i skyon yod pa'i phyir /
gal te don rang mtshan dang 'brel ba dang ldan pa'i ming rang mtshan brjod na'ang /
'das ma 'ongs kyi don la brten pa'i ming rang mtshan sgra'i brjod bya min par thal /
de dag ni don rang mtshan dang lhan cig 'das pa ni zad cing ma 'ongs pa ni ma skyes nas med pa'i phyir /
dbang sogs don med du mi thal ba'i lan sogs bye grag pa sogs kyis dbang sogs don med du mi thal ba sogs lan lnga dang /
de 'gog byed kyi rigs pa lnga bshad pa la /
sgra yis spyi ni brjod pa'i phyir / /
gal te thal bar mi 'dod na / /
de min spyi ni yan gar ba / /
brjod med phyir ro brjod na yang / /
de mtshungs min dang gsal ba min / /
des na rtag tu dmigs 'gyur te / /
rtag nyid phyir ro gal te yang / /
gsal las mngon sum la gsal yin / /
bdag la shes pa skyed pa la / /
nus pa gang de nus nyid yin / /
gal te 'ga' tshe nus med na / /
de ni kun tshe nus med 'gyur / /
de yi nus pa'ang nus med pa / /
ngo bo nyid kyis gang gnas pa / /
rtag phyir bcos su yod min na / /
de zad bya phyir nus pa gang / /
spyi yi rnam par shes de dang / /
rjes 'brel sngon po la sogs pa'i / /
rnam pa'i cha ni rnam nges gang / /
de ni de la gang gis sprul / /
gal te mngon sum shes don nyid / /
phyir na dbang po don med min / /
de dngos gcig phyir sgra sogs las / /
tha dad snang blo gang las yin / /
zhes pas gal te dbang sogs don med du thal bar mi 'dod de /
bum pa zhes pa'i sgras bum pa spyi yan gar ba brjod pa'i phyir zhe na /
sgra de chos can /
spyi yan gar ba brjod pas dbang sogs don med pa de min par thal /
spyi yan gar ba brjod pa med pa'i phyir /
TIk chen las /
bye brag pa sogs na re /
gal te ming sogs dang gzugs sogs sgra don ma yin kyang sgra yis gsal ba la ltos med kyi spyi rtag dngos yan gar ba ni brjod pas de nyid sgra don yin pa'i phyir /
dngos por gyur pa'i sgra don yod kyang dbang po don med pa sogs kyi skyon du thal bar mi 'dod do zhe na /
de yang 'thad pa min te /
zhes 'grel /
de ni go shin tu bde bas gzigs mdzod /
spyi yan gar ba brjod do zhe na yang /
spyi de chos can /
gsal ba la mtshungs pa min pa dang gsal bas gsal ba min par thal /
'dod pa'i phyir /
spyi chos can /
rtag tu dmigs par 'gyur bar thal /
gsal ba la ltos med kyi rtag pa nyid yin pa'i phyir /
gal te yang gsal bas gsal ba las /
mngon sum la gsal ba yin no zhe na /
spyi gang yin pa de chos can /
rang 'dzin shes pa rtag tu skyed nus nyid yin par thal /
bdag la dmigs pa'i shes pa skyed pa la nus pa dang ldan pa'i rtag pa yin pa'i phyir /
gal te 'ga' zhig gi tshe nus pa med do zhe na /
spyi de ni chos can /
kun gyi tshe nus med du 'gyur bar thal /
dus 'ga' zhig gi tshe nus med du 'gyur ba'i rtag pa yin pa'i phyir /
rtags de gnyis la khyab pa yod de /
ngo bo nyid kyis gang gnas pa'i spyi de chos can /
rang 'dzin shes pa skyed pa de'i nus pa'am nus pa med pa de zad par bya ba'i phyir du nus pa gang yang med par thal /
rkyen gyis bcos su yod pa med pa'i phyir te /
rtag pa yin pa'i phyir /
de dag ni TIk chen las shin tu gsal /
spyi'i rnam par shes pa de dang rjes su 'brel ba'i sngon po la sogs pa'i rnam pa'i cha ni rnam par nges pa gang yin pa de ni chos can /
spyi 'dzin gyi blo de la spyi gang gis sprul cing skyed de ma skyed par thal /
spyi 'dzin gyi blos spyi yan gar ba 'dzin pa'i phyir /
de dag gis spyi rtag par khas len pa dang spyi 'dzin shes pa'i gzung don du khas len pa yang 'gal ba yin te /
gzung don yin na rang 'dra'i rnam pa gtod par dgos /
rtag pa yin pas spyi 'dzin la rang 'dra'i rnam pa ji ltar gtod /
gzung don yin na /
rang 'dzin mngon sum la rang 'dra'i rnam pa gtod pa dgos pa mkhas grub rjes kyang bzhed do / /
gal te dbang po shes pa chos can /
don med min te /
gzugs sogs mngon sum du shes pa'i don can nyid yin pa'i phyir zhe na /
bum 'dzin mngon sum dang bum 'dzin rtog pa chos can /
sgra sogs las gsal mi gsal tha dad du snang ba gang las yin te ma yin par thal /
de gnyis bum pa gzung don du byed par 'dra ba'i phyir /
! spyi de gsal ba dang rdzas gcig tha dad gang yin zhes dgag pa la /
rigs ldan rigs min gang gi phyir / /
gsal ba'i ngo bo gzhan rten med / /
gal te tha dad grub ce na / /
ltos phyir 'bras bu nyid du brjod / /
rang gi rgyu las grub pa'i phyir / /
'bras bu rag las med par yang / /
rtog pa yis ni 'brel bar byed / /
'bras min ji ltar yang ci zhig /
gzhan nyid yin na de 'brel med / /
de phyir rang bzhin med par grub / /
med pa'i rigs su thal mi 'gyur / /
de la ltos pa med pa'i phyir / /
zhes pas rigs de rigs ldan gsal ba dang rdzas gcig min par thal /
gang gi phyir na gsal ba'i ngo bo gzhan la brten pa med par 'gyur ba'i phyir /
gal te spyi gsal rdzas tha dad du grub na /
spyi chos can /
gsal ba'i 'bras bu nyid du brjod rigs par thal /
du ba rang gi rgyu las grub pa'i phyir /
'bras bu du ba grub zin pa'i rjes su yang me la rag las pa med /
des na me du gnyis rtog pa yis 'brel ba byed pa yin gyi 'brel ba rdzas su grub pa ma yin no / /
spyi don gzhan dang gsal ba'i 'brel ba ji ltar yang rdzas su grub pa ci zhig kyang mi 'thad par thal /
de gnyis rgyu 'bras min pa'i rdzas tha dad gang zhig /
rgyu 'bras kyi 'brel ba yang rdzas su ma grub pa'i phyir /
spyi de chos can /
gsal ba dang 'brel med du thal /
gsal ba la ltos med kyi rdzas gzhan yin pa'i phyir /
de chos can /
rang bzhin med par grub ste /
gsal ba rang mtshan dang rdzas gcig tha dad gang du'ang ma grub pa de'i phyir /
ri bong r+wa sogs med pa rigs su thal bar mi 'gyur te /
med pa gsal ba la ltos pa med pa'i phyir /
! de'i grub don /
de phyir ngo bo la brten nas / /
ngo bo med pa'i rigs brtags pa / /
khyad par de la 'jug don can / /
sgra rnams kyi ni rab tu bstan / /
de la ngo bo snang ba'am / /
don la de nyid du 'dzin pa / /
gang de 'khrul pa thog med pa'i / /
dus can mthong goms kyis sprul yin / /
don rnams kyi ni spyi gang yin / /
gzhan las log pa'i mtshan nyid can / /
sgra 'di dag gis gang brjod pa / /
de la ngo bo cung zad med / /
ngo bo med can spyi blo la / /
spyi nyid du ni mthong phyir dang / /
don la 'khrul pa'am med pa ni / /
spyir 'dod de yang bslad phyir dang / /
de nyid du na don dngos su / /
med phyir ngo bo can ma yin / /
ngo bo med pas brjod bya min / /
zhes pas rdzas gcig tha dad gang du'ang ma grub pa de'i phyir /
don rang mtshan gyi ngo bo la brgyud nas brten nas khyad par rang mtshan la 'jug pa'i don can gyi rjod byed kyi sgra rnams kyis ngo bo med pa'i spyi rigs su brtags pa'i rtog pa'i gzung yul de rab tu bstan pa'o / /
de ni bum pa'i don spyi de gsal ba bum pa dang rdzas gcig tha dad gang du'ang med kyang /
bum pa zhes brjod pa'i sgra des bstan pa yin zhes pa'o / /
de la shing ma yin las log pa'i ngo bor snang ba'am don shing gsal rnams la rigs gcig pa de nyid du 'dzin pa'i blo gang yin pa de chos can /
snang btags gcig tu 'khrul pa'i rgyu mtshan yod de /
thog ma med pa'i dus can gyi shing gsal rang mtshan mthong ba goms pa'i rtog pa'i bag chags kyis sprul pa'i phyir /
don rnams kyi spyi gang yin pa gzhan shing ma yin las ldog pa'i mtshan nyid can shing zhes pa'i sgra 'di dag gis gang brjod pa'i gzhan sel de chos can /
khyod la ngo bo cung zad kyang med de /
gong du sgrub zin pa'i phyir /
ngo bo med pa yin yang shing gsal rigs gcig pa'i spyi nyid du mthong zhing zhen pa'i spyi blo'i snang ba chos can /
ngo bo med pa yin yang spyir 'dod pa'i rgyu mtshan yod de /
don shing gsal rnams la rigs gcig tu 'khrul pa'i spyi blo'i snang ba yin pa'i phyir /
spyi blo de yang chos can /
gzung don gyi ngo bo can ma yin te /
bslad pa'i phyir dang /
khyod la snang ba de kho na nyid du na don rang mtshan du dngos su med pa'i phyir /
snang ba de rdzas su ma grub pas ngo bo med pas /
de nyid dang gzhan nyid du brjod par bya ba min no / /
! brjod du yod pa'i lan dgag pa la /
gal te brjod bya 'ga' zhig las / /
dngos 'dod dngos rnams ji ltar yang / /
brjod bya min pa nyid ma yin / /
nyer len tha dad phyir gzhan du / /
brjod par bya min nyer brtags phyir / /
'das pa dang ni ma 'ongs pa'i / /
don la'ang spyi yi rgyu can gyi / /
mnyan pa dag ni 'jug 'gyur na / /
yod pa med chos ji ltar 'gyur / /
gal te nyer btags las de 'dod / /
gang zhig rnam sogs la med la / /
da lta ba yi bum pa yi / /
dngos med dang ni nye ba gang / /
blo ni 'khrul pa med 'jug pa / /
rtag tu dngos dang sgro 'dogs la / /
seng ge bram ze'i khye'u la / /
de ltar brjod pa'ang 'jig rten yod / /
don med na yang 'gro ba yis / /
gang la grags pas sgra bkod pa / /
de la de dngos de mtshungs phyir / /
'khrul rtog can gzhan phal pa yin / /
ji ltar dngos po nus med la / /
med ce'am rtog pa ji bzhin du / /
nus la'ang gtso bo la sogs pa'i / /
mnyan pa skye bos byas pa yin / /
zhes pas gal te bum spyi de brjod med du mi 'gyur te /
snam bu sogs brjod bya 'ga' zhig las gzhan du brjod par bya ba'i dngos por 'dod do zhe na /
bum spyi chos can /
ji ltar yang bum pa las rdzas de nyid dang gzhan gang du yang brjod bya min pa nyid ma yin par thal /
khyod dngos po yin pa'i phyir /
yang na /
de chos can /
snam bu las rdzas gzhan du brjod par bya ba min par thal /
dngos por med pa'i phyir /
snam bu dang bum spyi gnyis rdzas su med kyang so sor brjod pa mi 'gal te /
nyer len bum snam rdzas tha dad la brten nas tha dad du nye bar btags pa tsam yin pa'i phyir /
gal te 'das pa dang ma 'ongs pa'i don la'ang spyi dngos po ba yod pa yi rgyu can gyi mnyan pa dag 'jug par 'gyur ro zhe na /
spyi chos can /
dngos med pa'i chos su ji ltar yang 'gyur ba med par thal /
rdzas su yod pa khas len pa'i phyir /
gal te spyi de 'das ma 'ongs kyi chos su nye bar btags pa las sgra de 'jug par 'dod do zhe na /
bum pa zhes pa'i sgra chos can /
snam bu la dngos med du 'jug par thal /
khyod spyi don gzhan khyad chos su yod pas 'das ma 'ongs kyi bum pa la dngos ming du 'jug pa gang zhig /
rgyu mtshan des snam bu sogs la med pa dang da ltar ba'i bum pa yi dngos por med pa'i 'das ma 'ongs dang nye ba'i rgyu mtshan gang yang med pa'i phyir /
ri dwags kyi rgyal po la seng ge zhes pa'i ming dngos ming dang /
bram ze'i khye'u la de ltar btags ming du 'jig rten na brjod pa'i rgyu mtshan yod de /
ming gang las blo 'khrul pa med par 'jug pa'i ming de don de'i dngos ming dang /
blo 'khrul med du mi 'jug par 'dra 'brel la sogs pa'i sgo nas dngos ming gi yul sgro 'dogs pa'i don 'ga' zhig la btags ming du 'jug pa'i phyir /
khyad chos don gzhan med na yang 'gro ba yis thog mar gang la grags pas ming gi sgra bkod pa'i don de la ming de dngos ming dang don de dang chos 'ga' zhig mtshungs pas 'khrul nas de'i ming du rtog pa can gyi don gzhan la ming de phal pa la btags ming du 'jug pa yin pa'i phyir /
dper na /
ji ltar dgra 'dul ba'i nus med kyi bu'i dngos po la bu med ces pa'i btags ming dang grangs can gyi rtog pas btags pa ji bzhin du don byed nus pa'i yul gyi rgan po la'ang gtso bo la sogs pa'i mnyan pa skye bos byas pa yin pa'i phyir /
rdzas gcig dang tha dad la dpyad pa skabs 'dir /
spyi gsal rdzas gcig yin pa 'gog yul gyi phyogs snga grangs can pa dang /
rdzas tha dad 'gog yul gyi phyogs snga bye brag pa'o / /
de gnyis ka'ang bum pa'i spyi rdzas su grub par 'dod do / /
skabs 'dir mdo sde pa'i lugs su byed dgos pas de'i lugs la rdzas gcig tha dad kyi don yongs grags byed na blo ma 'khrul ba'i mngon sum la so sor snang ba de rdzas tha dad pa'i don dang so sor mi snang ba'i dngos po de rdzas gcig gi don la bzhag /
bu ram gyi ro gzugs lta bu rdzas tha dad yin pa kun gyi mthun snang du khas len /
bu ram dang de'i ro gnyis chos can rdzas tha dad yin par thal /
mngon sum la so sor snang ba'i phyir /
ma grub ste /
mngon sum gcig la so sor mi snang ba'i phyir te /
mig shes la mi snang ba gang zhig /
lce shes la'ang mi snang ba'i phyir zer na /
'o na /
bu ram gyi ro gzugs gnyis chos can /
mngon sum la so sor mi snang bar thal /
mngon sum gcig la mi snang ba'i phyir te /
mig shes la'ang mi snang /
lce shes la'ang mi snang ba'i phyir /
'dod na /
rdzas tha dad ma yin par thal lo / /
mngon sum gcig la snang mi dgos kyi mngon sum so sor snang ba la zer na /
bum pa dang mi rtag pa gnyis rdzas tha dad yin par thal /
mngon sum la so sor snang ba'i phyir /
der thal /
mngon sum so sor snang ba'i phyir /
der thal /
bum pa snang ba'i mngon sum las mi rtag pa snang ba'i mngon sum logs su yod pa'i phyir /
ma khyab ste /
bum pa snang ba'i mngon sum yin na /
mi rtag pa snang ba'i mngon sum yin dgos pa'i phyir te /
bum pa snang ba'i mngon sum yin na /
bum pa'i mi rtag pa snang bas khyab pa'i phyir te /
bum pa dang bum pa'i mi rtag pa gnyis yul dus rang bzhin gang la bltos te grub bde rdzas gcig yin pa'i phyir zer na /
'o na byas pa'i 'bras bur gyur pa'i gzugs dang byas pa gnyis chos can /
rdzas gcig yin par thal /
mngon sum la so sor mi snang pa'i dngos po yin pa'i phyir /
der thal /
byas pa'i 'bras bur gyur pa'i gzugs snang ba'i mngon sum yin na /
byas pa snang ba'i mngon sum yin pas khyab pa'i phyir /
der thal /
byas pa'i 'bras bur gyur pa'i gzugs snang ba'i mngon sum yin na /
gzugs de'i mi rtag pa snang ba'i mngon sum yin pas khyab pa'i phyir /
ma grub na /
byas pa'i 'bras bur gyur pa'i gzugs dang byas pa gnyis chos can /
gcig snang ba'i mngon sum la cig shos snang ba'i mngon sum yin pas khyab par thal /
yul dus rang bzhin gang la bltos nas grub bde rdzas gcig yin pa'i phyir /
byas pa'i 'bras bur gyur pa'i gzugs de byas pa dang rdzas tha dad yin pas mi rtag pa dang rdzas tha dad yin dgos /
de ltar na /
byas pa'i 'bras bur gyur pa'i gzugs snang ba'i mngon sum la mi rtag pa snang bas ma khyab zer dgos la /
'on kyang /
byas pa'i 'bras bur gyur pa'i gzugs snang na /
de'i mi rtag pa snang dgos so / /
yang mngon sum yin na /
rang yul rang mtshan snang yul du byed pas khyab pa dang /
rtog pa yin na /
rang yul spyi mtshan snang yul du byed pas khyab pa tshad mi gzhung gi spyi skad yin la /
de lta na yang rang mtshan gyi rgyu snang ba'i mngon sum yin na /
rang mtshan snang ba'i mngon sum yin pas khyab par thal /
'dod pa'i phyir /
'dod na /
rang mtshan gyi rgyu dang rang mtshan gnyis chos can /
rdzas tha dad ma yin par thal /
mngon sum la so sor mi snang ba'i phyir /
der thal /
rang mtshan gyi rgyu snang ba'i mngon sum yin na /
rang mtshan snang ba'i mngon sum yin pas khyab pa'i phyir /
'dod mi nus te /
de gnyis rgyu 'bras yin pa'i phyir /
bum pa'i reg bya dang /
bum pa gnyis chos can /
rdzas tha dad yin par thal /
mngon sum la so sor snang ba'i phyir /
der thal /
bum pa snang ba'i mngon sum yin na /
bum pa'i reg bya snang ba'i mngon sum yin pas ma khyab la /
bum pa'i reg bya snang ba'i mngon sum yin na /
bum pa snang ba'i mngon sum yin pas kyang ma khyab pa'i phyir /
'dod na mi 'thad de /
tshogs pa dang tshogs pa can yin pa'i phyir /
khyab ste /
tshogs pa dang tshogs pa can rdzas tha dad du 'dod pa ni tshogs rgyun 'jog mi shes pa yin par rnam bshad las gsungs pa'i phyir /
gzhan yang /
bum pa dang bum pa'i reg bya gnyis chos can /
'brel ba grub par thal /
bum pa'i reg bya de bum pa dang tha dad cing bum pa khegs na bum pa'i reg bya khegs dgos pa'i phyir /
khyab ste /
mkhas grub thams cad mkhyen pa'i sde bdun rgyan las 'brel ba'i mtshan nyid de ltar bzhag pa'i phyir /
'dod na mi 'thad de /
bdag gcig tu'ang ma 'brel /
de byung du'ang ma 'brel ba'i phyir /
dang po der thal /
rdzas tha dad yin pa'i phyir /
gnyis pa der thal /
rgyu 'bras ma yin pa'i phyir /
de byung gi 'brel ba grub na rgyu 'bras yin dgos pa /
bltos phyir 'bras bu nyid du brjod / /
ces sogs rtsa 'grel dang /
tshad ma'i gzhung kun las byung ba'i phyir /
dngos po dang rdzas tha dad dngos po dang de byung du 'brel yang /
dngos po las ma byung bar gsungs par dpyad gzhi'o / /
'on kyang /
du ba'i dngos rgyu du ba dang de byung du 'brel bar gsungs pa ni /
tshad ma rigs rgyan dang mthun te /
du ba med pa'i sa phyogs na chos can /
du ba'i dngos rgyu med de /
du ba med pa'i phyir /
zhes pa'i rtags de 'brel zla ma dmigs pa'i rtags yang dag yin pa dang /
'brel zla ma dmigs pa'i rtags la dgag bya'i chos kyi 'brel yul bkag pa rtags su bkod pa zhig dgos par spyi don rigs rgyan las gsungs pa'i phyir /
de ltar yang du ba'i dngos rgyu chos can /
du ba'i 'bras bu yin par thal /
du ba dang rdzas tha dad gang zhig /
du ba la bltos pa'i phyir /
ma khyab na /
le'u dang po'i skabs su /
don gyi ltos sa rgyu yin pas /
tshes gnyis tshes gcig rgyur 'gyur ro /
zhes dang /
le'u gsum par /
ltos phyir 'bras bu nyid du brjod / /
ces pa'i 'grel pa las de ltar gsungs pa'i phyir /
chos de la don gzhan gyi bltos na chos de'i 'bras bu yin dgos pa mang du gsungs pa'i phyir dang /
paN chen bsod grags kyi le'u dang po'i dgongs pa rab gsal las /
ut+pala'i dri ut+pala dang rdzas gcig yin par gsungs pa'i phyir /
de lta na /
rang snang ba'i mngon sum so sor yod pa tsam la rdzas tha dad du mi 'jog pas /
rdzas tha dad pa'i don gang /
mngon sum la rdzas tha dad du snang ba de /
rdzas tha dad pa'i don la 'jog na /
mtshan nyid la brten nas mtshon bya dpog mi nus pas mtshan nyid bzhag par dgos med du 'gyur /
yang le'u gnyis par /
snang ba tha dad can rtogs pas / /
'byung sems tha dad nyid phyir ro / /
zhes pa'i skabs su TIk chen rigs pa'i rgya mtsho las /
'byung ba dang sems rdzas tha dad pa nyid kyi phyir te /
'byung ba reg bya'i skye mched yin pas lus shes kyi yul yin /
sems ni rang nyams su myong ba'i rang rig mngon sum gyi yul yin pa'i phyir /
zhes gsungs pa la lta na /
bum pa'i reg bya dang bum pa gnyis rdzas tha dad du khas len dgos /
de lta na /
tshogs rgyun 'jog ma shes pa'i nyes pa 'gyur ba bzlog tu med do / /
slob lam na rnam mkhyen mngon sum du snang ba'i mngon sum med par gsungs pa'i phyir /
rnam mkhyen snang ba'i mngon sum yin na /
rgyun mtha'i bar chad med lam snang ba'i mngon sum yin pas khyab pas /
de gnyis chos can /
rdzas gcig yin par thal /
rnam mkhyen snang ba'i mngon sum yin na /
rgyun mtha' bar chad med lam snang ba'i mngon sum yin pas khyab pa'i phyir /
khyab ste /
bum pa mi rtag pa dang rdzas gcig yin pa'i rgyu mtshan 'thad pa'i phyir /
'dod mi nus te rgyu 'bras yin pa'i phyir /
slob lam na rnam mkhyen snang ba'i mngon sum yod ces zer na /
'o na /
byang 'phags kyi rgyud la rnam mkhyen snang ba'i mngon sum yod par thal /
'dod pa'i phyir /
'dod na /
byang 'phags kyi rgyud la rnam mkhyen mngon sum du rtogs pa'i mngon sum yod par thal /
de'i rgyud la rnam mkhyen snang ba'i mngon sum yod pa gang zhig /
de'i rgyud la snang la ma nges pa med pa'i phyir te /
blo gros chen pos mthong nyid las / /
rnam pa tham cad nges par byed / /
ces gsungs pa'i phyir /
'dod na /
rnam mkhyen chos can /
sangs rgyas nang phan tshun kho na'i mngon sum gyi spyod yul ma yin par thal /
'dod pa'i phyir /
ye shes chos sku sangs rgyas nang phan tshun mngon sum gyi spyod yul dang /
longs sku byang 'phags yan chad kyi mngon sum gyi spyod yul dang /
mchog gi sprul sku so so'i skye bo las dag yan chad kyi mngon sum gyi spyod yul yin par phar phyin gyi gzhung las gsungs pa'i phyir /
rnam 'grel le'u bzhi kar bye brag pa dang grangs can pa'i 'dod pa 'gog pa mang bas /
bye brag pas spyi gsal rdzas tha dad du khas len la /
grangs can pas shes bya thams cad spyi gtso bo'i ngang du rang bzhin gcig par 'dod cing spyi gsal yang rdzas gcig tu khas len kyang /
rang lugs kyis mi rtag pa dang bum pa gnyis rdzas gcig tu khas len tshul dang mi 'dra /
des na /
tshad ma'i gzhung la sbyong 'dod mkhan rnams rdzas gcig tha dad la dwogs pa chod na gzhung mang po zhig la go ba chags par 'gyur bas cung zad spros pa yin /
! 'o na /
rang gi khas len gang yin zhe na /
blo gros nor gyis phongs pa'i rigs lam mig bu bral ba bdag la mtha' chod pa med kyang /
de byung gi 'brel ba grub na rgyu 'bras yin dgos pa ni /
rtsa 'grel kun mthun snang du gsungs pas /
dus mnyam rdzas tha dad la 'brel ba med pas khyab pa khas len dgos /
du ba'i dngos rgyu du ba dang de byung du 'brel yang /
du ba las byung mi dgos pa ni thal lam gsal byed dang /
rigs rgyan chen mor /
'brel zla ma dmigs pa'i rtags bshad pa'i skabs su gsal la /
de la don gzhan gyis ltos na de'i 'bras bu yin dgos pa gzhung kun las byung bas du ba'i dngos rgyu du ba la don gzhan gyis ma ltos par khas len kyang skyon med snyam yang dpyad par bya /
bu ram gyi ro gzugs gnyis rdzas tha dad yin pa'i rgyu mtshan skye mched so so ba yin pas tshur mthong gi mngon sum so so la snang ba las ma 'das /
de lta na /
bum pa dang bum pa'i reg bya gnyis kyang de ltar yin pas /
tshogs pa dang tshogs pa can rdzas tha dad du khas len dgos par 'gyur /
de ni lung dang 'gal bas mi rigs so / /
des na /
tshogs pa dang tshogs pa can ma yin zhing phyogs gnyis ka nas gcig snang ba'i mngon sum yin na gcig shos snang ba'i mngon sum yin pas ma khyab pa'i mu yod na /
yul de gnyis rdzas tha dad pa'i don yin /
rdzas su grub pa gang zhig tshogs pa dang tshogs pa can nam /
tshur mthong gi mngon sum la so sor mi snang ba de /
rdzas gcig pa'i don yin /
dper na /
bum pa'i reg bya dang /
bum pa gnyis tshogs pa dang tshogs pa can yin pas mngon sum so sor snang yang rdzas tha dad ma yin /
bum pa'i reg bya dang bum pa'i gzugs gnyis rdzas tha dad yin te /
tshogs pa dang tshogs pa can ma yin zhing mig shes dang lus shes so sor snang ba'i phyir /
'byung ba dang sems gnyis rdzas tha dad yin pa'i rgyu mtshan yang de yin /
ye shes chos sku dang theg chen sgom lam gnyis rdzas tha dad du khas len dgos te /
rgyu 'bras yin pa'i phyir /
ye shes chos sku snang ba'i mngon sum yin na byang sems sgom lam snang ba'i mngon sum yin pas ma khyab par thal /
de gnyis rdzas tha dad yin pa'i phyir zer na /
'dod lan btab na'ang 'grig snyam yang blo gsal rnams kyis dpyad do / /
byas pa'i 'bras bur gyur pa'i gzugs de mi rtag pa'i 'bras bu yin pa rang re'i rtags rigs las don dang tha snyad sgrub pa'i rtags kyi skabs su bshad /
de lta na /
byas pa'i 'bras bur gyur pa'i gzugs kyi mi rtag pa snang na /
mi rtag pa snang bas ma khyab zer khas len dgos /
de yin na /
bum pa'i mi rtag pa snang na mi rtag pa snang dgos pa'i rgyu mtshan ci yod smra dgos so / /
byas pa'i rgyur gyur pa'i gzugs chos can /
mi rtag ste /
byas pa'i rgyu yin pa'i phyir /
zhes pa'ang rtags yang dag yin par thal /
byas pa'i 'bras bur gyur pa'i gzugs chos can /
mi rtag ste /
byas pa'i 'bras bu yin pa'i phyir /
zhes pa'i rtags de rtags yang dag yin pa'i phyir /
ma grub na /
rtags rigs dang 'gal /
'dod na /
mi 'thad de /
rtags yang dag gsum po gang yang ma yin pa'i phyir /
rtags sla /
byas pa'i rgyu yin na mi rtag pa'i rgyu yin dgos la /
mi rtag pa'i rgyu yin na'ang byas pa'i rgyu yin dgos /
de gnyis kyi 'bras bu la'ang de bzhin /
mi rtag pa'i rgyu dus na yod pa'i gzugs de /
rang grub tsam nas mi rtag pa'i ngo bor ma grub par thal /
mi rtag pa dang rdzas tha dad yin pa'i phyir /
'dod na /
de chos can /
rang grub tsam nas 'jig nges kyi ngo bor ma grub par thal /
'dod pa'i phyir /
'dod na /
de chos can /
rang nyid 'jig par phyi byung gi rgyu gzhan la ltos par thal /
'dod pa'i phyir /
'dod na mi 'thad de /
dngos po ltos dang bcas rnams ni / /
nges par 'gyur ba med par mthong / /
zhes gsungs pa'i phyir /
mi rtag pa'i rgyur gyur pa'i gzugs yod kyang /
mi rtag pa'i rgyur gyur pa'i ka bum sogs med par khas len na bde /
rgyu 'bras kyi 'brel ba grub pa la /
rgyu de ldog na /
'bras bu de ldog dgos pa tshad ma'i gzhung gi spyi skad yin pas /
mi'i ngo bor gyur pa'i byang sems kyi rgyud la rnam mkhyen gyi rgyu yod dam med /
yod na /
de'i rgyud kyi rnam mkhyen gyi rgyu de chos can /
khyod med par rnam mkhyen 'byung ba med par thal /
khyod rnam mkhyen gyi rgyu yin pa'i phyir /
'dod mi nus te /
lha'i ngo bor gyur pa'i byang sems kyi rgyud la rnam mkhyen 'byung ba yod pa'i phyir ro / /
der thal /
de sangs rgyas pa yod pa'i phyir /
rgyu med na /
mi'i ngo bor gyur pa'i byang sems kyi rgyud la rnam mkhyen 'gyur rung med par thal /
'dod na /
ye shes chos skur 'gyur rung med par thal /
'dod na /
rgyas 'gyur gyi rigs med par thal lo / /
de bzhin du /
mdun gyi lan 'debs pa po'i rgyud la rnam mkhyen gyi rgyu bzhag rgyu yod med sogs dpyad /
de bzhin du myu gu'i rgyur gyur pa'i shar phyogs kyi sa bon yod med sogs kyang de bzhin no / /
rje btsun pa'i le'u bzhi pa'i mtha' dpyod las /
chos mthun sbyor gyi sgrub ngag la brten nas sgrub bya rtogs pa'i rjes dpag skye na /
sgrub ngag de rjes dpag de'i rgyu yin dgos /
de lta na /
sgrub ngag de med par rjes dpag skye ba med dgos pa las mi 'thad de /
chos mi mthun sbyor gyi sgrub ngag la brten nas kyang bsgrub bya rtogs pa'i rjes dpag skye ba yod pa'i phyir /
zhes gsungs pas /
shar phyogs kyi zhing la brten nas myu gu mi skye bar khas len dgos te /
shar phyogs kyi zhing la ma brten pa yang myu gu skye ba yod pa'i phyir /
mi'i ma la brten nas bu skye ba med par thal /
mi'i ma de bu'i rgyu ma yin pa'i phyir zer ba sogs dpyad rgyu mang ngo /
! /
rigs pa'i dbang phyug dgongs mkha' dbyings / /
byis blo gshog chag 'jal mi nus / /
som nyi lam nor 'jigs pa las / /
grol phyir rigs lam dpung gnyen bcol / /
rmongs bran blo gros nor gyis phongs / /
nyes ltung phyug pas gzhung che'i mtshor / /
'jug lam gru bzang ma rnyed kyang / /
dam pa'i zhal chems brjed thor bkod / /
rigs lam ngar lcags mda' gzhu sra / /
rmongs pa'i byis blos bkang mi nus / /
'phen kyang phyogs snga'i khas blangs 'ben / /
gnad du ma phog ngang tshul skyo / /
dmus long lag rtse rigs lam 'phrul / /
gzigs rgya che ba'i mkhyen yangs spyan / /
lam du bzhad gad kho na las / /
ma mchis rang sdug 'gyur ro snyam / /
'on kyang blo gsar byung ba 'ga' / /
ro brgya ldan pa'i bcud ma rnyed / /
ngal dub bkres skom sel ba'i sman / /
tshims pa'i sbrang rtsir 'gyur la re / /
zhes pa ni bar skabs kyi tshigs su bcad pa'o / /
snang tshul mtshungs pa'i dngos po dgag pa da ni dkyus la 'jug pa bya ste /
zhig la sgra las blo ji 'dra / /
snang ba de 'dra ma zhig la'ang / /
rna ba la sogs rnam par shes / /
don yod can la de dag med / /
spyi tsam 'dzin par byed pa'i phyir / /
sems gnyis dag ni mtshungs pa yin / /
de 'ba' zhig ni 'dzin byed pa / /
sngar ni rnam par bzlog zin to / /
zhes pas /
ma zhig pa da ltar gyi bum pa la'ang rtog pa'i blo chos can /
gzung don dngos por med de /
sgra las zhig pa la rtog pa'i blo la ji 'drar snang ba de 'dra bar snang tshul mtshungs pa'i phyir /
khyab ste /
rna ba la sogs pa'i rnam par shes pa gzung don yod pa can la /
zhig pa la rtog pa'i blo dang snang tshul mtshungs pa de dag med pa'i phyir /
spyi tsam gzung don du 'dzin par byed pa'i phyir /
sems gnyis po dag snang tshul mtshungs pa yin zhe na /
de chos can /
spyi de 'ba' zhig gzung don du byas nas 'dzin pa min par thal /
de sngar ni rnam par bzlog zin pa'i phyir /
gang du na /
de mtshungs min dang gsal ba min / /
zhes pa'i skabs su'o / /
de dag ni /
'das pa'i bum pa la rtog pa'i blo la gzung don dngos por med pa bzhin du da ltar gyi bum pa la rtog pa'i blo la'ang gzung don dngos por med par sgrub /
khyab pa yod pa ni /
rna ba'i shes pa gzung don dngos por yod pa dang /
'das pa la rtog pa gnyis snang tshul mi mtshungs zhing /
'das da ltar gyi bum 'dzin rtog pa gnyis snang tshul mtshungs pa'o / /
kha cig gis /
spyi tsam gzung don du byed pa rtog pa gnyis mtshungs so zhe na /
rtog pa de gnyis spyi 'ba' zhig gzung don du byed pa ma yin te /
de ltar yin par /
de mtshungs min dang gsal ba min / /
zhes pa'i skabs su bzlog zin pa'i phyir zhes pa'o / /
! spyi 'ba' zhig yin pas gsal ba rnams rdzas tha dad la brtags la dgag pa ni phan tshun khyad par can rnams ni / /
khyad med ngo bo ji ltar 'gyur / /
ngo bo nyid gnyis yod na yang / /
de dngos gcig tu ji ltar 'gyur / /
gal te de dag mtshungs pa yin / /
dngos de de dag las gzhan nyid / /
de dag gi zhes 'brel med 'gyur / /
ldog pa la ni sun dbyung med / /
de phyir mtshungs nyid spyi 'di la / /
dngos po med pa'i mtshan nyid yin / /
zhes pas /
grangs can na re /
gong du bshad pa'i rtog pa de gnyis kar bum gsal rnams khyad med du snang bas snang tshul mtshungs pa yin zhing /
de 'dra'i snang yul yang dngos por yod pa yin zhe na /
bum gsal rnams ni chos can /
khyad med ngo bor ji ltar 'gyur te mi 'gyur bar thal /
phan tshun khyad par can gyi sgo nas ma 'dres par gnas pa'i phyir /
gal te bum gsal rnams la spyi gtso bo'i ngang du rang bzhin khyad par med pa dang /
gnas skabs khyad par can gyi ngo bo nyid gnyis yod pas skyon med do zhe na yang /
bum gsal rnams chos can /
khyad med kyi ngo bo dngos po gcig tu ji ltar 'gyur te mi 'gyur par thal /
rdzas tha dad yin pa'i phyir /
gal te bum gsal de dag la mtshungs par yod pa'i spyi dngos po de /
gsal ba de dag las rdzas gzhan nyid yin no zhe na /
spyi de chos can /
gsal ba de dag gi spyi zhes pa 'brel med du 'gyur bar thal /
gsal ba dang rdzas tha dad yin pa'i phyir /
bum pa ma yin pa las ldog par snang ba la ni chos can /
rdzas gcig dang tha dad brtags nas sun dbyung du med de /
dngos med du khas len pa'i phyir /
gsal ba la mtshungs pa nyid kyi spyi 'di chos can /
dngos po med pa'i mtshan nyid can yin te /
spyi mtshan yin pa de'i phyir /
! 'bras bu la brtags la dgag pa ni /
de 'bras she na du ma dang / /
'jig 'gyur de yang 'dod ma yin / /
'jig pa dngos po tsam dang ni / /
rjes 'brel phyir na rtag nyid min / /
rigs rnams 'bras bu med phyir na / /
ma 'brel ba dang dngos med 'gyur / /
ces pas /
spyi de 'bras bu yin zhe na /
de chos can /
cha du ma dang 'jig par 'gyur bar thal /
'bras bu yin pa'i phyir /
de yang 'dod pa ma yin te /
rtag pa dang gcig pur 'dod pa'i phyir /
de chos can /
rtag pa nyid min par thal /
dngos po yin pa'i phyir /
khyab ste /
'jig pa dngos po tsam dang rjes su 'brel ba'i phyir /
spyi de 'bras bu ma yin na /
rigs rnams chos can /
gsal ba la don dam par ma 'brel ba dang dngos med du 'gyur bar thal /
'bras bu min pa'i phyir /
! brda la ltos pa'i rtags kyi dgag pa ni /
rtsa bar / /
dngos po'i stobs kyis skyes pa yin / /
shes pa gang de brda dag la / /
ltos pa ma yin spyi yi ni / /
blo la de ltar snang ba med / /
dngos gnyis mthong la blo 'ga' zhig /
brda med na yang tha dad med / /
rjes su 'jug pa gang yin de / /
don nye ba dang 'brel ba yin / /
ji ltar rigs med shes pa yi / /
'bras can mig sogs nye 'dod bzhin / /
gang gis rnam par phye ba yis / /
rigs kyang rjes su 'gro ba yin / /
zhes pas /
spyi 'dzin gyi blo chos can /
gzung don med de /
brda la mi ltos pa de ltar snang ba med par rang yul 'dzin pa brda la ltos pa'i phyir /
khyab ste /
gzung don dngos po'i stobs kyis skyes pa'i shes pa gang yin pa de brda dag la ltos pa ma yin pa'i phyir /
nag sgur de dkar zal dang rigs gcig pa'i blo skye la /
rta dang rigs gcig pa'i blo mi skye ba ni /
nag sgur dang dkar zal dngos po gnyis mthong ba la rtog med kyi shes pa brda la ltos pa med na'ang rigs tha dad med par 'dzin pa'i rtog blo 'ga' zhig rjes su 'jug pa gang yin pa de spyi don rgyu mtshan can ma yin la /
ba lang ma yin pa las log par mtshungs shing /
bzho bkal gyi don byed pa nye ba dang 'brel ba las yin no / /
dper na /
mig gi shes pa yi 'bras bu can gyi mig sogs rigs don gzhan med kyang nye ba tsam gyis shes pa bskyed par 'dod pa bzhin no / /
spyi don gzhan med kyang /
ba lang gi gsal ba rnams la spyi sgra 'jug pa'i rgyu rigs kyang rjes su 'gro ba yin te /
rgyu mtshan gang gis ba lang ma yin pa las rnam par phye zhing log pa yin pa'i phyir /
! shes pa la spyi don gzhan mi snang bas dgag pa ni /
rtsa bar /
rnam pa 'gas kyang rnam shes la / /
de dngos snang ba med phyir ro / /
gzugs can yin phyir dbang rnams la / /
gal te lta ba po yod na / /
de lus snang 'gyur rigs rnams ni / /
ma yin yan gar mthong min phyir / /
gsal 'dzin tshe na'ang de sgra dang / /
ngo bo las gzhan snang ba med / /
ces pas /
spyi don gzhan med de /
de ltar yod na rang 'dzin shes pa la ltos med yan gar bar snang dgos pa la /
rnam pa 'ga' yi sgo nas kyang rang 'dzin rnam shes de 'dra'i dngos por snang ba med pa'i phyir /
dbang po rnams dang mi 'dra ste /
gal te lta ba po yod na khyod kyi lus snang bar 'gyur te /
khyod gzugs can yin pa'i phyir /
spyi don gzhan ni lta ba po kun mkhyen yod kyang mthong ba med de /
nam yang yan gar du mthong ba med pa'i phyir /
gsal ba 'dzin pa'i tshe na'ang rigs yan gar ba mthong ba med de /
de'i tshe na'ang gsal ba de'i sgra dang kha dog dbyibs sogs kyi ngo bo las gzhan snang ba med pa'i phyir /
! de dag gi don bsdu ba ni /
rtsa bar /
de phyir de ni shes tsam gyi / /
don byed par yang mi rung ngo / /
de mi rung phyir rang bzhin med / /
de ni dngos med mtshan nyid yin / /
ji skad bshad las bzlog gang yin / /
de ni rang gi mtshan nyid 'dod / /
ces pas /
spyi don gzhan de ni /
don byed pa de mi rung ba'i phyir na dngos por med pa yin te /
rang 'dzin shes pa bskyed pa tsam gyi'ang don byed par mi rung ba'i phyir /
khyab ste /
don byed mi nus pa de ni dngos med kyi mtshan nyid yin pa'i phyir /
gzugs gang yin pa de ni rang gi mtshan nyid du 'dod de /
ji skad bshad pa las bzlog pa don byed nus pa sogs yin pa'i phyir /
spyi mtshan gyi dbye ba rtsa bar /
dngos dang dngos med gnyis ka la / /
brten phyir spyi de'ang rnam pa gsum / /
zhes pas /
spyi mtshan de'ang chos can /
rnam pa gsum yod de /
dngos po dang dngos med dang de gnyis ka la brten pa'i rnam pa gsum yod pa'i phyir /
! de la rtsod spang ni /
rtsa bar /
gal te dngos rten dngos 'brel phyir / /
dngos po shes 'gyur zhe na min / /
lan btab phyir dang 'das sogs la / /
rnam pa gzhan du mthong phyir ro / /
gal te dngos chos nyid nyams na / /
dngos por 'dzin pa sngon 'gro can / /
de shes yin phyir nyes 'di med / /
ces pas /
gal te dngos po la brten pa'i bum 'dzin rtog pa chos can /
bum pa'i dngos po gzung don du shes par 'gyur bar thal /
dngos po bum pa la 'brel ba'i phyir zhe na /
de chos can /
dam bca' de min par thal /
de la lan btab nas bkag pa'i phyir dang /
'das sogs la rtog pa'i blo gzung don dang ldan pa las rnam pa gzhan du mthong ba'i phyir /
gal te bum 'dzin rtog pa la bum par snang ba chos can /
bum pa'i dngos po'i chos nyid yin pa nyams par thal lo zhe na /
de 'dra ba de chos can /
bum pa'i chos yin pa'i nyes pa 'di med de /
bum pa'i dngos po 'dzin pa'i mngon sum sngon du 'gro ba can gyi rtog pas bum pa de'i chos su shes pa yin pa'i phyir /
rang mtshan kho na gzhal bya'i gtso bo yin pa rang mtshan kho na gzhal bya'i gtso bor bzhag pa'i dgos pa ni /
rtsa bar /
rang gi mtshan nyid gcig gzhal bya / /
yod med nyid du dpyad rnams kyi / /
don bya de las grub phyir ro / /
de ni rang gzhan ngo bo yis / /
rtogs phyir gzhal bya gnyis su bzhed / /
ji bzhin mngon zhen min pa'i phyir / /
gnyis pa 'khrul pa yin par bzhed / /
gal te gzhan gyi ngo bos ni / /
rtogs na 'khrul pa tshad ma min / /
bsam pa la ni bslu med phyir / /
'khrul pa yin yang tshad ma nyid / /
rnam gzhan gyis kyang rtogs pa mthong / /
phyogs 'di la ni lan btab zin / /
nor bu sgron me'i 'od dag la / /
nor bu'i blo yis mngon rgyug pa / /
log pa'i shes par khyad med kyang / /
ji ltar don byed la khyad yod / /
de ltar ji bzhin don med na'ang / /
rjes dpag dang ni der snang dag /
don byed pa dang rjes 'brel bas / /
tshad ma nyid du rnam par gzhag /
ces pas /
don byed nus pa'i gzhal bya rang gi mtshan nyid gcig pur nges te /
blang dor gyi 'bras bu yod med nyid du dpyod pa rnams kyi don du gnyer bya rang mtshan de kho na las grub pa'i phyir /
slob dpon gyis gzhal byar rang spyi gnyis su bzhed de rang mtshan de ni mngon sum gyis rang gi ngo bo snang yul dang /
rjes dpag gis gzhan spyi'i ngo bo snang yul du byas nas rtogs pa'i phyir /
rtogs tshul gnyis byung ba las /
sgra mi rtag rtogs kyi rjes dpag chos can /
gnyis pa 'khrul pa yin par bzhed de /
rang la snang ba sgra mi rtag pa ji lta ba min pa gang zhig /
sgra mi rtag par mngon par zhen pa'i phyir /
gal te sgra mi rtag rtogs pa'i rjes dpag chos can /
rang mtshan mi thob par thal /
gzhan spyi mtshan gyi ngo bo snang yul du byas nas ni rtogs pa'i phyir /
tshad ma ma yin par thal /
'khrul pa'i phyir zhe na /
de chos can /
'khrul pa yin yang tshad ma nyid yin te /
bsam pa 'jug yul la ni gsar du bslu ba med pa'i phyir /
ma 'khrul ba las rnam pa gzhan 'khrul pas kyang don rtogs shing thob pa mthong ba'i phyir na /
'khrul na 'jug yul la bslu bas ma khyab bo / /
'khrul na mi bslu ba 'gal zhes pa'i phyogs 'di la ni ji bzhin mngon zhen min /
zhes pa'i skabs der lan btab zin /
TIk chen las /
gang la dngos dang 'brel yod pa / /
zhes sogs su lan btab zin to zhes byung /
'khrul pa yin na rang mtshan thob tu mi rung bas ma khyab par thal /
nor bu'i 'od dang sgron ma'i 'od dag la nor bur zhen pa'i blo yis mngon par rgyug pa'i shes pa log pa'i shes par khyad par med kyang ji ltar nor bu thob pa'i don byed pa la khyad yod pa'i phyir /
de bzhin du /
sgra mi rtag rtogs kyi rjes dpag dang /
der snang ba'i blo ltar snang de ji ltar zhen pa bzhin gyi don med par mtshungs na'ang /
rjes dpag de tshad ma nyid du rnam par bzhag ste /
de don byed pa sgra mi rtag pa dang gsar du rjes su 'brel ba'i tshad ma yin pas so / /
'khrul pa 'dra yang don thob pa la khyad par yod pa'i dper nor 'od dang sgron 'od la brten nas nor bu thob ma thob bzung nas /
sgra mi rtag rtogs kyi rjes dpag dang /
sgra rtag 'dzin rtog pa gnyis 'khrul par 'dra yang don rang mtshan 'jug yul la mi slu ba mi mtshungs zhes gsungs pa'o / /
tshad ma'i grangs nges dngos bshad pa da ni gzhal byar mngon lkog gnyis su nges pas tshad mar gnyis su grangs nges sgrub pa la /
rtsa bar /
gang la don gyi nus pa las / /
rjes 'gro ldog pa can gyi blo / /
de la 'dzin pa rang dbang can / /
de las gzhan dngos dbang po 'das / /
ma mthong bdag nyid ngo bo de / /
rtogs pa'i rten ni don gzhan yin / /
gal te de rten dang 'brel can / /
yin na de tshe go byed nyid / /
de tshe go byed rjes 'gro ba / /
spyi yi ngo bo nyid du rtogs / /
des na lkog gyur don thams cad / /
khyad par du ni rtogs mi 'gyur / /
'brel ba can gyi chos las ni / /
chos can la rtogs skye ba gang / /
des na rjes dpag lkog gyur gyi / /
sgrub byed gcig tu nges pa yin / /
zhes pas /
gang la gzung don gyi nus pa las /
rjes su 'gro ldog byed pa can gyi sngo 'dzin mngon sum gyi blo chos can /
mngon sum tshad ma yin te /
sngon po de la 'dzin pa rang dbang can gyi sgo nas sgro 'dogs gsar du gcod pa'i shes pa yin pa'i phyir /
'dzin pa rang dbang can de las gzhan pa'i dngos po chos can /
dbang po'i mngon sum las 'das pa'i lkog gyur yin te /
khyod rtogs pa'i rten ni don gzhan tshul gsum pa'i rtags yin pa'i phyir te /
khyod kyi bdag nyid kyi ngo bo de myong ba'i stobs kyis ma mthong bar rtags la brten dgos pa'i phyir /
rtags gang zhig na /
du ba chos can /
du ldan la la me sgrub pa de'i tshe go byed nyid yin te /
gal te de sgrub kyi rten chos can dang 'brel ba can gyi phyogs chos dang /
khyab pa rnal mar nges pa yin pa'i phyir /
de'i tshe go byed du ba chos can /
me'i khyad par lkog gyur gyi don thams cad khyad par du ni rtogs par mi 'gyur te /
la la rjes su 'gro ba'i spyi'i ngo bo mi tsam nyid du rtogs pa des na'i phyir /
shes bya chos can /
lkog gyur gyi sgrub byed rjes dpag gcig tu nges pa yin te /
phyogs chos dang bsgrub bya'i chos la 'brel ba can gyi rtags las ni /
chos can la bsgrub bya'i chos kyi rtogs pa gsar du skye ba'i blo gang yin pa de rjes dpag tu nges pa'i phyir  ! gzhal byar gnyis su nges pas tshad mar gnyis su nges par sgrub pa'i 'jug bsdu ba la /
rtsa bar /
mngon sum lkog tu gyur pa las / /
gzhal bya gzhan ni yod ma yin / /
de phyir gzhal bya gnyis nyid kyis / /
tshad ma gnyis su bzhed pa dang / /
gzhal bya gnyis ni mthong ba'i phyir / /
gsum gcig grangs ni bsal ba yin / /
zhes pas /
gzhal byar gnyis su nges pa nyid kyis tshad mar gnyis su bzhed pa yin te /
mngon sum du gyur pa dang /
lkog tu gyur pa las gzhal bya gzhan ni yod pa ma yin pa de'i phyir /
des na tshad ma la gsum sogs dang gcig tu grangs nges pa ni bsal ba yin te /
gzhal bya gnyis su nges pa ni mthong ba'i phyir /
! rjes dpag tshad ma min pa la gnod pa bstan pa ni /
rtsa bar /
med pa gzhal bya ma yin phyir / /
gcig nyid ci na kho bo'ang 'dod / /
med pa'ang nges phyir gzhal bya ni / /
min la ma nges pa nyid dam / /
de nges tshad ma gnyis pa nyid / /
med la dbang skyes blo min te / /
don gyi stobs las skyes pa'i phyir / /
don gyi nus la ltos med na / /
bar chod la sogs yod na yang / /
dbang skyes blo ni skye bar 'gyur / /
gal te mngon sum nyid ldog las / /
med par nges pa yin zhe na / /
'gal ba'am de nyid ldog pa dang / /
rjes 'gro can gyi rtags yin no / /
zhes pas /
tshu rol mdzes pa ba na re /
dngos por med pas spyi mtshan gzhal bya ma yin zhing /
rang mtshan gcig pu gzhal byar nges pas tshad ma la mngon sum gcig pu nyid du nges so zhe na /
sangs rgyas pa'i ngor gzhal bya don byed nus pa rang mtshan gcig pur bsgrub mi dgos te sangs rgyas pa kho bo'ang 'dod pa'i phyir /
dngos po med pa'i rtags kyis spyi mtshan gzhal bya ni ma yin par sgrub pa la khyab pa ma nges pa nyid yin te khyed tshad mas nges pa'i phyir /
dngos med de tshad mas nges pas tshad ma gnyis pa rjes dpag nyid grub bo / /
mdzes pa bas dngos med kyang dbang po'i mngon sum gyis dngos su rtogs so zhe na /
dbang po las skyes pa'i blo chos can /
dngos med la dngos su 'jal byed min te /
gzung don gyi stobs las skyes pa'i phyir /
gzung don gyi nus pa la ltos pa med do zhe na /
dbang po las skyes pa'i blo ni chos can /
rang yul dang bar chod la sogs yod na yang skye bar 'gyur bar thal /
gzung don la mi ltos pa'i shes pa yin pa'i phyir /
gal te mngon sum nyid 'jal byed du ldog pa las /
spyi sogs med par nges pa yin pas skyon med do zhe na /
de'i don /
mngon sum 'jal byed du log tsam des spyi sogs med par nges pa yin nam /
mngon sum 'jal byed du log pa'i rtags las spyi sogs med par nges pa yin /
dang po ltar na /
mngon sum 'jal byed du log tsam chos can /
khyod kyis spyi sogs med par nges pa 'gal bar thal /
khyod med dgag yin pa'i phyir /
gnyis pa ltar na /
shes bya chos can /
tshad ma gnyis ni grub pa yin par thal /
mngon sum 'jal byed du log pa de nyid /
spyi sogs med par sgrub pa'i phyogs chos dang /
ldog pa dang rjes 'gro can gyi rtags yin pa'i phyir /
rjes dpag nges par khas len dgos pa rjes dpag tshad ma nges par khas len dgos pa ni /
rtsa bar /
gzhan sems dag ni rtogs phyir yang / /
tshad ma gnyis ni grub pa yin / /
smra sogs la ni 'jug pa'i phyir / /
de yi ngo bo nges par grub / /
bslu med phyir de tshad ma nyid / /
gal te la la dag tu ni / /
'khrul phyir yid brtan med ce na / /
rtags log mthong phyir de de 'dra / /
gang las 'ga' tshe dngos 'ga' la / /
de yi rtogs pa grub gyur pa / /
de na de las skyes pa'am / /
de yi ngo bor gdon mi za / /
rang gi rgyu 'am ngo bo dag /
med par don ni srid min pa / /
de dag rang bzhin mthong gang yin / /
de nyid gzhan du'ang mtshan nyid yin / /
lta rung rang gi ngo bo'am / /
rang rgyu mthong ba'i rgyu gzhan dag /
yod par snang ba med na ni / /
de dang ldan pa'ang ci ltar yod / /
ces pas /
gzhan sems dag ni rtogs pa'i tshad ma yod pa'i phyir yang /
tshad ma gnyis pa rjes dpag ni grub pa yin no / /
gzhan sems ji ltar shes zhe na /
pha rol po de chos can /
sems de'i ngo bo nges par grub ste /
ngag smra ba sogs la ni 'jug pa'i phyir /
rtags de las gsar du skyes pa'i blo de chos can /
tshad ma nyid yin te /
gsar du bslu ba med pa can gyi shes pa yin pa'i phyir /
gal te rtags la yid brtan med de /
la la dag tu ni 'khrul pa'i phyir zhe na /
khyod kyis rtags log mthong ba'i phyir gzhan de yang de dang 'dra bar zhen pa tsam yin gyi /
rtags yang dag la 'brel ba 'khrul mi srid pa'i phyir /
ji ltar mi 'khrul zhe na /
rtags gang las 'ga' zhig gi tshe la'i dngos po 'ga' la me de'i rtogs pa grub par gyur ba'i du ba de ni chos can /
rang gi rgyu mi med par don khyod ni srid pa min te /
mi de las skyes par gdon mi za ba'i phyir /
byas pa chos can /
rang gi ngo bo mi rtag pa med par khyod srid pa min te /
mi rtag pa de'i ngo bor gdon mi za ba'i phyir /
du ba dang byas pa de dag las gzhan pa'i 'bras rang gi rtags gang yin pa de nyid chos can /
rang gi bsgrub bya'i chos la mi 'khrul ba'i mtshan nyid can yin te /
de dang 'brel ba'i rang bzhin du mthong ba'i phyir /
dgag rtags la'ang /
bum pas dag pa'i sa phyogs chos can /
bum pa de dang ldan pa'ang ji ltar yod de med par thal /
bltar rung bum pa rang gi ngo bo mthong ba'i rgyu gzhan dag yod par bum pa snang ba med pa'i phyir /
mtshan mo'i rgya mtshor chos can /
du ba de dang ldan pa'ang med de /
bltar rung du ba rang gi rgyu me mthong ba'i rgyu gzhan dag yod par snang ba med pa'i phyir /
! rjes dpag tshad ma khas mi len na ha cang thal bar bstan pa ni /
rtsa bar /
spyi yi blo ni tshad min na / /
med pa thob 'gyur pha rol gyi / /
dngos gzhi gal te dbang rnams kyis / /
dus gzhan du ni rtogs she na / /
de min dbang dang nus sogs la / /
dbang po blo ni mi srid phyir / /
med pa rtogs pa yin na ni / /
blo dang skye ba rgyu med 'gyur / /
rnam rtog med pa nyid kyis na / /
rang gi mtshan nyid la mngon sum / /
rnam rtog med par spyi 'dzin min / /
de phyir de la rjes dpag nyid / /
ces pas /
spyi 'dzin pa yi blo ni tshad ma min pas khyab na /
rang la lkog tu gyur pa'i don rnams med pa thob par 'gyur bar thal /
dbang po'i mngon sum gyis ma mthong ba'i phyir /
'jig rten pha rol gyi dngos po bzhin no / /
gal te da ltar ma mthong yang dbang po'i mngon sum rnams kyis yul gzhan dang dus gzhan du rtogs so she na /
de mi 'thad par thal /
dbang po gzugs can pa dang rgyus 'bras bu bskyed pa'i nus pa phra ba sogs thams cad la dbang po'i blo 'jal byed du 'jug pa mi srid pa'i phyir /
dbang po dang rgyus 'bras bu bskyed pa sogs med par rtogs pa yin na ni /
dbang po blo dang 'bras bu skye ba rgyu med du 'gyur bar thal /
de dag med par rtogs pa'i phyir /
mngon sum ni rang gi mtshan nyid la mngon sum yin gyi spyi 'dzin pa ma yin te /
rnam rtog med pa nyid dang ma 'khrul ba nyid kyis so / /
spyi 'dzin tshad ma yin na rjes dpag yin dgos te /
rnam rtog med par spyi 'dzin tshad ma med pa'i phyir /
de dag gis rgyang phen pas lkog gyur gyi don thams cad la skur ba 'debs pa'i log rtog gi tha chad de bkag pa'i gzhung shin tu gal che ba dang /
le'u gnyis par skye ba snga phyi med par 'dod pa dgag pa sogs la mkho bas zhib tu dpyad par bya'o / /
tshad ma grangs mang ba dgag pa tshad ma grangs mang bar 'dod pa dgag pa la rtsod pa ni rtsa bar /
gzhal bya nges na kha dog ni / /
mi rtag nyid du rtogs mi 'gyur / /
de blo tshad ma gzhan 'gyur te / /
rtags med par ni yod phyir ro / /
khyad par mthong la rtags dang ni / /
'brel ba rtogs pa med pa'i phyir / /
de ni tshad ma gzhan yin no / /
gzhal bya mang phyir tshad ma rnams / /
mang po nyid dam gcig la yang / /
du ma nyid ni 'jug phyir te / /
gcig gsum grangs kyang sel mi 'gyur / /
dper na khyad par mthong ba bzhin / /
yul nges pa ni med phyir dang / /
gzhal bya gzhan ni yod phyir ro / /
zhes pas /
gal te gzhal bya la gnyis su nges na /
kha dog ni mi rtag pa nyid du rtogs par mi 'gyur te /
de rtogs na de 'dra'i tshad ma de blo gzhan du 'gyur ba'i phyir /
der thal /
de spyi 'dzin pas mngon sum ma yin /
rtags la ltos pa med par yod pas rjes dpag min pa'i phyir /
khyad par ngo shes kyi blo de ni tshad ma gzhan yin te /
khyad par mthong bas tshad ma yin zhing /
spyi 'dzin pas mngon sum min /
rtags du ba dang ni sngar gyi me la 'brel ba rtogs pa med pas rjes dpag min pa'i phyir /
ngo shes kyi blo zhes pa ni /
sngar khang nang du tsan dan gyi me mthong nas /
phyis du ba'i rtags las sngar gyi me de'o snyam pa'i blo de la zer /
tshad ma mang po nyid du thal /
gzhal bya rang spyi gnyis las mang ba'i phyir dang /
yul gcig la'ang tshad ma du ma nyid ni 'jug pa'i phyir /
gong du bshad pa'i blo de bzhin no / /
tshad ma gcig dang gsum gyi grangs kyang sel bar mi 'gyur bar thal /
mngon rjes yul so sor nges pa ni med pa'i phyir dang /
rang spyi gnyis las gzhan gzhal bya ni yod pa'i phyir /
lan la /
rang spyi 'dres pa'i tshad ma phung gsum dgag pa ni /
rtsa bar /
skyon 'dir thal bar mi 'gyur te / /
kha dog spyi la sbyor phyir ro / /
dngos med ngo bo min de nyid / /
de ltar grub pas bsgrub phyir ro / /
gzhan las gzhan grub min zhe na / /
min te de nyid grub phyir ro / /
zhes pas /
byas pa'i rtags la brten nas kha dog mi rtag par rtogs pa'i tshad ma chos can /
tshad ma phung gsum yin pa'i skyon 'dir thal bar mi 'gyur te /
kha dog gi don spyi la mi rtag pa'i don spyi sbyar nas gzung yul du byed pa'i spyi 'dzin rjes dpag yin pa'i phyir /
don spyi dngos med yin pas mi rtag pa dngos med kyi ngo bor 'gyur ba min par thal /
de 'dra rjes dpag de'i rten kha dog mi rtag pa de nyid de ltar mi rtag pa rang mtshan pa'i rnam par snang bar grub pas tshogs don rang mtshan pa sgrub cing rtogs pa'i phyir /
gzhan kha dog mi rtag pa'i gnas lugs la gzhan spyi mtshan grub pa min pa'i phyir na /
spyi gzung bas gzhan rtogs pa mi 'thad do zhe na /
skyon de ltar min te /
spyi rnam par shar ba'i sgo nas kha dog mi rtag pa de nyid grub cing rtogs dgos pa'i phyir zhes pa'o / /
sgrub rtags la brten pa'i rjes dpag rang mtshan dang 'brel tshul sgrub rtags la brten pa'i rjes dpag rang mtshan la 'brel ba'i tshul bshad pa la /
rtsa bar /
dngos gang ci lta bur gyur pa / /
de 'dra de ni rtags sems kyi / /
rgyu yin de las de lta yi / /
dngos la des bskyed rtags can blo / /
de ltar rtags dang rtags can blo / /
brgyud pa yis ni dngos po la / /
'brel phyir der snang ba yis ni / /
stong yang slu byed nyid ma yin / /
de yi ngo bos stong de dag /
de yi ngo bor zhen pa'i phyir / /
de dngos slu byed nyid min yang / /
'khrul par rnam gzhag byas pa yin / /
de phyir dngos po rtogs bya la / /
khyab byed de yi ngo bo 'am / /
rgyu dag khyab par bya sems kyi / /
rgyu mtshan de yang de blo'i yin / /
zhes pas /
me'i dngos po gang du ba bskyed pa'i nus pa ci lta bur gyur pa'i me de chos can /
du ba'i rgyu yin te /
du ba la phan 'dogs byed yin pa'i phyir /
TIk chen las /
rtags kyi dngos po de tshul gsum dran pa'i rtags 'dzin sems kyi rgyu dang /
de rtags can rjes dpag gi rgyu yin par 'chad /
rtags 'dzin sems de las me de lta bu'i dngos po la dmigs nas skyes pa'i rtags can gyi blo rjes dpag skyes la /
rjes dpag de dngos po rang mtshan der snang ba ltar grub pa yis stong yang /
rang mtshan la bslu bar byed pa nyid ma yin te /
de ltar rtags 'dzin sems dang rtags can rjes dpag blo de brgyud pa yis rjes dpag de'i gzhal bya la me'i dngos po la 'brel ba'i phyir /
rtags can rjes dpag de dag chos can /
gzhal bya rang mtshan dngos po la bslu bar byed pa nyid min yang 'khrul par rnam gzhag byas pa yin te /
rang la snang ba ltar grub pa de yi ngo bos stong yang rang mtshan de'i ngo bor zhen pa ltar mi bslu ba yin pa'i phyir /
rjes dpag de rang mtshan la mi bslu bar sgrub pa de'i phyir /
sgra mi rtag par rtogs par bya ba la byas pa'i khyab byed mi rtag pa'i ngo bo 'am byas pa ni /
rang 'bras rtags 'dzin sems kyi rgyu mtshan yin te /
de la phan 'dogs byed yin pa'i phyir /
rtags 'dzin sems de yang chos can /
rang 'bras rtags can gyi blo de'i rgyu yin te /
de la phan 'dogs byed yin pa'i phyir /
'am gyi sgras 'bras rtags la sbyar ro / /
rtags 'dzin sems kyi dwogs dpyod bar skabs 'dir rtags 'dzin sems la dogs pa cung zad dpyad pa la skabs 'dir /
rtags 'dzin sems dang rtags can rjes dpag gnyis rang yul snang ba la 'khrul pa yin yang don gyi rang mtshan la bslu ba med par rjes su 'brel ba bstan cing /
de yang rtags can rjes dpag de rtags 'dzin sems la 'brel /
rtags 'dzin sems rtags la 'brel /
rtags bsgrub bya rang mtshan la 'brel bas /
rtags dang rtags can blo gnyis bsgrub bya rang mtshan la brgyud nas 'brel ba yin par bstan yang sgra 'dzin nyan shes sgra mi rtag pa las dngos su skyes shing /
de las sgra byas par shes pa'i blo skyes de las sgra mi rtag par shes pa'i blo skye ba'ang yod /
rtags 'dzin sems la ngos 'dzin mi 'dra ba mang du byung ste /
rgya gar na slob dpon shAkya blo dang /
rgyan mkhan po /
chos mchog gsum mi 'dra ba bshad /
bod du'ang mi 'dra ba du ma byung /
thar lam gsal byed las /
rtags 'dzin sems la tshad ma dang /
tshad min gyi blo gnyis yod par bshad / /
mkhas grub thams cad mkhyen pas /
sde bdun yid kyi mun sel las rtags 'dzin sems yin na dran pa bcad shes yin dgos par bshad de /
rtags can rjes dpag gi dngos rgyu dang tshul gsum cig car du dran pa'i dran shes kho na rtags 'dzin sems su 'jog /
rje dge 'dun grub kyis /
de sgrub kyi tshul gsum gang rung la mi slu ba'i blo gang zhig /
rang 'bras rtags can rjes dpag gi rgyur gyur pa de /
rtags 'dzin sems kyis mtshan nyid /
de la tshad ma dang /
bcad shes gnyis /
dang po la /
mngon sum dang rjes dpag gnyis yod par bzhed /
de la /
mkhas grub thams cad mkhyen pas /
rtags 'dzin sems dang mngon sum gyi gzhi mthun yod na /
rtags 'dzin sems mngon sum ltar snang du slob dpon gnyis kas bzhag pa dang 'gal zhes brjod /
de yang kun btus las /
mngon sum ltar snang rnam pa bdun /
zhes pa dang /
rnam 'grel las /
mngon sum ltar snang rnam pa bzhi / /
zhes pa gnyis kas /
rtags 'dzin sems mngon sum ltar snang du sgrub par bshad /
rnam bshad rjes 'brang dang bcas pa rnams kyis /
rtags 'dzin sems su gyur pa'i rtog pa de mngon sum ltar snang du bstan par bzhed /
rnam bshad las rtags 'dzin sems la tshad ma ma yin pas khyab pa gzhung gang las kyang ma bshad gsungs par brten /
rtags 'dzin sems la tshad ma dang tshad min gnyis ka yod par bstan /
rtags 'dzin sems la bcad shes kho na nges na /
de sgrub kyi rtags rtogs pa'i rjes dpag dang /
'brel ba nges pa'i rjes dpag gnyis chos can /
dran pa bcad shes yin par thal /
rtags 'dzin sems yin pa'i phyir /
der thal /
rjes dpag rjes su dpag las byung / /
zhes pa'i skabs nas bstan pa'i mngon sum ltar snang du gyur pa'i rtags 'dzin sems de yin pa'i phyir /
der thal /
de yod pa'i phyir / /
ma grub na /
rjes dpag rjes su dpag las byung / /
zhes pa'i rjes dpag yin na /
bcad shes yin dgos par thal lo / /
rtags 'dzin sems yin na rtags can rjes dpag gi dngos rgyu yin pas khyab pa yang khegs so / /
'dod na sla /
sbyor ba de sgrub kyi rtags 'dzin sems yod na /
sbyor ba de sgrub kyi rtags yang dag yod dgos par thal /
sbyor ba de sgrub kyi rtags 'dzin sems yod na /
sbyor ba de sgrub kyi rtags can rjes dpag yod dgos pa'i phyir /
der thal /
rtags 'dzin sems kyi mtshan nyid 'thad pa'i phyir /
'dod na /
mig shes gzung bya'i rtags kyis sgra mi rtag par sgrub pa'i rtags yang dag dang /
chos dang skad cig ma ma yin pa'i gzhi mthun pa'i rtags kyis sgra rtag par sgrub pa'i rtags yang dag yod par thal /
de gnyis kyi rtags 'dzin sems yod pa'i phyir /
der thal /
dang por /
phyogs chos 'jal ba'i tshad ma yod la /
gnyis par /
'brel ba nges pa'i tshad ma yod pa gang zhig de gnyis rtags 'dzin yin pa'i phyir /
ma grub na /
thar lam gsal byed las /
des na rtags rtsod gzhi la 'dzin pa nyid rtags 'dzin gyi gtso bo dang /
'brel ba 'dzin pa phal pa'i tshul du gnas te /
zhes gsungs pa'i phyir /
'di'i skor la /
paN chen bsod nams grags pa'i yig char shin tu gsal bas der gzigs par mdzod /
! mtshan nyid la dpyad pa /
tshad ma chos can /
sgra mi rtag par sgrub pa'i rtags 'dzin sems yin par thal /
rtags 'dzin sems kyi mtshan nyid de'i phyir /
ma grub na /
rjes dpag de ltar yin par 'dod pa'i phyir /
rjes dpag sgra mi rtag par sgrub pa'i rtags 'dzin sems yin la /
tshad ma sgra mi rtag par sgrub pa'i rtags 'dzin sems ma yin par bzhed pa de yid la 'char dka' bar snang ngo / /
ma dmigs pa'i rtags yang dag ! da ni dkyus la 'jug par bya ste /
ma dmigs pa'i rtags yang dag /
rtsa bar /
dgag pa nyid ni thams cad du / /
mi dmigs pa las 'grub pa yin / /
tshad mas grub par smra rnams kyi / /
don gyi bzlog pa nyid las yin / /
dgag la de 'am de rgyu dang / /
'gal bar brjod pa mthong gang yin / /
de yang de yi tshad ma nyid / /
med pa 'phen par byed pa yin / /
gzhan du dngos gcig yod brjod pas / /
gzhan med de ni gang las rtogs / /
'gal phyir zhe na de nyid kyang / /
ces 'grub lhan cig mi gnas phyir / /
zhe na de yang gang las 'dod / /
snang ba mthong med phyir zhe na / /
de ni tshad ma nyid ma yin / /
de phyir rang sgras brjod na yang / /
de nyid med pa'i sgrub byed yin / /
gang la de ni tshad min des / /
dgag pa rnam kun brjod bya min / /
des na de dang 'gal don gyi / /
'bras bu brjod pa bshad pa yin / /
kun la sbyor ba tha dad nyid / /
yin gyi don la tha dad med / /
ces pas /
dgag rtags kyi 'brel ba 'grub tshul ni dgag pa nyid ni thams cad du dgag bya mi dmigs pa las 'grub pa yin te /
tshad mas grub na yod pas khyab par smra ba rnams kyis don gyi bzlog pa nyid las 'grub pa yin no / /
dgag pa 'grub pa la dgag bya'i chos grang reg de dang 'gal ba'am grang 'bras spu long byed de'i rgyu grang reg dang 'gal ba'i me brjod pa mthong ba gang yin pa de yang gzhi der dgag bya'i chos grang reg de dmigs pa yi tshad ma nyid med pa 'phen par byed pa yin te /
de las gzhan du gzhi der dngos po gcig yod par brjod pas gzhan med pa de ni gang las kyang rtogs mi nus pa'i phyir /
tsha grang gnyis lhan cig gnas pa 'gal ba'i phyir zhe na /
'gal ba de nyid kyang gang las 'grub /
me nye ba'i stobs kyis snang bzhin pa'i grang reg mthong ba med pa'i phyir zhe na /
dmigs rung ma dmigs pa de ni dgag pa 'grub pa'i tshad ma'am thabs nyid ma yin par thal /
dgag pa 'grub pa la dgag bya dmigs byed kyi tshad ma gzhi der dgag mi dgos pa'i phyir /
zhes mi 'dod pa 'phen pa'o / /
de'i phyir grang reg med par 'grub pa la me rang nyid sgras zin pa rtags su brjod na yang don gyi grang reg ma dmigs pa de nyid grang reg med pa'i sgrub byed yin no / /
dgag bya de med par sgrub pa gang la dgag bya de ma dmigs pa de ni sgrub byed tshad ma min par smra ba des ni dgag pa rnam pa kun tu brjod bya min par thal /
dgag bya dmigs pa'i tshad ma bkag pas /
dgag pa 'grub dgos pa de nyid kyi phyir /
des na /
grang reg de dang 'gal ba'i don gyi 'bras bu du ba rtags su brjod pa la yang /
dgag bya dmigs pa'i tshad ma med pa 'phen par bshad pa yin te /
'gal dmigs kun la dgag bya dmigs pa'i tshad ma med pa 'phen par bstan pa'i phyir /
'gal dmigs kyi rtags kun la dgag pa 'grub pa'i don la tha dad med kyi 'brel zla ma dmigs pa dang 'gal dmigs kyi sbyor ba tha dad nyid yin no / /
! gzhan sdes bkod pa ltar snang du bstan pa ni /
rtsa bar /
'gal dang de ni thabs bcas pa / /
grub dang bkag pa med par ni / /
dgag la tshad smra gang yin de / /
rigs pa'i rjes 'brang can min de / /
smra la sogs pas kun mkhyen dang / /
'jig rten gzhan sogs med sgrub bzhin / /
dbang po las 'das don rnams dang / /
'gal ba grub pa med phyir ro / /
gal te smra po rig yin na / /
gnod bya gnod byed ngo bo gang / /
de 'dra mi dmigs phyir zhe na / /
de nyid sgrub byed yin par brjod / /
mi dmigs pa ni de lta bu / /
nges byed med par rab tu brjod / /
de phyir shin tu lkog gyur la / /
yod med nges pa yod ma yin / /
zhes pas /
dgag pa 'grub pa la tshad ma yod par smra ba gang yin pa de rigs pa'i rjes su 'brang ba can ma yin te /
de ni gzhi der dgag bya'i chos dang 'gal ba grub pa dang /
de ni thabs dang bcas pa bkag pa med par dgag pa 'grub par 'dod pa yin pa'i phyir / /
dper na gzhan sdes /
ngag smra ba la sogs pas /
skyes bu pha rol po kun mkhyen ma yin par bsgrub pa dang /
'jig rten gzhan sogs med par bsgrub pa bzhin no / /
ngag smra ba de dbang po las 'das pa'i don kun mkhyen sogs dang 'gal ba cung zad kyang grub pa med pa'i phyir /
ma grub na /
de gnyis gnod bya gnod byed kyi ngo bo gang yang min par /
gal te smra ba po yang yin /
shes bya kun rig pa yang yin pa'i gzhi mthun srid pa'i phyir /
ngag smra ba la kun mkhyen med de /
de 'dra ma dmigs pa'i phyir zhe na /
ngag smra ba la kun mkhyen ma dmigs pa de nyid kun mkhyen med pa'i sgrub byed yin par thog mar brjod par bya ba yin par thal /
khyod kyis bsgrub 'dod la gong gi rtags de mi rigs pa'i phyir /
gal te brjod na yang rtags de mi rigs par thal /
mi dmigs pa ni de lta bu'i med pa nges byed ma yin par rab tu brjod zin pa'i phyir /
rgyang phan gyis kun mkhyen yod med gang du'ang nges pa yod pa ma yin par thal /
kun mkhyen de rgyang phan la shin tu lkog tu gyur pa de'i phyir /
! 'gal dmigs kyi yul bstan pa la /
rtsa bar /
'gal de chos ni tha dad dam / /
tha dad med la rab sbyor te / /
kha ba med par sgrub pa la / /
me dang skye la yod gnod bzhin / /
zhes pas /
'gal dmigs kyi rtags su rab tu sbyor ba gnyis te /
de la dgag bya'i chos dang rdzas tha dad dam rdzas tha dad med pa rtags su bkod pa la bsgrub bya go ba'i tshul gnyis su yod pa'i phyir /
dper na /
gzhi der kha ba rgyun chags su med par bsgrub pa la mes khyab par non pa rtags su bkod pa dang /
grangs can gyi 'dod pa la gnod byed /
myu gu chos can /
slar yang skye ba ma yin te /
rang gi bdag nyid du grub zin yod pa'i phyir zhes rtags su bkod pa bzhin no / /
sgrub rtags kyi yul yul can dang 'brel tshul sgrub rtags kyi yul can yul dang 'brel ba'i tshul la /
rtsa bar /
ji ltar dngos nyid sgrub pa la / /
dngos po rnams kyi sgrub byed 'dod / /
de bzhin dngos nyid rang ldog na / /
dngos rnams ldog par byed pa yin / /
de ni rtog pas sbyar ba'i chos / /
phyogs dang mthun pa'i phyogs dag las / /
gang rung nyid sogs bsal yin te / /
ci yang rung la srid phyir ro / /
zhes pas /
ji ltar me'i dngos po nyid du sgrub pa la du ba'i dngos po rnams kyi sgrub byed du 'dod pa de bzhin du me'i dngos po nyid rang ldog na du ba'i dngos po rnams ldog par byed pa yin te /
du ba me la 'brel ba'i phyir /
gong du bstan pa de ni 'brel ba dngos por ma grub bzhin du /
rtog pas sbyar ba'i chos sgra chos can /
khyod rtag pa yin te /
rtag pa sgrub pa'i phyogs btags pa ba chos can dang mthun pa'i phyogs dag la gang rung nyid yin pa'i phyir /
zhes smra ba sogs rtags yang dag yin pa bsal ba yin te /
rtags de'i chos can dang mthun phyogs gang rung yin pa ni rtag mi rtag ci yang rung ba la srid pa'i phyir /
gsal bar brjod na /
rtags de'i tshul gsum grub pa la rjes su 'gro ldog gi 'brel ba grub dgos par bstan pas /
phyogs chos rkyang pa can dang /
khyab pa rkyang pa can gyi rtags rnams rtags yang dag yin pa bsal bar bstan pa'o / /
dgag rtags kyi yul yul can 'brel tshul rtsa bar /
de la'ang khyab par byed pa'i chos / /
khyab bya ldog pa'i go byed 'dod / /
gal te rang gi ldog pa ni / /
rnam 'gar yongs su bcad na'o / /
med pa la ni de nyid kyi / /
tshad med rtags su brjod gang yin / /
de ni shin tu rmongs don te / /
gnag rdzi mo bar grags phyir ro / /
mi dmigs pa ni de tsam zhig /
med la nges pa'i 'bras can yin / /
de yang snang bar 'dod pa yi / /
rgyu 'am rang bzhin snang med nyid / /
ces pas /
'brel ba la ltos pa de la'ang rgyu dang khyab par byed pa'i chos log pa de /
gzhi der /
'bras bu dang khyab bya ldog pa'i go byed du 'dod rigs so / /
gal te rang gi ldog pa rnam pa 'gar yongs su bcad pa na go byed du 'gyur ba'i phyir /
rtags de gnyis la don sgrub 'thad la /
bum pa med par bsgrub pa la yod na dmigs su rung ba las de nyid dmigs byed kyi tshad ma med pa rtags su brjod pa gang yin pa de ni rgol ba shin tu rmongs pa'i don can la yin te /
de ni gnag rji mo'i bar la grags shing grub pa'i phyir /
'brel yul ma dmigs pa'i rtags kyi gtso bo gsum po 'di tsam zhig med pa la nges pa'i 'bras bu can yin te /
de yang yod na snang du rung bar 'dod pa yi rgyu'am rang bzhin dang khyab byed snang ba med pa nyid du nges pa de'i tshe go byed du 'gyur ba'i phyir /
! don bsdu ba ni /
rtsa bar / /
rjes su dpag pas mi rtag sogs / /
'dzin pa la ni tshul 'dir 'dod / /
ces pas /
rjes su dpag pas kha dog mi rtag pa sogs su 'dzin pa tshad ma phung gsum du thal ba'i skyon med de /
rjes dpag tshad mas kha dog mi rtag pa'i spyi mtshan gzung yul du byas nas rang mtshan rtogs pa'i tshul 'dir 'dod pa'i phyir /
'khrul rgyu med na mngon sum gyis sgrub pa 'khrul rgyu med na mngon sum gyis grub pa bstan pa ni /
rtsa bar /
gzhan du gzung ba 'dzin pa'i phyir / /
tshad ma nyid du 'dod ma yin / /
dngos las mi rtag gzhan du med / /
de yang dbang po las sngar grub / /
du me dngos de brjod bya min / /
rtog pas bskyed chos brjod bya yin / /
spyi yi rten ni grub pa na / /
spyi de nyid ni grub pa yin / /
zhes pas /
rjes dpag las gzhan du kha dog mi rtag pa dran pa'i blo chos can /
tshad ma phung gsum nyid du 'dod rigs pa ma yin te /
tshad ma snga mas gzung zin pa'i don de 'dzin pa tsam yin pa'i phyir /
kha dog 'gag kha ma'i dngos po las de'i mi rtag pa grub sde gzhan du med par dngos po de dang de'i mi rtag pa gnyis dbang po'i mngon sum gcig gi nges shes kyi yul du mtshungs pa'i phyir /
kha dog gi mi rtag pa de yang sngar dbang po'i mngon sum gyis grub pa'i phyir /
mi rtag pa rags pa la dgongs pa yin no / /
kha dog dang de'i mi rtag pa rdzas du ma'i dngos po de kha dog gi mi rtag pa zhes pa'i sgra'i brjod bya min par thal /
de gnyis tha dad kyi cha rtog pas bskyed cing btags pa'i chos su byas nas tha dad du brjod par bya ba yin pa'i phyir /
spyi'i rten kha dog skad cig tha ma de dbang po'i mngon sum gyi grub pa na spyi kha dog gi mi rtag pa de nyid grub pa yin no / /
! 'khrul rgyu yod na rjes dpag gis grub pa ni /
rtsa bar /
de ma grub na de ltar de / /
rab tu grub phyir rjes dpog yin / /
'dra ba gzhan ni yod pa'i phyir / /
la lar yongs su mi shes te / /
'khrul phyir gong gi tha dad bzhin / /
tha dad mthong ba med phyir ro / /
'di ltar rtags med byis par gyi / /
skye bos phyis 'byung ba dang ni / /
'brel med mar me la sogs kyi / /
'jig pa mthong bas yongs gcod nyid / /
nus pa dngos po'i rang bzhin du / /
gyur kyang de ma thag med pas / /
'bras bu mthong ba med pa'i phyir / /
rmongs gyur nges gsal med phyir ro / /
de nyid bzlog pa'i ched du ni / /
rjes su dpag pa brjod pa yin / /
blo gros chen pos mthong nyid las / /
rnam pa thams cad nges par byed / /
ces pas /
kha dog mi rtag par rjes su dpog pa'i rgyu mtshan yod pa yin te /
de mngon sum gyis ma grub na de ltar rtags las rab tu grub dgos pa'i phyir /
skabs la lar kha dog mi rtag par sgrub dgos pa'i rgyu mtshan yod de /
phyi nang gi 'khrul rgyu 'dra ba gzhan 'byung mthong ba'i phyir /
'dra ba gzhan 'byung ni /
skad cig snga phyi tha dad du mthong yang mthong ba med pa dang 'dra bar nges mi nus pa de yin /
dper na mig 'khrul mkhan gyis sgong gi tha dad mthong yang ma nges pa bzhin no /
sgong gi tha dad ces pa sgo nga tha dad pa la zer / /
'khrul rgyu med na mar me la sogs pa rnams kyi 'jig pa mngon sum gyis mthong bas yongs su gcod nus pa nyid yin te /
'khrul rgyu med na rtags la ltos med gyis byis pa'i bar gyi skye bos mar me rigs 'dra phyi 'byung ba dang 'brel ba med par mngon sum du rtogs nus pa'i phyir /
snga phyi gcig tu 'khrul pa skye ba ni /
sa bon gyis myu gu bskyed pa'i nus pa sa bon gyi dngos po'i rang bzhin du gyur pa mngon sum du mthong yang nus med du rmongs par gyur pa'i rgyu mtshan yod de /
mthong yang nges shes 'dren nus kyi gsal ba de med pas rmongs pa'i phyir te /
rgyu yin pa dang 'dra bar 'bras bu de ma thag med pas 'bras bu yongs su 'byung bar mthong ba med pas 'khrul ba'i phyir /
des na sa bon la myu gu bskyed pa'i nus pa yod pa rjes su dpag pa brjod pa'i rgyu mtshan yod de /
de 'dra'i rmongs pa de bzlog pa'i ched du yin pa'i phyir /
blo gros chen po 'phags pa'i gang zag rnams la rtags kyis sgrub mi dgos te /
dngos po mthong tsam nyid nas de'i mi rtag pa'ang rnam pa thams cad du nges par nus pa'i phyir /
de ni phra ba'i mi rtag pa la dgongs so / /
TIk chen las ni /
blo gros chen po zhes pa de /
rigs stobs kyis dngos po'i gnas lugs la sgro 'dogs gcod par nus pa'i mkhas pa la 'jog go /
da dung yang gsal bar brjod na /
kha dog gi rags pa'i mi rtag pa de /
'ga' zhig gis mngon sum gyis grub /
'ga' zhig gis rtags la brten nas rtogs dgos par bstan te /
'khrul rgyu skad cig snga phyi rigs 'dra bar ma chad par byung bas snga phyi gcig tu 'khrul te /
dper na /
sa bon mthong tsam nyid nas sa bon gyi rang bzhin myu gu bskyed pa'i nus pa mthong yang sa bon la myu gu bskyed pa'i nus pa med par sgro 'dogs par yod pa bzhin yin /
de la /
sa bon la myu gu bskyed pa'i nus pa yod par sgrub dgos par yod do / /
byas mi rtag rdzas tha dad med kyang sgra tha dad du 'jug tshul rtsa bar /
thams cad las ni ldog pa yis / /
tha dad med don de la ni / /
ldog pa'i rgyu mtshan can blo dang / /
ji ltar brdar btags pa yi sgra / /
tha dad rten can bzhin 'jug 'gyur / /
'khrul rgyu med na de yis ni / /
ngo bo nyid kyis rang dang ni / /
rjes su mthun pa'i blo skyed byed / /
ces pas /
rdzas tha dad med pa'i don rang mtshan de la ni /
rigs mthun mi mthun thams cad las ldog par rang rgyu las skyes shing 'khrul rgyu du mas zin pas /
bum snam sogs rdzas tha dad pa'i rten can gyi sgra rtog bzhin rigs mthun mi mthun kun las ldog pa'i rgyu mtshan can gyi blo rtog pa dang /
ji ltar brda brtags pa'i sgra du ma 'jug par 'gyur ba'o / /
'khrul rgyu med na de dag ngo bo nyid kyis rang gi gnas lugs ji ltar yod pa dang rjes su mthun pa rtogs pa'i blo bskyed par byed do / /
gsal bar bshad na /
byas mi rtag sogs don la rdzas tha dad med kyang /
sgra rtog gis rdzas tha dad pa bzhin du 'jug pa dang 'dra bar 'jug par 'gyur te /
de dag gi rgyu ni byas mi rtag sogs log sa tha dad las ldog pa'i rgyu mtshan can gyi blo dang brdar btags pa don tha dad pa la brten pa can bzhin no / /
le'u dang por sgra rtog sel 'jug sgrub pa'i rigs pa rnams dran par gyis shig /
! kha dog mi rtag par rtogs pa'i blo rjes dpag tu bstan pa la /
rtsa bar /
yang na 'dir ni mi dmigs pa'i / /
rtags las 'jig pa grub pa yin / /
sngar byung dngos po med gyur pa / /
mi rtag ces ni brjod pa yin / /
zhes pas /
yang na kha dog sngar yod phyis mi dmigs pa'i rtags las kha dog gi 'jig pa 'grub pa'i tshad ma 'dir tshad ma phung gsum du thal ba'i skyon med de /
rjes dpag tshad ma yin pa'i phyir /
rang sde bye brag smra bas zhig pa la mi rtag pa zhes brjod de /
sngar byung ba'i dngos po med par gyur pa la mi rtag ces brjod pa yin pa'i phyir /
kha dog mi rtag par rtags las rtogs pa'i tshul gnyis pa ston pa yin no / /
rig pa can pa sogs kyis btags pa'i mi rtag pa dgag pa gzhan sde rigs pa can pa sogs kyis btags pa'i mi rtag pa dgag pa la /
rtsa bar /
gang gi mtha' gnyis chod yod pa'am / /
'brel ba brjod pa'i ngang tshul can / /
mi rtag nyid kyi sgra yin pa / /
de mtha' de dag gang la brjod / /
gal te snga phyir med yin na / /
de nyid mi rtag ces ma yin / /
drug pa sogs sbyor mi rung phyir / /
zhe na mtha' la de ci ltar / /
yod nyid dang 'brel rtag pa'i phyir / /
mtha' yis khyad par 'gyur ba min / /
gal te rgyu 'bras mtha' yin na / /
khyad par med par nyid 'gyur te / /
'brel med phyir ro de yis ni / /
dngos po sngar med 'dod min pas / /
de la de yi khyad par can / /
brjod pa de yang mi 'grub phyir / /
yod pa nyid dang rang rgyu dang / /
'brel byed phyir na rgyu zhes grag /
yod nyid de dang 'brel de yang / /
rtag na 'o na 'di 'bras gang / /
gang zhig med pa de byed ni / /
dngos po sngar med ldan min te / /
'brel ba khas len med phyir ro / /
de phyir ril 'di rtag par 'gyur / /
zhes pas /
rigs pa can pa la sogs pas /
dngos las mi rtag gzhan du med / /
ces dngos po dang mi rtag pa rdzas gzhan min par bstan pa dang /
thams cad las ni ldog pa yis / /
zhes ldog pa tha dad pa'i rgyu mtshan gyis sgra tha dad 'jug par smra ba la /
rigs pa can pa sogs gang gi ltar na yod pa dang dngos po med pa mtha' gnyis su chod pa'i dbus na yod pa'am de la 'phro 'du'i 'brel ba grub par brjod pa'i ngang tshul can gyi don de nyid mi rtag pa nyid kyi sgra'i don yin no zhe na /
de'i don ni /
gzhan sdes dngos po tsam mi rtag pa ma yin te /
nam mkha'ang mi rtag par 'gyur ro / /
sngar yod phyis med pa'ang mi rtag pa ma yin te /
de ltar kha dog gi mi rtag pa zhes pa'i drug sgra sbyar ba'i phyir /
de gnyis las gzhan yod pa nyid de dang 'brel ba brjod pa'i ngang tshul can gyi dngos po de mi rtag pa zhes pa'i sgra'i brjod bya yin zhe na'o / /
'o na mtha' de dag gang la brjod ces dris pas /
gal te snga phyir med pa de mtha' yin zhe na /
snga phyir med pa de nyid mi rtag cis ma yin zhes dris pas /
de yin na dngos po'i mi rtag pa zhes drug sgra sbyor du mi rung ba'i phyir zhe na /
sogs sgras gnas gzhi brjod pa bsdus /
'o na mtha' gnyis po de la'ang mtha' gnyis chod pa'i yod pa zhes ji ltar sbyar mi rung bar thal /
dngos por med pa'i phyir /
dngos po'i mtha' zhes drug sgra mi rung bar thal /
dngos por med pa'i phyir /
yod pa nyid dang 'brel ba chos can /
snga phyir med pa'i mtha'i khyad par du 'gyur ba min par thal /
rtag pa'i phyir /
gal te rgyu 'bras mtha' yin no zhe na /
snga na med pa ni ma skyes pa dang /
phyis med pa ni zhig pa la gzhan sdes 'dod /
gzhan sdes 'brel ba thams cad rtag par 'dod bzhin du /
mtha' gnyis chod pa'i yod pa nyid dang 'phro 'du 'brel ba de la mi rtag pa yod par khas len par 'gal ba brjod pa'o / /
rgyu de snga ma'i mtha' dang /
'bras bu phyi ma'i mtha' dang /
rgyu 'bras gnyis kyi khyad par byas pa'i yod pa dang de dang 'phro 'du 'brel ba mi rtag par 'dod pa mi rigs te /
de lta na khyad par byed chos rgyu 'bras med pa nyid du 'gyur la /
dngos po dang snga na med pa 'brel ba med pa'i phyir /
rgol ba 'di yis ni dngos po sngar med 'dod pa min no / /
rgyu 'bras med na /
dngos po de la rgyu 'bras de yis khyad par du byas pa can mi rtag pa brjod pa de yang mi 'grub par 'gyur ro / /
rgyu ni sngar yod kyang yod pa nyid dang rang rgyu dang 'brel bar byed pa po rgyu yin /
rgyu 'bras phrad pa'i cha 'bras bu yin no zhes grag na /
du ba yod pa nyid de dang me dang lhan cig 'phro 'du 'brel ba de yang chos can /
khyod rtag par khas len pas /
'o na /
khyod kyi 'bras bu gang yod /
'bras bu gang zhig sngar med de byed do zhe na /
dngos po sngar med ldan pa khyod kyis khas len pa ma yin pas mi 'thad pa'i phyir /
rigs pa can pas /
dngos po dang sngar med 'brel ba 'dod pa min no / /
dngos po gang zhig sngar med pa de skyed par byed na rgyu rigs pa yin na'ang /
'phro 'du ni 'brel ba dngos po sngar med 'bras bur ldan pa min par khyod kyi lugs yin pa'i phyir /
'brel ba sngar med gsar skye khas len pa med pa'i phyir /
des na dngos po ril 'di rtag par 'gyur bas de la rtag mi rtag gnyis yod par smra ba nyams so / /
! rang lugs kyi 'jug bsdu ba ni /
rtsa bar /
de phyir med don sgro 'dogs pa / /
brjod bya tha dad can blo ni / /
tha dad med don mngon 'dod can / /
sgra la'ang ldog pa'i rten yin no / /
zhes pas /
dngos po bum pa dang de'i mi rtag pa don gzhan du yod pa mi 'thad pa de'i phyir /
sgras brjod pa'i tshe rtog pa la snang ba don du med pa don du sgro 'dogs shing brjod bya bum pa dang mi rtag pa gnyis tha dad pa can du snang ba'i blo ni ldog pa tha dad pa'i rgyu mtshan gyis yin /
don tha dad med pa la mngon 'dod can gyi bum pa dang mi rtag pa brjod pa'i sgra la'ang de gnyis ldog pa tha dad pa la brten pa yin no / /
! ngo shes kyi blo tshad ma phung gsum yin pa dgag pa ni /
rtsa bar /
skad cig so sor tha dad phyir / /
khyad par ngo shes ma yin no / /
mthong dang mtshungs pa de 'dzin phyir / /
khyad par yul can nyid kyang min / /
gal te de nyid dpe yin pa'i / /
phyir na spyi 'dzin min zhe na / /
dpe nyid yin phyir grub de la / /
tshad ma gzhan gyis ci zhig bya / /
gal te brjod phyir skyon med na / /
de nyid phyir na dpe ma yin / /
gal te mthong la de dngos ni / /
tshad mas grub na dngos gzhan la / /
de nyid sgro 'dogs phyin ci log /
des grub tshad can nyid ma yin / /
mngon sum cig shos gcig yin phyir / /
gcig grub pa na gnyis ka grub / /
gzhan dang mtshams ni sbyor ba yi / /
zhen pa mkhas pas dran par shes / /
gal te de rtags la bltos phyir / /
dran min ma yin 'khrul phyir ro / /
zhes pas /
de ni gong du gzhan sdes rang spyi 'dres par 'dzin pa'i tshad ma phung gsum yod pas /
gnyis su grangs ma nges pa'i dper khyad par mthong ba'i tshad ma 'jog par /
khyad par mthong la rtags dang ni / /
zhes sogs kyi rtsod pa'i lan la sbyor rgyu yin no / /
khyad par ngo shes kyi blo chos can /
tshad ma ma yin par thal /
me skad cig so sor tha dad pa gcig tu zhen pa'i phyir /
khyad par gyi gzung yul can nyid kyang min par thal /
sngar mthong ba'i me dang phyis kyi me mtshungs par de 'dzin pa'i phyir /
gal te sngar gyi me de nyid phyis kyi me 'jal ba'i dpe yin pa'i phyir na /
snga phyi'i me'i spyi 'dzin pa min zhe na /
'o na /
sngar gyi me de phyis kyi me 'jal ba'i tshe grub zin par 'gyur te /
mthun dpe nyid yin pa'i phyir /
grub zin na /
khyod 'jal bar tshad ma gzhan gyis ci zhig bya ste don med do / /
gal te phyis me 'jal ba'i tshe brjed pa'i phyir skyon med ce na /
'o na /
dpe ma yin par thal /
brjed pa de nyid kyi phyir /
gal te sngar mthong ba'i me de la de'i dngos po ni 'ga' zhig phyis kyi tshad mas grub pas skyon med do zhe na /
de lta na /
me de gnyis dngos po gzhan yin pa la /
phyis kyi me de nyid sngar gyi me ru sgro 'dogs pa'i phyin ci log yin pas /
ngo shes kyi blo des grub pa rgyab rten tshad ma can nyid ma yin no / /
de gnyis gcig yin zhe na /
sngar mngon sum gyi yul me dang /
phyis rtags las rtogs pa'i me cig shos gnyis chos can /
gcig grub pa na gnyis ka grub par thal /
gcig yin pa'i phyir /
ngo shes kyi blo de chos can mkhas pa rnams kyis dran pa yin par shes te /
me phyi ma de me snga ma gzhan dang gcig tu mtshams ni sbyor ba'i zhen pa yin pa'i phyir /
gal te rtags la ltos pa'i phyir dran pa min zhe na /
khyab pa 'khrul pa'i phyir /
lan ma yin no / /
gzhung de dag gi thad kyi TIk chen rigs pa'i rgya mtshor dri ba gsum du phye nas bkag yod pas de la gzigs na shin tu go bde bar yod /
mngon sum rang gi ngo bo la log rtog dgag pa mngon sum rang gi ngo bo la log rtog dgag pa las /
mngon sum rtog bral du bsgrub pa ni /
rtsa bar /
mngon sum rtog dang bral bar ni / /
mngon sum nyid kyis 'grub par 'gyur / /
kun gyi rnam rtog ming rten can / /
so so rang gis rig bya yin / /
thams cad las ni sems bsdus nas / /
nang gi bdag nyid g.yo med par / /
gnas na'ang mig gis gzugs dag ni / /
mthong ba'i blo de dbang skyes yin / /
slar yang cung zad rnam rtog na / /
kho bo'i rnam rtog 'di 'drar gyur / /
ces rig sngar bshad gnas skabs kyi / /
dbang po rtogs pa la med do / /
zhes pas /
grub mthas ma bslad pa'i mkhas pa la mngon sum rtog pa dang bral bar ni mngon sum rang nyid kyis 'grub par 'gyur te /
kun gyi rnam rtog don spyi dang ming spyi gzung yul du yod pa la brten nas skye ba can gang zag so so rang gis rig par bya ba yin pa'i phyir /
phyi rol gyi yul thams cad las sems phyir 'phro ba bsdus nas nang gi bdag nyid rtog pa'i rlung gis g.yo ba med par gnas pa na'ang mig gis gzugs dag mthong ba'i blo de dbang po las skyes pa'i shes pa yin pas rtog pa yul la mi 'phro ba'i tshe dbang shes yod do / /
de'i tshe rtog pa med de /
yod na sngar rtog pa ji ltar gyur ces slar yang rjes thob tu cung zad rnam par rtog na sngar kho bo'i rnam rtog 'di 'drar gyur /
ces rig dgos pa la de ltar ma rtogs pa'i phyir /
sngar bshad pa'i rtog pa mi 'phro ba'i gnas skabs kyi dbang po'i rtogs pa ste dbang po'i rnam par shes pa de rtog med yin no / /
! so so skye bo mig shes mngon du gyur la rtog pa med pa'i gnas skabs ci 'dra zhig yin pa 'jog dka' ste /
yid kyi rnam shes med pa'i gang zag yod par thal ba sogs brjod na /
de la lan ji ltar 'debs dpyad do / /
'dir phyi rol yul la 'phros pa'i rtog pa med pa'i so skye bzhag na 'grig snyam / /
dbang shes rtog bral du sgrub pa rtsa bar /
gcig tu mthong ba'i khyad par ni / /
gzhan 'ga' zhig tu mthong mi 'gyur / /
de las spyi gzhan tha dad pa / /
yod min tha dad blo med phyir / /
de phyir dbang po las skyes blo / /
thams cad khyad par yul can yin / /
khyad par rnams la sgra dag ni / /
'jug pa srid pa yod min te / /
khyad par rjes 'gro med pas na / /
brda 'jug pa ni med phyir ro / /
sgra rnams yul yang gang de nyid / /
de rnams nyid ni sbyor bar byed / /
de'i 'di zhes ni 'brel ba la / /
don snang ba zhi gang yin pa / /
de dag nyid ni 'brel yin na / /
de ni dbang po'i sbyor yul min / /
de tshe gsal bar snang ba yi / /
don snang ba ni med phyir ro / /
shes snang tha dad pa yi ni / /
don rnams khyad par byed pa yin / /
mig la don snang ba na yang / /
'di zhes gzhan gyi bstan pa gang / /
de nyid sgra yis sbyor byed kyi / /
dbang po'i spyod yul ma yin no / /
dbang po bya ba med pa la / /
gzhan ngag tsam gyis snang med phyir / /
'brel ba ma byas can min te / /
rang nyid shes par thal phyir ro / /
zhes pas /
dbang shes kyis yul dus gcig tu mthong ba'i khyad par gzugs sogs ni yul dus gzhan 'ga' zhig tu mthong ba mi 'gyur la /
khyad par de las spyi don gzhan gsal ba las rdzas tha dad pa yod pa min pas de snang ba'i blo med pa'i phyir /
des na dbang po las skyes pa'i blo thams cad khyad par rang mtshan kho na'i yul can yin no / /
dbang shes rtog pa yin na khyad par rang mtshan rnams la don dam par sgra sbyor dgos na'ang de 'dra sgra dag ni 'jug pa srid pa yod pa min te /
de dag la brda 'jug pa med pa'i phyir dang /
khyad par bum gsal sogs phan tshun rjes 'gro med pas na /
bum sogs la brda sbyor ba'i rtog pa 'khrul shes so / /
sgra rnams kyi yul yang ste sgra don gang yin pa de nyid la rtog pa de rnams nyid ni brda sbyor bar byed pa'i don de'i ming 'di zhes ni 'brel ba byed pa'i rtog pa la sgra don snang ba ni gang yin pa de dag nyid ni rtog pa'i snang yul du 'brel bas khyab la /
de ni dbang po'i shes pa'i spyod yul ma yin pas khyab bo / /
sgra don snang yul du byed pa de'i tshe gsal bar snang ba'i don snang ba med pas khyab pa'i phyir /
rang 'dzin shes pa'i snang tshul tha dad pa yis ni don rnams khyad par byed pa yin pas so / /
mig shes la don gzugs sogs snang ba na yang 'di gzugs so zhes brda sbyor byed pa gzhan gyis bstan pa gang yin pa ni rtog pa'i snang yul de nyid sgra yis dngos su sbyor bar byed kyi dbang po'i shes pa'i spyod yul ma yin no / /
de'ang dbang po'i bya ba med pa la'ang gzhan gyi ngag tsam gyis snang ba yod dgos pa la de med pa'i phyir /
lto ldir ba rang gi ming dang 'brel ba ma byas pa can gyi gong nas gcig tu skyes pa min te /
brda la ma ltos par rang nyid bum pa'o snyam du shes par thal ba'i phyir /
! gong gi gzhung de dag mdor bsdus nas bshad na /
mngon sum rtog dang bral bar ni / /
zhes sogs kyis /
mngon sum rtog bral yin par rang rig mngon sum la snang ba'i tshul gyis 'grub pa'i don yin /
de yang /
rtog pa yin na ming brda la brten dgos la /
dbang shes de ltar ma yin par gsal lo / /
thams cad las ni /
zhes sogs kyis /
yul la 'phro ba'i rtog pa rnams nang du bsdus pa'i tshe dbang shes yod pas de gnyis gcig min pa bstan /
gcig tu mthong ba'i khyad par ni / /
zhes sogs kyis dbang shes kyis mthong ba gzugs sogs rang mtshan ni yul dus res 'ga' mthong la kun tu mi mthong zhing /
dbang shes rtog pa yin na yul phan tshun 'dres par 'gyur ro / /
de ma zad dbang shes rtog pa yin na dbang shes la brda sbyor dgos par yang 'gyur te /
rtog pa la de ltar dgos pa'i phyir /
sgra rnams yul yang /
zhes sogs kyis /
sgra don snang yul du byas pa de rtog pa yin zhing /
dbang shes kyi spyod yul ma yin te /
dbang shes ni rang mtshan gsal bar snang la sgra don snang na dbang po'i mngon sum min pa'i phyir /
shes snang tha dad pa /
zhes sogs kyis /
rang 'dzin shes pa'i snang tshul tha dad pas don rnams tha dad pa yin no / /
mig la don snang ba na /
zhes sogs kyis /
mig shes la don gzugs sogs snang ba na brda sbyor ba min la /
'di gzugs so zhes brda ni sgra don la sbyor ba'o / /
dbang po bya ba med pa /
zhes sogs kyis /
dbang po'i bya ba med na'ang gzhan gyi ngag la brten nas gzugs 'dzin rtog pa skye'o / /
'brel ba ma byas can /
zhes sogs kyis /
brda la ma ltos par lto ldir ba la bum pa'o snyam pa'i blo mi skye bar bstan to / /
gzhung de dag gi skabs su /
yid nang du bsdus pa'i tshe rtog pa med ces pa dang /
dbang shes kyi snang yul la rang mtshan gyis khyab par gsungs pas /
rab rib can gyi dbang shes kyi gzung don med pa gong du gsungs zin pas ji ltar 'gal ba spong dgos /
rtog med log shes kun la snang yul rang mtshan yod med dpyad dgos so / /
mthong rtogs gcig tu zhen tshul mthong rtog gcig tu zhen pa'i rgyu mtshan rtsod spang bcas la /
rtsa bar /
rtog bcas rtog pa med pa'i yid / /
cig car du ni 'jug phyir ram / /
'jug pa myur phyir blun po dag /
de dag la ni gcig tu zhen / /
gal te rnam rtog gis bcad pas / /
mthong ba rgyun chad 'gyur zhe na / /
gzhan gyi'ang rigs ni tha dad pa'i / /
rnam par rtog tshe ji ltar min / /
gal te mgal me mthong ba bzhin / /
dngos phyogs stobs dang ldan 'dod na / /
de ni gzhan la'ang mtshungs pa yin / /
yi ge'ang cig car thos par 'gyur / /
'dir don kun dang cig car du / /
'dus can dbang rnams yod pa na / /
snga po rnams kyis chod na yang / /
chod med bzhin du snang ba'i blo / /
gang de ming gi mthar thug pa'i / /
shes pa skad cig dang 'dres phyir / /
chod par snang ba de ngo mtshar / /
de phyir blo ni cig car 'gyur / /
snang ba la yang khyad med na / /
bar bcas bar med ji ltar yin / /
yid kyi rtogs pa 'ba' zhig la'ang / /
rim du 'dzin par mi 'gyur ro / /
la lar kun tu chags sems can / /
don nye ba la'ang 'dzin med gang / /
chags pas gzhan skyes nus nyams phyir / /
gnyis ka la yang rtsod 'di yod / /
mgal me la sogs myur 'jug pa'i / /
rjes su 'gro bas gnod pa can / /
mig las 'khor lor 'khrul skye yi / /
de mthong mtshams sbyor las ma yin / /
zhes pas /
rtog bcas dang rtog pa med pa'i yid de dag la blun po dag gcig tu zhen pa ni /
de gnyis dus cig car du yul la 'jug pas 'jug pa myur bas gcig tu zhen pa'o / /
'jug pa myur ba de gcig tu 'khrul pa'i rgyur 'dod pas /
dbu ma 'jug pa'i TIk chen dang mthun min dpyad /
gal te rnam rtog gis bar bcad pas /
mthong ba dbang shes rgyun chad cing chad cing 'jug par nges par 'gyur zhe na /
gzhan khyod kyi ltar na'ang yul sgra dang gzugs rigs tha dad pa'i sgra la rnam par rtog pa'i tshe gzugs 'dzin dbang shes bar chad cing 'jug pa ji ltar min te yin no / /
gnyis ka da lta mtshungs par yul la 'jug cing shes pa du ma cig car mi skye ba'i phyir /
gal te mgal me snga phyi bar chod kyang 'jug pa myur bas 'khor lo'i rnam par mthong ba bzhin du dngos po 'dzin pa'i dbang shes kyi phyogs stobs dang ldan pas rtog pas bar chod kyang nges nus pa min zhes 'dod na /
gzhan khyod kyi lugs la'ang de ni mtshungs pa yin pas /
dbang shes bar ma chad dang bcas par nges par thal ba skyon med do / /
'jug pa myur bas mgal me 'khor lor mthong na /
yi ge sa raH ra saH 'ang cig car thos par 'gyur bar thal /
thos pa ches myur ba'i phyir /
TIk chen las /
'jug pa myur ba mngon sum gyis gcig tu mthong ba'i rgyur smra ba 'gog gi /
gcig tu 'khrul pa'i rgyur smra ba 'gog pa min gsungs /
blo du ma cig car mi skye bar 'dod pa'i rigs pa can pa'i lugs 'dir gzugs sogs don kun dang cig car du 'dus pa can gyi dbang po rnams yod pa na gzugs 'dzin dbang shes lta bus rang yul bar ma chad du 'dzin pa ma yin par thal /
sgra 'dzin sogs gzhan lnga po rnams kyis chod pa'i phyir /
'di ni gong du /
gal te rnam rtog gis bcad pas / /
mthong ba rgyun chad 'gyur zhe na / /
zhes smra ba de'i mgo mtshungs yin no / /
de chod na'ang chod pa med bzhin du snang ba yin zhe na /
de ltar blo 'dod pa gang yin pa de /
ming gi thung ba mthar thug pa'i yi ge 'dzin pa'i shes pa skad cig snga phyi 'dres pa ste ma chod kyang bar chod par snang bar khas len pa de ngo mtshar te ya mtshan pa'o / /
rgyu mtshan de'i phyir /
blo du ma cig car skye bar 'gyur ro / /
dbang shes la bar bcas dang bar med yod pa ji ltar yin te /
rang yul bar ma chad du snang ba la yang khyad med pa'i phyir /
yid kyi rtog pa 'ba' zhig la'ang rang yul rim can du 'dzin pa mi 'gyur te /
'jug pa myur bar 'dzin pa'i phyir /
blo gnyis cig car skye yang skabs la lar yid gzugs la kun tu chags pa'i sems can don sgra nye ba la'ang sgra 'dzin nyan shes skye ba med pa gang yin pa de ni yid gzhan la chags pas sgra 'dzin gzhan skyed pa'i nus pa nyams pas so / /
! rtsod pa de ni blo gnyis cig car skye bar 'dod mi 'dod gnyis ka la'ang sel dgos pa'o / /
mgal me la sogs myur du 'jug pa'i rjes su 'gro bas /
gnod pa can gyi mig las 'khor lor 'khrul ba'i dbang shes skye ba yin pas /
mgal me de mthong ba'i dbang shes mgal me'i me stag snga phyi mtshams sbyor ba las skye ba ma yin /
de ni mgal me myur ba'i dbang gis min par /
mig bslad pa'i dbang gis 'khor lor 'khrul zhes pa'o / /
mgal me zhes pa shing dum mer bsregs pa'i me la zer /
rnam shes rigs mthun rdzas tha dad la dpyad pa skabs 'dir cung zad dpyad na /
! 'jug pa myur ba cig car du 'khrul pa'i rgyur 'dod pa la /
'jug pa'i TIk chen las /
rang rig 'dod pa'i mdo sems gnyis kyis 'jug pa myur ba cig car du 'khrul pa'i rgyu yin pa bkag ces gsungs /
gang du bkag na /
yi ge'ang cig car thos par 'gyur / /
zhes pa de yin pa 'dra /
'jug pa myur ba cig car du 'khrul pa'i rgyu min na /
'jug pa myur phyir blun po dag /
de dag la ni gcig tu zhen / /
zhes sogs dang 'gal ba ma zad /
mgal me la sogs myur 'jug pa'i / /
rjes su 'gro bas gnod pa can / /
zhes pa'ang 'gal bar 'gyur /
mkhas grub TIk chen las gsungs pa ltar /
'jug pa myur ba mngon sum gyi gcig tu 'khrul pa'i rgyu yin pa bkag ces pa 'grig kyang /
'jug pa myur ba tsam cig car 'khrul pa'i rgyu yin na /
yi ge sa raH dang /
ra saH la'ang 'jug pa myur ba yod pas cig car thos par 'gyur ro / /
zhes 'phen na chog /
'khrul rgyu nang gi dbang po la'ang yod cing 'jug pa myur ba tsam min no / /
'jug pa'i TIk chen las gsungs pa de ni /
shin tu phra ba zhig 'dug pas da dung yang dpyad par bya'o / /
skabs 'dir gzhan sdes /
gang zag gcig gi rgyud la shes pa du ma cig car du mi skye bar 'dod pas /
gzugs 'dzin dbang mngon dang gzugs 'dzin rtog pa gzugs la 'jug pa'i tshe rtog pa gcig kho na skye bas gzugs 'dzin dbang shes rtog par 'dod /
sangs rgyas pas shes pa du ma cig car skye ba yod pas dbang shes rtog min du 'dod /
! 'on kyang /
bcom ldan 'das kyi gsung las /
rnam par shes pa rgyud re re ba kho na'o / /
zhes pa de rnam shes rigs mthun rdzas tha dad pa du ma cig car mi skye zhes pa'i don yin gsungs /
rigs mthun pa'i don yang /
mig shes nas yid shes bar rang rang rigs mthun pa la 'jog /
mkhas grub rje'i sde bdun las /
ldog pa rigs mthun rdzas tha dad pa'i rnam shes du ma cig car mi skye ba'i don yin gsungs /
de la gang zag gcig gi rgyud la yid kyi rnam shes rdzas tha dad pa gnyis cig car du skye ba med par thal gong gi lung don de ltar 'thad pa'i phyir dang /
rang re'i phar phyin mtha' dpyod dang /
dbu ma spyi don gnyis las kyang gsal ba'i phyir /
'dod na /
rgyun zhugs srid pa lan bdun pa ba de skye srid du nying mtshams sbyar ma thag pa'i rgyud la de 'dra'i mtshan gzhi yid kyi rnam shes dang /
'das lam du gyur pa'i yid kyi rnam shes gnyis med par thal /
'dod pa'i phyir /
'dod mi nus te /
de'i rgyud la 'bras dus kyi rnam shes kyi rten 'brel yod pa gang zhig /
'das lam yod pa'i phyir /
dang por der thal /
skye srid du nying mtshams sbyar ma thag pa'i gang zag yin pa'i phyir /
gnyis pa der thal /
'phags pa yin pa'i phyir ro / /
so so'i skye bo yid kyi rnam shes rgyud la mi ldan pa dang /
'phags lam rgyud la mi ldan pa'i 'phags pa'i gang zag yod par khas len na mi mdzes so / /
yang yig cha 'ga' zhig gis /
rnam shes rigs mthun rdzas tha dad pa du ma cig car skye ba yod la /
rnam shes rigs mthun rdzas tha dad pa du ma mngon 'gyur du cig car skye ba med gsungs /
de ni rnam rtsa dang /
thar lam gsal byed /
mkhas grub TIk chen dang /
sde bdun /
dbu ma dgongs pa rab gsal /
mdzod 'grel mngon pa'i rgyan /
tshad ma rigs rgyan sogs mtha' dag dang 'gal zhing /
gzhan sdes dbang shes rtog par 'dod pa la /
gzugs so snyam pa dang /
gzugs 'dzin pa'o snyam pa'i rtog pa gnyis cig car du skye bar 'gyur la /
de ltar na /
rnam shes rigs mthun cig car du skye bar 'gyur ba las de ltar skye ba med pa'i phyir zhes dgag pa brjod pa'ang mi 'thad par thal /
gzugs so snyam du 'dzin pa dang /
gzugs 'dzin pa'o snyam du 'dzin pa'i rtog pa gnyis cig car du skye ba la skyon med pa'i phyir /
der thal /
rtog pa de gnyis mngon 'gyur ba cig car skye ba med kyang rtog pa gnyis cig car du skye chog pa'i phyir te /
blo yin na blo mngon 'gyur ba yin pas ma khyab pa'i phyir /
de tsam ma zad /
bye smra'i lugs la /
gtso sems dang de'i 'khor sems byung yang rdzas tha dad dang /
sems byung nang phan tshun yang rdzas tha dad yin pas /
rtog pa rigs mthun rdzas tha dad pa du ma cig car skye dgos par thal ba 'phen chog /
blo yin na blo mngon 'gyur ba yin pas khyab par khas len pa'i lugs la'ang /
theg chen mthong lam bar chad med lam pa'i rgyud la theg chen sems bskyed med cing /
yid kyi rnam shes thams cad stong nyid la gnyis snang nub pa yin pas /
de'i rgyud kyi mtshan gzhi yid kyi rnam shes kyang bar chad med lam yin zhing /
rjes thob kyi gnas skabs su theg chen sems bskyed slar skyes pa'i tshe /
mtshan gzhi yid kyi rnam shes de nus pa'i ngo bor gyur pa'am /
theg chen sems bskyed kyi ngo bor gyur pa gang rung las ma 'das /
dang po ltar na /
theg chen sems bskyed mngon du byed pa'i gang zag de'i rgyud la mtshan gzhi yid kyi rnam shes med par thal /
nus pa'i ngo bor gyur zin pa'i phyir /
gnyis pa ltar na /
de'i rgyud kyi theg chen sems bskyed de /
bar chad med lam gyi dus su nus pa'i ngo bor song ba ma yin par thal /
de'i dus su bar chad med lam gyi ngo bor song ba'i phyir /
der thal /
bar chad med lam de rjes thob kyi gnas skabs su theg chen sems bskyed kyi ngo bor gyur pa yin pa'i phyir /
de bzhin du /
theg chen sems bskyed dang gang zag gi gzhi mthun yod med kyang dpyad chog /
de bzhin du bar chad med lam pa'i rgyud la bag chags sgo gzhi med na /
gang zag gi mtshan gzhir rnam shes khas len pa la dgos pa med cing /
yod na /
mtshan gzhi yid kyi rnam shes de zag med ma yin par thal zhes 'phangs na /
lan ji ltar 'debs /
zag med yin yang bag chags sgo gzhir bzhag chog na /
sems tsam pas /
kun gzhi khas mi len pa rnams la stong nyid la mnyam par gzhag pa'i 'phags pa mnyam gzhag pa'i rgyud la bag chags sgo gzhi med par thal zhes 'phen pa la rang rgyud pa man chad kyi lan don mthun thebs par thal lo / /
'dod mi nus te stong thun dang 'gal la /
gzhung gzhan dang yang 'gal ba'i phyir /
kun gzhi sgrub byed kyi rigs pa gtso bo de yin zhing gzhan gyi lan thebs pa dka' ba yin /
mdor na blo yin na blo mngon 'gyur ba yin pas khyab par khas len pa dang /
blo yin na blo mngon 'gyur ba yin pas ma khyab par 'dod pa'i lugs gnyis kar yang gnod byed phran tsam snang /
rnam shes rdzas tha dad pa cig car 'byung mi 'byung la dpyad pa 'dir /
rnam shes gcig kho na khas len pa'i grub mtha'i 'dod pa de'ang dran par bgyi /
dper na /
dkar khung mang po yod pa'i khang pa'i nang du gang zag gcig gis dkar khung so so nas lta ba bzhin du rnam shes gcig las med kyang /
dbang po'i sgo so so nas gzugs la lta ba dang sgra nyan pa sogs byed par 'dod do / /
dbang po las skyes pa'i rtags dgag pa da ni dkyus la 'jug par bya ste /
dbang po las skyes pa'i rtags dgag pa ni /
rtsa bar /
la la dbang skyes la sogs phyir / /
byis pa'i blo bzhin rtog med dang / /
byis pa'i rtog med nyid kyi rgyu / /
brda nyams pa nyid yin smra ba / /
de dag gi ni rtog med phyir / /
byis pa'i mngon sum nyid du 'gyur / /
brda yi rgyu dang bral ba'i phyir / /
de ni phyis kyang mi 'gyur ro / /
gal te brda la ma byang ba'i / /
yid yod des na de 'dod na / /
de bzhin dbang skyes la yang 'gyur / /
'di 'dra 'di yang lhag ldan yin / /
byis la sgrub par byed gang yin / /
de nyid 'dir yang brjod bya ste / /
dbang po blo ni mtshungs phyir ro / /
'dis ni myong sogs bshad pa yin / /
zhes pas /
kun btus kyi 'grel byed /
srid pa'i bdag po la sogs pa la la na re /
rgan po'i dbang shes chos can /
rtog med yin te /
dbang skyes dang nyams su myong ba dang /
yid las byung ba ma yin pa la sogs pa yin pa'i phyir /
dper na byis pa'i blo bzhin no / /
byis pa'i dbang blo rtog med yin pa nyid kyi rgyu mtshan brda nyams pa nyid yin par smra'o / /
rgol ba de dag gi ni lugs la /
byis pa'i blo thams cad chos can /
mngon sum ste yul gsal bar snang ba nyid du 'gyur bar thal /
rtog med kyi shes pa yin pa'i phyir /
byis pa de ni chos can /
phyis kyang brda 'dzin par mi 'gyur bar thal /
brda'i rgyu rtog pa dang bral ba'i phyir /
gal te da lta brda la ma byang ba'i yid de nyid don la dpyod byed du yod pa des na de phyis brda 'dzin par 'dod ce na /
'o na byis pa'i yid da lta rtog med yin kyang phyis nar son pa na rtog bcas su 'gyur ba de bzhin du byis pa'i dbang skyes la yang de ltar 'gyur ba mtshungs so / /
dbang skyes 'di 'dra 'di yang chos can /
rgan po'i dbang shes rtog bral du sgrub pa'i rtags yang dag ma yin par thal /
de sgrub kyi lhag ldan gyi rtags yin pa'i phyir /
byis pa'i dbang shes rtog bral du sgrub par byed pa gang yin pa rtog pa dang bral rung de nyid chos can /
rgan po'i dbang shes rtog bral du sgrub pa 'dir yang rtags su brjod bya yin par thal /
byis pa'i dbang shes rtog bral du sgrub pa'i rtags gang zhig dbang po'i blo de gnyis rtog bral du sgrub dka' sla mtshungs pa'i phyir /
'di 'dra 'di yang lhag ldan yin zhes pa 'dis ni /
myong bas 'jug pa sogs rtags yang dag ma yin par bshad pa yin no / /
dbang shes don sbyor rtog pa dgag pa dbang shes don sbyor rtog pa yin pa dgag pa la /
rtsa bar /
khyad par dang ni khyad par gzhi / /
'brel dang 'jig rten gzhung lugs ni / /
bzung nas de dag sdom byas te / /
de ltar rtogs kyi gzhan du min / /
dper dbyug can bzhin rigs sogs kyi / /
bye brag rtogs pa med pa'i phyir / /
de ldan sbyor ba yod min pa / /
des na de la rtog pa'ang med / /
rjes 'gro can gyi rnam shes gang / /
de yang sgra dang gsal bar snang / /
kha dog dbyibs yig rnam pa yis / /
stong pa ba lang nyid du brjod / /
de nyid mtshungs pa nyid yin kyang / /
mig gi yul la mthong med de / /
snang ba gnyis ni med phyir ro / /
blo tha dad pa'ang rnyed par dka' / /
dbang po 'phro 'du 'dzin med phyir / /
'brel ba mthong ba med par gnas / /
snal ma 'di la snam bu zhes / /
sgra 'di dag kyang rang gis byas / /
ba lang la r+wa zhes 'jig rten /
r+wa la ba lang 'jig rten min / /
ba lang zhes bya yan lag ni / /
lhag ma rnam bcad dmigs med phyir / /
snal ma de rnams kyi snam bu / /
'di zhes snal ma 'dus byas las / /
phyis 'byung 'bras bur brjod yin gyi / /
ji lta bur yang dus gcig min / /
'ga' yis rgyu sgro btags pa 'am / /
sgra yi rten ni ston pa na / /
snal ma gcig ni bkar byas la / /
'bras la snal ma zhes 'jug 'gyur / /
phan gdags phan 'dogs byed nyid dam / /
rnam par chad med snang ba nyid / /
'khrul med can shes dang po yi / /
brda la spyod yul gang yin dngos / /
dngos po las ni tha dad can / /
rigs sogs la ni rjes dpag med / /
dbyug pa can sogs thams cad la'ang / /
kun rdzob pa las tha snyad 'dogs / /
dngos po khang bzang 'phreng sogs kyi / /
sgra yang gzhan la bltos pa min / /
gal te khang pa ldan yin na / /
de 'phreng de ni ci zhig yin / /
gal te rigs yin khang gcig kyang / /
shing bzhin 'phreng zhes brjod par 'gyur / /
'phreng mang po la de yi sgra / /
ci ltar rigs la rigs med phyir / /
'phreng sogs la ni chen po sogs / /
nyer btags las 'dod gang yin pa / /
dngos dang khyad med rnam shes kyi / /
gzung bya nyid phyir nyer btags min / /
dngos su mngon par 'dod pa la'ang / /
rgyu gzhan min pa nyid de mtshungs / /
drug rnams la ni tshig don sgra / /
rgyu gzhan gang la ltos par mthong / /
ji ltar grags las grub gang yin / /
dngos dang de dang mtshungs pa'i phyir / /
gang la de skad brjod phal pa / /
dngos la dngos med btags phyir ro / /
grags pa brda yi rjes 'gro can / /
de yang brjod 'dod rjes 'gro can / /
tha snyad don du byas pa ste / /
sdeb sbyor ming dang sgra cha bzhin / /
zhes pas /
khyad par du byed chos dkar po dang khyad par byas gzhi ba lang dang /
de gnyis kyi 'brel ba dang /
'jig rten gyi gzhung lugs kyi sgra'i tha snyad rnams gzhan du so sor 'dzin mi shes bzhin du bsdoms nas 'di ba lang dkar po'o snyam du 'dzin pa ma yin gyi /
dang por so sor gzung nas phyis de dag sdom par byas te 'di ba lang dkar po'o snyam pa de ltar rtogs dgos pa'i phyir /
dper na skyes bu dbyug pa can bzhin no / /
skyes bu dang dbyug pa rdzas tha dad kyang khyad gzhi khyad chos kyi cha rtog pas btags pa yin /
so sor bzung ba las gzhan du khyad gzhi la khyad chos ldan par rtogs pa ma yin no / /
dbang shes des rigs sogs kyi bye brag rtogs pa med pas rigs dang rigs de ldan sbyor ba yod pa min no / /
rgyu mtshan des na dbang shes 'di la rtog pa'ang med do / /
dbang shes don sbyor rtog pa yin na /
skyes bu 'di dbyug pa can du 'dzin pa'i blo de don sbyor rtog pa yin pa de bzhin du dbang shes kyang de ltar dgos pa las de ltar ma yin zhes pa'o / /
ba lang gi gsal ba rnams la rjes su 'gro ba can gyi spyi 'dzin rnam shes gang yin pa de'ang chos can /
spyi gzung don du byed pa min te /
sgra spyi don spyi dang rtog med la dbyibs sogs kyi rnam par snang ba'i phyir /
khyab ste /
khyod kyis kha dog dbyibs yi ge'i rnam pa yis stong pa ba lang gi spyi nyid du brjod pa'i phyir /
kha dog dbyibs sogs su snang ba de nyid gsal ba mtshungs pa'i spyi nyid yin pas dbang shes la snang ba yin no zhe na yang /
rtog pa la kha dog dbyibs sogs su snang ba de mig shes kyi yul la mthong ba med de /
mig shes la rang yul gsal bar snang ba dang /
mi gsal bar snang ba gnyis med pa'i phyir /
ma grub na /
blo tha dad pa'ang rnyed par dka' zhing 'jog byed med par thal /
yul gsal bar snang ba dang mi gsal bar snang ba gnyis yod kyang /
tha dad 'jog mi nus pa'i phyir /
'phro 'du'i 'brel ba dbang po'i mngon sum gyis 'dzin pa med par rigs pa can pas khas blangs pas /
dbang po'i mngon sum gyis 'phro 'du'i 'brel ba mthong ba med par gnas so / /
rigs pa can pa sogs kyis /
'phro 'du'i 'brel ba rdzas su grub pa yin te /
yan lag snal ma dag la yan lag can snam bu'i sgra sbyor ba'i phyir dang /
ba lang la r+wa yod ces pa'i sgra sbyor ba'i phyir /
de dag 'phro 'du'i 'brel ba yod pas yin zhes pa'o / /
snal ma 'di la snam bu zhes pa'i sgra 'di dag kyang rigs pa can pa rang gis byas kyi dngos po'i dbang gis min te /
gal te yin na /
ba lang la r+wa yod do zhes pa'ang dngos dbang gis yin dgos /
de ltar na /
r+wa la ba lang yod ces pa'ang 'jig rten na grags par 'gyur ba las /
ba lang la r+wa yod ces 'jig rten na grags kyi r+wa la ba lang yod ces 'jig rten na grags pa min pa'i phyir /
'phro 'du'i 'brel ba rdzas su grub na /
r+wa la ba lang brjod pa la'ang skyon med par gnas dgos so / /
ba lang la r+wa yod ces pa'i tha snyad kyi rgyu ni /
ba lang zhes bya ba'i yan lag ni mgo la sogs pa lhag ma rnams dang steng gi r+wa bar rnam par chad pa dmigs pa med cing bar ma chad du dmigs pa na /
de tsam la tha snyad sbyar ba'o / /
yan lag gzhan dang /
r+wa gnyis 'brel ba ma bcad par tha snyad sbyar zhes pa'o / /
snal ma la snam bu'i sgra sbyor ba 'phro 'du'i 'brel ba'i dbang gis ma yin na /
gang gis yin zhe na /
sgra sbyor ba'i tshul ni /
snal ma de rnams kyis snam bu 'di byed do zhes sbyor ba'i tshe ni /
snal ma rkyen gyis 'dus byas pa las snam bu de phyis 'byung ba'i 'bras bur brjod pa yin gyi /
ji lta bur yang dus gcig pa'i snam bu dang snal ma brjod pa min pas 'phro 'du'i dbang gis ma yin no / /
'phro 'du ni dus mnyam la yod par smras so / /
sngar gyi snal ma de gang zhes dris pa'i lan du /
snal ma'i sgra yi rten ni ston pa na /
'ga' yis rgyu snal ma la 'bras bu snam bur sgro btags pa'am yang de'i tshe /
snam bu las snal ma gcig ni bkar bar byas nas sngar gyi snal ma de 'di'o zhes brjod pa'i tshe ni /
'bras dus kyi snal ma la rgyu dus kyi snal ma zhes sgro btags nas 'jug par 'gyur ba yin pas 'phro 'du'i 'brel ba'i dbang gis min /
snal ma btags zin pa'i tshe 'di snam bu'o zhes sbyor ba ni snal ma thag pa sogs kyis 'dus byas pa snga ma dang phyi ma phan gdags bya dang phan 'dogs byed nyid dam dus mnyam pa'i snal ma phan tshun grogs grogs can gyi sgo nas btags te /
snal ma rnams bar rnam par chad pa med par ling po gcig tu snang ba nyid la de tsam gyis brda sbyar ba yin zhing /
de'i tshe yang /
dang po'i gnas skabs su don de la snam bu zhes pa'i ming 'dod pas brda sbyar ba yi spyod yul gang yin pa'i sgo nas ming de las don de 'khrul med du shes pa'i phyir /
de ni dngos ming du 'jug pa yin yang dngos dbang gis ma yin no / /
kho na re /
gsal ba dngos po las rdzas tha dad pa'i rigs sogs yod pas /
gsal ba du ma la ba lang ngo snyam pa'i blo thun mong ba 'jug par 'dod do / /
gsal ba dngos po las ni rdzas tha dad pa'i rigs sogs yod pa la ni sgrub byed kyi rjes dpag med de /
mthun dpe med pa'i phyir /
skyes bu dbyug pa can yang dpe ma yin te /
dbyug pa la sogs pa thams cad la'ang skyes bu dang dbyug pa'i 'brel ba kun rjob las tha snyad 'dogs pa yin pa'i phyir /
du ma la sgra blo thun mong ba 'jug pa la rdzas gzhan la ltos dgos par 'dod pa mi 'thad de /
tshig gi don drug la dngos po zhes pa'i sgra gcig 'jug pa dang /
khang bzang rdzas tha dad pa du ma tshar du dngar ba la phreng ba zhes sogs kyi sgra gcig 'jug pa yang rdzas tha dad pa yod pa la ltos pa min pa'i phyir /
khang bzang las rdzas tha dad pa'i phreng ba khang bzang la brten na phreng ba ni yon tan yin pas rdzas la brten dgos pa'i phyir /
khang bzang rdzas yin na mi 'thad de /
khang bzang ni rigs mi mthun gyi rdzas kyis brtsams shing /
rigs mi mthun gyis rdzas rtsom pa med par khas blangs pa'i phyir /
gal te khang pa rdul rigs mi mthun phrad pa'i ldan pa yin no zhe na /
khang bzang de'i phreng ba de ni ci zhig yin /
gal te khang bzang gi rigs yin no zhe na /
khang bzang gcig kyang chos can /
khang bzang gi phreng ba zhes brjod par 'gyur bar thal /
de'i phreng ba de khyod kyi rigs yin pa'i phyir /
dper na /
tsan dan la shing zhes brjod pa bzhin no / /
khang bzang gi phreng ba mang po la de yi sgra ji ltar 'jug ste mi 'jug par thal /
khang bzang gi phreng ba rigs yin pa gang zhig /
rigs la rigs gnyis pa med pa'i phyir /
khang bzang dang de'i phreng ba sogs chos can /
khyod la ni chen po sogs kyi sgra mi 'jug par thal /
khyod las don gzhan pa'i chen po sogs med pa'i phyir /
de la chen po'i sgra nye bar btags pa las 'jug par 'dod pa gang yin pa'o zhe na /
chen po dngos dang khyad med du rnam shes kyi gzung bya nyid yin pas /
khang pa dang khang bzang gi sgra nye bar btags pa min no / /
ming dngos su 'jug par mngon par 'dod pa la'ang /
rgyu khyad chos don gzhan yod pa min pa nyid de mtshungs pas /
don gzhan yod pa brjod pa dngos ming dang /
med pa brjod pa btags ming du mi 'thad /
tshig gi don drug rnams la ni tshig gi don drug ces pa'i sgra 'jug pa rgyu gzhan gang la ltos par mthong ste ma mthong ba'i phyir dang /
ji ltar grags pa las grub pa'i ming gang yin pa de dngos ming dang /
don de dang mtshungs pa'i phyir /
gang la dngos ming de skad brjod pa'i rjes su /
rjes grub tu 'jug pa de phal pa btags ming yin pa'i phyir te /
bu glen pa'i dngos po la bu med ces dngos med du btags pa'i phyir /
grags pa dngos dbang gis mi 'jug ste /
grags pa brda'i rjes su 'gro ba can yin la /
brda de yang brjod 'dod kyi rjes su 'gro ba can yin pa'i phyir /
rigs don gzhan med na'ang /
tha snyad kyi dus su don go ba'i ched du sgra byas pa'i phyir /
dper na /
sdeb sbyor gyi ming la me tog phreng 'dzin dang sgra'i cha shas la rang bzhin dang rkyen zhes ming btags pa bzhin no / /
de dag gi skabs su /
bye brag pa'i 'dod pa gsal por shes na khyad che yang /
tshig mangs su dwogs nas bzhag /
mkhas grub TIk chen las rgyas par gsungs pas der gzigs par mdzod cig /
! du ma la sgra gcig 'jug pa'i rgyu mtshan mdor bstan pa ni /
rtsa bar /
tha dad kyang gang dngos chos kyis / /
de 'dra'i rnam shes rgyu yi ni / /
don de dag la shes pa des / /
de ltar rtogs par 'gyur ba yin / /
tha dad tha dad min par ni / /
rtogs la shes pa'ang de bzhin no / /
de phyir de 'bras med bral ba / /
rjes 'gro dngos gcig yod ma yin / /
dngos rnams la yod de yi phyir / /
dngos la mnyan pa de mtha' can / /
zhes pas /
shing gsal rnams rdzas tha dad kyang /
gang dngos po'i chos nyid kyis rigs gcig tu 'dzin pa de 'dra'i rnam shes kyi rgyu yi ni don yin pas /
shes pa de shing gsal rnams rigs gcig pa de ltar rtogs par 'gyur ba yin no / /
shing 'dzin dbang shes du ma'ang chos can /
shing gsal de bzhin du rigs gcig pa yin te /
rdzas tha dad kyang tha dad min par ni rtogs pa ste snang ba'i rgyu yin pa'i phyir /
shing gsal rnams la rjes su 'gro ba'i spyi rtag dngos gcig yod pa ma yin gyi /
shing de rang gi 'bras bu med tsam dang bral ba ste 'bras bu yod pa'i shing rnams kun la rjes 'gro byed pa'i spyi yin pa'i phyir /
shing gi dngos po la shing zhes pa'i mnyan pa chos can /
shing de'i 'bras bu mthar thug pa can yin te /
shing gi dngos po rnams la yod pa'i gzhan sel go byed du brda sbyar ba de'i phyir /
! de la rtsod spang ni /
rtsa bar /
phyi rol nus pa rnam gcod la / /
reg pa med kyang sgra de ni / /
rnam par rtog pa'i gzugs brnyan ni / /
de yi mthar thug rnams dang 'brel / /
des na gzhan sel mthar thug phyir / /
mnyan pa gzhan sel byed par brjod / /
ces pas /
gzhan sdes shing zhes pa'i sgras shing gi dngos po kho na brjod par thal /
des shing gi mthar thug pa can brjod pa yin pa'i phyir /
'dod na /
gong du sgra don brjod par bshad pa dang 'gal lo zhe na /
phyi rol don byed nus pa shing min rnam par gcod pa la don dam par reg pa med kyang shing sgra de ni shing gi gzhan sel gyi mthar thug pa can yin te /
shing sgra de la brten nas shing 'dzin rnam par rtog pa'i gzugs brnyan ni /
shing de'i mthar thug pa rnams dang 'brel ba des na'o / /
shing gi sgra de /
shing gi gzhan sel go bar byed pa brjod pa'i mnyan pa yin no / /
gzhan phyogs sun dbyung ba rtsa bar /
ldog pa bzhin du sgra dag las / /
shes la gzhan gyi gzugs brnyan snang / /
gang de'ang don gyi bdag nyid min / /
de 'khrul bag chags las byung yin / /
de ni mnyan pas brjod pa na / /
don gyi cha gang rtogs par 'gyur / /
de ma rtogs na de don can / /
brda byed pa ni don med 'gyur / /
sgras don cha ni ci brjod ces / /
de la gzhan sel brjod par bya / /
rnam pa de yang don la med / /
de brjod ci ltar don rten yin / /
rjes 'gro can sgras rjes 'gro can / /
don gyi 'bras yin mthong goms pas / /
sprul de'ang rjes 'gro med pa can / /
blo las tha dad med phyir ro / /
zhes pas /
gal te shing ma yin las log par snang ba de nyid shing yin pas shing sgras shing gi dngos po kho na brjod do zhe na /
shing zhes pa'i sgra dag las rtog pa'i shes pa la shing min las ldog pa bzhin du gzhan shing gi gzugs brnyan snang ba gang yin pa de'ang chos can /
don gyi bdag nyid ma yin te /
'khrul pa'i bag chags las byung ba'i snang ba yin pa'i phyir /
rtog pa la shing ma yin las log par snang ba de chos can /
shing ma yin te /
rtog pa'i snang yul yin pa'i phyir zhes pa'o / /
shing zhes pa'i mnyan pa chos can /
don gyi cha shing gang rtogs par 'gyur te mi 'gyur bar thal /
rtog pa'i gzung rnam de ni brjod pa'i phyir /
de ni /
shing gi sgras rtog pa'i gzung rnam brjod byar byed na /
shing ma brjod dgos /
de lta na /
sgra de las shing ma go bar 'gyur zhes pa'o / /
sgra de las shing ma rtogs na /
shing rtogs pa de'i don can du brda byed pa ni don med du 'gyur bar thal lo / /
shing sgras don gyi cha ni ci brjod ces 'dri ba de la gzhan sel brjod par bya ste /
shing gi gzhan sel go byed yin no / /
shing 'dzin rtog pa'i gzung rnam de yang chos can /
khyod brjod pas ji ltar don shing rtogs pa'i rten yin te ma yin par thal /
khyod shing gi don la med pa'i phyir /
shing gsal la rjes su 'gro ba can gyi shing sgras brjod pa'i don gyi 'bras bu shing 'dzin rtog pa'i gzung rnams de /
shing gsal la rjes su 'gro ba can yin no zhe na /
shing mthong ba goms pas sprul pa'i shing 'dzin rtog pa'i gzung rnams de'ang /
shing gsal la rjes su 'gro ba med pa can yin te /
shing 'dzin rtog blo las grub bde tha dad med pa'i phyir /
! rang lugs la /
rtsa bar /
de dngos sgro btags rtogs pa yis / /
gzhan las bzlog pa rtogs phyir yang / /
sgra don gang yin de nyid ces / /
brjod pa la ni 'gal ba med / /
shes pa sgra yis nges sprul pa / /
de dag log par snang ba nyid / /
don gyi cha la 'di rjes 'gro / /
de ltar mnyan pa gzhan sel byed / /
de phyir brda yi dus na yang / /
rang nyid mthong ba'i 'bras bu can / /
bstan pa'i don dang 'brel ba'i phyir / /
zhes pas /
shing sgra'i don gang yin zhes 'dri na /
shing gi gzhan sel de nyid yin zhes brjod pa la 'gal ba med de /
sgra de las shing de'i dngos por sgro btags pa shing min las log par snang ba rtogs pa yis /
gzhan shing min las ldog pa rtogs pa'i phyir /
shing sgra yis nges par sprul pa'i shing pa de dag la shing min las log par snang ba de nyid chos can /
shing gsal gyi spyi yin te /
shing gsal gyi don gyi cha la rjes su 'gro ba yin pa'i phyir /
shing zhes pa'i mnyan pa chos can /
shing gi gzhan sel gyi rjod byed yin te /
de'i go byed de ltar yin pa'i phyir /
shing zhes pa'i sgra shing gi gzhan sel dang 'brel te /
brda'i dus na yang shing rang nyid mthong ba'i 'bras bu can sngar bstan pa'i don gyi gzhan sel dang 'brel ba'i phyir /
de dag gi ngag don bde bar brjod na /
shing gi sgras shing ma yin las log pa de nyid brjod de /
sgra de'i rjes su 'brangs pa'i rtog pas /
shing ma yin las log par snang ba sgra don dngos su snang ba'i sgo nas shing ma yin las log pa rtogs pa'i phyir /
shing ma yin las log par snang ba de nyid shing gi spyi yin pa dang shing gi sgra don yin pa mi 'gal yang /
sgra don spyi yin mi dgos /
shing zhes pa'i sgra las shing gi gzhan sel go ba bstan no / /
! sgras gzhan sel brjod dgos pa'i rgyu mtshan la /
rtsa bar /
gzhan sel sgra dang 'brel bar 'gyur / /
gzhan du ma mthong la ltos dang / /
la lar de mthong la ltos phyir / /
gzhan sel sgra dang 'brel 'gyur gyi / /
de ni dngos la mi rung ngo / /
zhes pas /
shing zhes pa'i sgra shing gi gzhan sel dang brjod bya rjod byed dang 'brel bar 'gyur gyi spyi gzhan dngos po ba la rjod byed du mi rung ste /
sgra de las shing gi don go ba shing las gzhan du brda sbyor ba ma mthong zhing de nyid nges pa la ltos /
shing gsal la lar shing gi brda sbyor ba mthong ba la ltos pa'i phyir /
ngag don /
gzhan sel gyi sgra de ni brjod bya gzhan sel dang brjod bya rjod byed kyi 'brel ba yod ces pa'o / /
le'u dang por /
sgra rnams dngos dang lhan cig tu / /
zhes pa dang mi 'gal bar bsam dgos pa zhig go /
! de dag gi don bsdu ba la /
rtsa bar /
de phyir rigs sogs de ldan ni / /
yod min don dang de dag la / /
mnyan pa 'brel min gzhan las ni / /
ldog pa nyid la sgra sbyor phyir / /
zhes pas /
rigs sogs don gzhan de dang ldan pa'i yan lag can gyi rdzas yod pa min te /
gong du bkag zin pa de'i phyir /
rigs sogs don gzhan de dang ldan pa'i don yan lag can gyi rdzas dang de dag la shing zhes pa'i mnyan pa brda 'brel byed rigs pa min gyi /
sgra sbyar ba'i dgos pa shing ma yin las ldog pa nyid la sgra sbyor ba'i phyir /
dbang shes sgra sbyor rtog pa yin pa dgag pa dbang shes sgra sbyor rtog pa yin pa dgag pa la /
rtsa bar /
brda dran pa yi rgyu can gyi / /
mthong ba sre byed bdag nyid can / /
snga phyi 'dzin pas stong pa yi / /
mig shes la ni de ci ltar / /
gzhan la 'jug sems can gyi yang / /
mig gis gzugs dag mthong gyur ba / /
der ni gsal bar de yi brda / /
mi 'dzin des bskyed rtog pa'ang med / /
gang la sgra ni nges 'god pa / /
de la rtog pa skye bar 'gyur / /
dpe na dbang skyes 'dod pa yis / /
'jug 'gyur phyi rol mthong mi 'gyur / /
zhes pas /
mig shes lta bu la ni brda dran pa yi rgyu can gyi phyis mthong ba'i don dang /
sngar gyi ming gnyis gcig tu sre bar byed pa'i bdag nyid can ji ltar yin te ma yin par thal /
snga phyis 'dzin pa'i stong pa'i phyir /
! ngag don ni /
ming sbyor rtog pa yin na /
brda dus dang tha snyad kyi dus snga phyis 'dzin pas khyab pa las mig shes la de ltar med pas rtog pa min no / /
don sgra gzhan la 'jug pa'i sems 'jug pa can gyi yang mig gis gzugs dag mthong bar gyur pa der ni dbang shes chos can /
brda des bskyed pa'i rtog pa'ang med de /
yul gsal bar de'i brda mi 'dzin par snang ba'i phyir /
ming sbyor rtog pa yin na sgra don snang yul du byed dgos pas dbang shes rtog pa yin na phyi rol gyi gzung don mthong bar mi 'gyur te /
yul la 'dod pa yis 'jug pa'i phyir te /
sgra don snang yul du byed pa'i rtog pa yin pa'i phyir /
khyab ste /
gang la sgra ni nges par 'god pa'i yul de la dmigs nas ming sbyor rtog pa skye bar 'gyur ba des na'o /
! /
mngon sum rtog par 'dod pa la gnod byed las gzugs 'dzin myong byed med par thal ba ni /
rtsa bar /
gzugs la gzugs zhes mthong ba na / /
de blo zhes ni ji ltar mthong / /
de yi nyams su myong ba'ang yod / /
de ni rtog med ci ltar yin / /
de nyid kyis myong yin na ni / /
rtog gnyis cig car mthong ba med / /
des ni dus mtshungs rnam par shes / /
gzhan gyis myong ba bstan pa yin / /
'das pa la ni dran par 'gyur / /
myong ba med la de ci ltar / /
rang blo'i blo dang gzhan gyi blo / /
yongs gcod ngo bo gcig par 'gyur / /
zhes pas /
gzugs la gzugs zhes mthong ba na de 'dzin pa'i blo chos can /
'di'o zhes ni dran pa ji ltar mthong ste med par thal /
myong byed med pa'i phyir /
gzugs 'dzin pa'i blo de la nyams su myong ba'ang yod de /
de'i dran pa yod pa'i phyir /
myong byed yod na de ni rtog med ji ltar yin te ma yin par thal /
blo thams cad rtog pa yin pa'i phyir /
gzhan yang /
gzugs 'dzin pa'i blo de rang nyid kyis myong ba yin na ni mi 'thad de /
rtog pa gnyis cig car du mthong dgos pa las de med pa'i phyir /
rigs pa des ni /
dus mtshungs pa'i rnam par shes pa gzhan gyis myong ba la'ang gnod byed bstan pa yin no / /
phyis byung gi shes pa chos can /
gzugs 'dzin myong byed ma yin par thal /
blo de la 'das pa la ni dmigs pa'i dran par 'gyur ba'i phyir /
sngar gyi gzugs 'dzin la de dran pa ji ltar yod de med par thal /
myong ba med pa'i phyir /
lhas byin gyi blo de rang blo'i 'jal tshul dang gzhan gyi blo yongs su gcod tshul ngo bo gcig par 'gyur bar thal /
de gnyis lkog gyur gyi tshul gyis 'jal ba'i phyir /
! ngag don ni /
dbang shes rtog par khas len pa la /
gzugs 'dzin mngon sum gyi rjes su gzugs dran pa'i blo skye ba med par thal /
rang dus su myong byed med pa'i phyir /
myong byed yod na /
rtog pa yin dgos par khyod kyis khas len pas /
de ltar na gzugs 'dzin dang de myong byed kyi blo gnyis cig car du yod pas rtog gnyis cig car du skye bar 'gyur ba las de med pa'i phyir /
dus mnyam pa'i myong byed yod na'ang des gnod /
phyis byung gi blo zhig gis myong na ni blo de dran par 'gyur ro / /
blo snga ma chos can /
khyod dran pa'i blo med par thal /
khyod myong byed med pa'i phyir /
gal te myong byed med na /
rang gi blo rang la lkog gyur kho na las ma 'das pas /
rang blo dang gzhan blo 'jal tshul ngo bo gcig par 'gyur zhes pa'o / /
gzhung de dag gis rang rig sgrub tshul gyi rigs pa gtso bo zhig bstan no / /
! das pa dran pa mi srid par thal ba la /
rtsa bar /
don rig 'das pa dpe dag dang / /
bral zhing rtags ni yod min te / /
cis grub gang phyir de la ni / /
mngon sum ma yin rtags can min / /
gal te de yi ngo bor ni / /
snang can de ma thag pa'i blos / /
gzugs sogs bzhin du 'dzin 'gyur na / /
snga blo de ni 'dzin mi 'gyur / /
ji ltar rang gi yul can gyi / /
rnam shes nyams myong de rtog med / /
de bzhin brda bya mi nus pa / /
gzhan yang rtog pa med par 'gyur / /
zhes pas /
'das pa'i don rig chos can /
tshad ma cis grub ste ma grub par thal /
gang gi phyir khyod la ni mngon sum gyis grub pa ma yin zhing rtags can rjes dpag gis grub pa min pa'i phyir te /
khyod sgrub pa la mthun dpe dag dang bral zhing /
rtags phyogs chos grub pa ni yod pa ma yin pa'i phyir /
rtags dang por gzhan sdes khas len /
gal te gzugs de'i ngo bor ni snang ba can gyi de ma thag pa'i blos gzugs sogs 'dzin pa bzhin du /
gzugs 'dzin pa'i blo de de ma thag pa'i blos 'dzin par 'gyur ro zhe na /
don du ma 'dzin pa'i rjes su skyes pa'i blo chos can /
snga blo de ni 'dzin par mi 'gyur bar thal /
khyod dang de'i bar dus gzhan gyis chod pa'i phyir /
ji ltar gzugs rang gi yul can gyi rnam shes nyams su myong ba'i blo de chos can /
rtog med yin te /
rang yul la brda bya bar mi nus pa'i phyir zhe na /
de bzhin du dbang shes gzhan yang rtog pa med par 'gyur te /
rang yul la brda bya bar mi nus pa'i phyir /
! de dag gi ngag don ni /
shes pa rnams kyi myong byed thams cad rang las phyis byung bas khyab na /
da lta 'das pa'i don rig sngar rang gi rgyud la byung ba rtogs pa'i tshad ma med par 'gyur te /
mngon sum med par khyod kyis khas len /
rtags can rjes dpag med pa'i phyir te /
don rig 'das pa skyes pa'i tshe ma myong na mthun dpe mi rnyed pas rtags med do / /
gzugs sogs kyi de ma thag par byung ba'i blos gzugs sogs 'dzin pa bzhin du gzugs 'dzin yang de ma thag par byung ba blos 'dzin zhe na /
'o na /
dbang shes rgyun ldan du skye ba'i tshe /
skad cig tha ma kho na myong bar 'gyur ro / /
gal te bdag nyid myong ba shes pa rtog med yin yang /
rdzas gzhan gyi shes pa myong ba'i blo rtog pa yin pa yang mi 'thad de /
dbang shes thams cad sgra don min pa'i rang mtshan snang yul du byed pa mtshungs pa'i phyir /
! skabs 'dir cung zad dpyad na don rig 'das pa zhes pa dbang shes kyi ming du mdo sde pas 'dod /
de yang rang dus na 'das pa'i yul mthong yang rang gi dngos rgyu'i dus na 'das zin pa'i yul ma mthong bas de ltar brjod /
sngon 'dzin mig shes skad cig gnyis pa chos can /
khyod kyis sngon po ma rtogs par thal /
rang gi dngos rgyu'i dus na 'das pa'i yul ma mthong ba'i phyir /
khyab ste /
sngon po de sngon 'dzin skad cig dang po'i dus na 'das zin pa'i phyir te /
sngon 'dzin skad cig dang bo'i gzung don yin pa'i phyir /
ma grub na /
sngon po chos can /
sngon 'dzin skad cig dang po'i gzung don yin par thal /
sngon 'dzin mig shes kyi gzung don yin pa gang zhig /
mtshungs pa'i phyir dpyad rgyu mang yang re zhig zhog /
rang mtshan mthong ba mi srid par thal ba rang mtshan mthong ba'i blo mi srid par thal ba la /
rtsa bar /
spyi brjod ngang tshul can sgra dang / /
rtog pa'ang de dang don gcig na / /
rtog pa med pa med na ni / /
khyad par gang gis rtogs par 'gyur / /
gal te rtog med 'ga' zhig kyang / /
yod na de dang mtshungs rgyu can / /
thams cad de bzhin 'bras bdag nyid / /
tha dad rgyu tha dad las yin / /
phyi rol don la ltos med par / /
brda dran pa las sbyor ba yin / /
de bzhin brda la ltos med par / /
dngos nus nyid las mig blor 'gyur / /
gal te gzugs ni brda dran la / /
ltos nas dbang po'i blo dag la / /
nus 'gyur ltos med ma yin na / /
rtags bzhin dran pa nyid la 'gyur / /
de ni de 'brel skye ba'i phyir / /
dran las dbang blo 'gyur ba'am min / /
de las dus gzhan du'ang 'gyur / /
la lar rnam g.yeng srid phyir ro / /
gal te rim gyis gnyis rgyu yin / /
tha dad med phyir sngar nyid 'gyur / /
dbang po'i blo rgyu gzhan yin na / /
de la dran pa don med 'gyur / /
brda dran ji ltar brda btags pa / /
grub pa'i don du 'dod pa dang / /
khyad par brda btags med 'dzin na / /
de la dran pa don ci yod / /
spyi tsam 'dzin pa yin na ni / /
khyad par la ltos mi rung ngo / /
zhes pas /
spyi mtshan brjod pa'i ngang tshul can gyi sgra dang rtog pa gnyis yul la 'jug tshul don gcig pas /
rtog pa med pa'i shes pa med na ni khyad par rang mtshan gzung yul du byas nas /
gang gis rtogs par 'gyur te mi 'gyur ro / /
! ngag don ni /
shes pa thams cad rtog par 'dod pa la /
rang mtshan gzung yul du byas nas rtogs pa'i blo med par 'gyur te /
sgra rtog yul la 'jug tshul mtshungs pa'o / /
gal te rtog pa med pa'i dbang shes 'ga' zhig kyang yod ce na /
dbang shes thams cad kyang rtog med de bzhin du 'gyur te /
de dang rkyen gsum mtshungs pa'i rgyu can yin pa'i phyir /
khyab ste /
'bras bu bdag nyid tha dad rgyu tha dad las skye ba yin pa'i phyir /
rtog med dbang shes gcig yod na /
shes pa kun rtog par khas len pa 'gal lo / /
phyi rol don la ltos pa med par brda dran pa las ming sbyor rtog pa skye ba yin la /
mig blo ni de bzhin du brda la ltos pa med par dngos po'i nus pa nyid las skye bar 'gyur ba'i phyir /
ming sbyor rtog pa min no / /
gal te gzugs ni brda dran pa la ltos nas dbang blo dag la phan nus par 'gyur gyi ltos med ma yin na /
'o na /
rtags las rtags 'dzin sems dang de las rtags can rjes dpag skye ba bzhin du gzugs de dran pa nyid la dngos su phan par 'gyur te /
gzugs de ni brda dran de la 'brel ba de ltos nas dbang blo skye ba'i phyir /
dbang blo chos can /
dran pa las dngos su skye bar 'gyur ba'am gzugs las dngos su skye ba min par thal /
brda dran las dngos su skye bar khas len pa'i phyir /
dbang blo chos can /
rkyen gsum tshang ba de las dus gzhan du'ang skye bar 'gyur bar thal /
de'i tshe'ang brda dran pa srid pa'i phyir /
rang gi rkyen gsum tshang ba'i dus na'ang mi skye ba srid par thal /
skabs la lar yid rnam par g.yeng ba srid pa'i phyir /
gal te gzugs de rim gyis dran pa dang dbang blo gnyis ka'i rgyu yin zhe na /
rgyu'i gzugs gnyis chis can /
sngar nyid dbang shes skye bar 'gyur bar thal /
dran pa skyed pa gang zhig /
snga phyi tha dad med pa'i phyir /
dbang blo'i rgyu gzugs gzhan yin zhe na /
dbang shes chos can /
khyod la dran pa rgyur don ci yod de don med du 'gyur bar thal /
brda dran gyi ji ltar brda btags pa khyod kyis grub don du brda dran khyod kyi rgyur 'dod pa gang zhig /
brda btags pa med pa'i khyad par 'dzin pa'i phyir /
spyi tsam 'dzin na /
dbang shes khyad par gyi gzung don la ltos pa mi rung bar thal lo /
! /
don bsdu ba la rtsa bar /
de phyir mig dang gzugs dag la / /
brten nas mig blo skye bar 'gyur / /
zhes pas /
mig dang gzugs la sogs pa'i rkyen gsum dag la brten nas gzugs mthong ba'i mig gi blo skye bar 'gyur te /
gong du bsgrubs zin pa de'i phyir /
dbang shes rtog bral du sgrub pa'i rigs pa de dag /
thar pa dang thams mkhyen pa sgrub pa'i yan lag tu song tshul shes na rigs pa'i bstan bcos de la shin tu dad par 'gyur bas 'bad brtson byed pa gal che'o / /
dbang shes kyi tha snyad mi 'thad pa spang pa ! mtshan gzhi dbye ba las dbang po'i mngon sum bshad pa las 'phros nas /
dbang shes kyi tha snyad mi 'thad pa spang ba la /
rtsa bar /
gal te mngon sum shes bskyed la / /
dbang po bzhin du yul nus yin / /
'o na ci phyir gnyis rag las / /
skye ba de ni dpe mi brjod / /
go bar byed pa nyid mthong nas / /
tha snyad nges par sbyar ba yin / /
dbang po'i tha snyad la de yod / /
sbyar ba bya ba'ang de chos yin / /
de phyir tha snyad 'di la ni / /
sbyar bya rang bzhin rtags yin te / /
khyab par byed pa'i rang bzhin ni / /
log pa'i phyir ni ldog par 'gyur / /
zhes pas /
gal te mngon sum gyi shes pa bskyed pa la dbang po bzhin du yul yang nus pa yod pas yul dbang gnyis la rag las nas skye ba de ni yul shes zhes mi brjod par dbang shes kyi sgras brjod pa ci zhe na /
gzugs shes ma brjod par mig shes zhes brjod pa gang yin zhes 'dri'o / /
thun mong ma yin par go bar byed pa nyid mthong nas /
dbang shes zhes tha snyad nges par sbyar ba yin /
gzugs shes zhes brjod na mi go la /
mig shes zhes brjod na go ba'o / /
de thun mong ma yin par go nus chos can /
sgo lnga'i shes pa 'di la ni /
dbang shes kyi tha snyad sbyar bar bya 'os par sgrub pa'i rang bzhin gyi rtags yang dag yin te /
de sgrub kyi sgrub rtags yang dag gang zhig /
bsgrub bya'i chos de dang rang bzhin gcig pa'i chos yin pa de'i phyir /
dbang po'i shes pa'i tha snyad la /
de thun mong ma yin par go nus der yod pas /
sgo lnga'i shes pa la brda sbyar bar bya ba'ang 'os pa'o / /
yul shes kyi tha snyad chos can /
sgo lnga'i shes pa la brda sbyar bar 'os pa ldog par 'gyur te /
khyab par byed pa'i rang bzhin de go nus ni log pa'i phyir /
bdag rkyen mig dbang gzugs can pa las dngos su skyes pa'i gzhan rig gi shes pa chos can /
dbang shes kyi tha snyad sbyar 'os pa yin te /
dbang shes zhes pa'i ngag las thun mong ma yin par go nus yin pa'i phyir /
dper na /
rnga'i sgra bzhin /
zhes pa de rang bzhin gyi rtags yin no /
! /
mdo dang 'gal ba spang ba la /
rtsa bar /
bsags pa dag ni tshogs pa yin / /
de spyi de la dbang po'i blo / /
spyi blo gdon mi za bar yang / /
rnam par rtogs dang rjes su 'brel / /
don gzhan dang ni mngon 'brel phyir / /
rdul phran gzhan gang skye 'gyur pa / /
de dag bsags bshad de dag ni / /
shes pa skye ba'i rgyu mtshan yin / /
zhes pas /
dbang po'i blo chos can /
rtog par thal /
bsags pa la dmigs pa mdo las gsungs pa'i phyir /
khyab ste /
bsags pa dag ni tshogs pa yin la /
tshogs pa de spyi yin zhing /
spyi de la dmigs pa'i spyi blo ni gdon mi za bar yang rnam par rtog pa dang rjes su 'brel ba'i phyir /
mdo lung de chos can /
dbang shes kyis bsags pa don gzhan la dmigs par bstan pa ma yin par thal /
don gzhan rdul phran snga ma dang ni mngon par 'brel ba'i phyir /
dbang shes skyed nus kyi rdul phran gzhan gang skye bar 'gyur ba de dag bsags par bshad cing /
de dag ni dbang po'i shes pa skye ba'i rgyu mtshan gyi don yin pa la dgongs pa'i phyir /
! de dag gi ngag don ni /
kha cig gis /
mdo las /
rnam par shes pa'i tshogs lnga ni bsags pa la dmigs pa can no zhes gsungs pas /
bsags pa ni tshogs pa dang spyi yin zhing /
de la dbang blo 'jug pas dbang blo ni spyi blo yin dgos /
spyi blo ni rnam par rtog pa dang rjes su 'brel ba'i phyir na dbang shes rtog par 'dod do / /
! rang lugs kyis /
skyon med de /
rdul phran re re ba 'dab 'byor du gnas pa ni /
bsags pa yin zhing de las rang 'dzin dbang shes skye yang /
re re ba kho na ni bsags pa ma yin zhing /
rang 'dzin byed du dbang shes mi 'jug /
dbang shes rnams rdul du ma tshogs pa'i spyi'i spyod yul can yin yang /
spyi mtshan 'dzin pa min pas spyi blo ru mi 'gyur zhes pa'o /
! /
slob dpon dbyig gnyen gyi lung dang 'gal ba spang ba la /
rtsa bar /
rdul phran gzhan dag med par ni / /
rdul phran khyad par de yang med / /
shes de gcig la nges min phyir / /
spyi yi spyod yul can du bshad / /
zhes pas /
slob dpon dbyig gnyen gyis /
rang gi mtshan nyid kyi yul can de dag rnam par shes pa'i tshogs lnga 'dod kyi /
rdzas kyi mtshan nyid la ni ma yin no zhes gsungs pa dang 'gal lo zhe na /
rigs mthun pa'i rdul phran gzhan dag phan 'dogs byed du med par dbang shes bskyed nus kyi rdul phran khyad par can de yang med de /
re re ba kho nas dbang shes skyed mi nus pa'i phyir /
dbang po'i mngon sum tshogs spyi'i spyod yul can du bshad pa'i rgyu mtshan yod de /
shes pa de rdul phran gcig la bskyed pa'i nus pa nges pa min pas de ltar bshad pa'i phyir /
! ngag don ni /
slob dpon dbyig gnyen gyi gsung dang mi 'gal te /
rdzas kyi rang gi mtshan nyid kyi yul can ma yin zhes pa ni /
zla med kyi rdul phran gyis /
dbang shes la rnam pa gtod mi nus /
du ma 'dus nas dbang shes bskyed dgos pas /
skye mched kyi rang gi mtshan nyid kyi yul can zhes pa'o / /
! ril sogs snang bas ma nges pa la /
rtsa bar /
gal te skye mched gcig yin yang / /
cig car du ma 'dzin ma yin / /
ril sogs tha dad la ji ltar / /
cig car 'dzin par snang ba yin / /
'di la mgyogs pa bshad zin to / /
rim bzhin 'bab pa de nyid la / /
ji ltar rim min 'dzin mi 'gyur / /
blo rnams dag ni thams cad kyang / /
dus mtshungs ci ltar de dag la / /
'ga' zhig rim min snang ba dang / /
gzhan ni rim ldan snang bar 'gyur / /
de phyir don kun 'dzin pa la / /
'di ni rim min thal bar 'gyur / /
zhes pas /
gal te bsags pa'i yan lag can gyi rdzas gzhan med na /
dbang shes kyi gzung don skye mched kyi rang mtshan gcig yin yang /
rdul phran du ma yod pas /
dbang shes la cig car snang bar thal ba las blo gcig gis cig car don du ma 'dzin srid pa ma yin pa'i phyir /
de ni /
bum 'dzin mig shes la bum pa snang ba'i tshe /
bum pa'i tshogs pa na yod pa'i rdul phran re re ba mi snang la rdul phran tshogs pa snang dgos na /
rdul phran las don gzhan pa'i yan lag can gyi rdzas dgos /
de med na rdul phran du ma shes pa des cig car snang dgos par 'gyur ro zhes pa'o / /
! rang lugs kyis /
de 'dra yin na /
ril dang /
khra bo /
nog sogs tha dad du ma'i phung po la ji ltar cig car 'dzin par snang ba yin /
'di la 'jug pa mgyogs pas cig car 'dzin pa snang ba yin pa gong du bkag zin pa bshad zin to / /
gzhan yang /
'jug pa myur bas cig car 'dzin na 'bru'i rgyun bar ma chad par rim bzhin 'bab pa de nyid la dmigs pa'i blo yang /
ji ltar rim min du 'dzin par mi 'gyur te 'gyur bar thal /
myur bar 'dzin pa'i phyir /
blo de dag la 'ga' zhig rim min snang ba dang /
gzhan ni rim ldan snang bar ji ltar 'gyur te mi 'gyur bar thal /
blo rnams dag ni thams cad kyang dus myur bar mtshungs pa'i phyir /
don kun 'dzin pa'i blo chos can /
khyod la don 'di ni rim min du snang bar 'gyur bar thal /
don kun myur bar 'dzin pa de'i phyir /
des na blo 'di ni don kun 'dzin pa la rim min cig car du zhen par thal bar 'gyur te /
yul 'dzin pa ches myur ba'i phyir /
! ngag don ni /
blo gcig gis don du ma cig car 'dzin mi srid na /
ril dang /
khra bo sogs 'dzin pa'i blo med par 'gyur ro / /
'jug pa myur bas cig car 'dzin par snang ba ma yin te /
gong du bkag zin la /
'jug pa myur ba tsam gyis cig car du 'dzin na /
ril sogs rim bzhin rgyun mi chad du 'bab pa dang /
brag mthon por chu rim bzhin 'bab pa la cig car du 'bab pa 'dzin par 'gyur te /
'jug pa myur ba'i phyir /
blo thams cad yul 'dzin pa myur bas /
yul 'ga' zhig rim ldan dang /
'ga' zhig rim min cig car snang ba mi 'thad par gyur te / /
don kun 'dzin pa'i shes pa des /
don rnams rim min cig car 'dzin par 'gyur ro /
! /
khra bo'i snang bas ma nges pa la /
rtsa bar /
phye ma leb khra la sogs gzugs / /
du ma'ang ci yang snang bar 'gyur / /
gal te sna tshogs de gcig na / /
de bas chos 'di ngo mtshar che / /
zhes pas /
phye ma leb dang rma bya'i mdongs khra la sogs kyi gzugs chos can /
blo la ji ltar snang bar 'gyur te mi 'gyur bar thal /
yan lag can gyi rdzas med pa'i du ma'ang yin pa'i phyir /
gal te sna tshogs pa de dag cha med gcig gi bdag nyid du yod pas cig car snang zhe na /
phye ma leb kyi khra bo de bas de'i sngo ser sogs cha med gcig tu 'dod pa ngo mtshar che ste /
'gal ba du ma gzhi mthun du dam bcas pa yin pa'i phyir /
! /
don sna tshogs pa yin pas rags pa'i cha med gcig gi bdag nyid yin pa dgag pa la /
rtsa bar /
sna tshogs gcig pa'i rang bzhin min / /
dper na nor bu'i gzugs de bzhin / /
sngo sogs rnam par dbye ba ni / /
snam khra la sogs dag la'ang mtshungs / /
gal te de la yan lag gzugs / /
'ba' zhig de ltar mthong zhe na / /
gal te sngo sogs spangs pa yi / /
khra bo gzhan mthong ngo mtshar ro / /
dus dang don gyi rnam pa ni / /
mtshungs par rtogs pa'i blo dag las / /
gcig ni rim ldan don mang dang / /
gcig ni rim min don gcig gis / /
zhes pas /
phye ma leb sogs kha dog sna tshogs pa chos can /
rags pa'i cha med gcig gi rang bzhin min te /
don sna tshogs pa yin pa'i phyir /
dper na /
nor bu'i gzugs du ma bzhin no / /
sngo ser sogs rnam par dbye ba bar chad pa med cing reg bya'i khyad par gcig la 'du ba ni snam bu khra bo la sogs pa dag la'ang mtshungs pa'i phyir /
de dag gi sngo ser sogs kyang gcig tu thal lo / /
'dod mi nus te /
de dag ni rgyu tshogs so sos bsgrub dgos par mngon sum gyis 'grub pa'i phyir /
gal te rma bya'i mdongs khra de la yan lag gi gzugs 'ba' zhig de ltar mthong gi /
yan lag can gyi min no zhe na /
gal te yan lag gi sngo sogs spangs pa yi /
khra bo gzhan mthong ba ngo mtshar ba ste ma mthong ba'i phyir /
bcos ma'i snam bu'i sngo ser sogs dang /
bcos ma min pa'i rma bya'i mdongs khra sogs snang ba'i blo de dag las gcig ni rim ldan don mang dang /
gzhan gcig ni rim min don gcig gis 'dzin pa'i khyad par mi 'thad par thal /
de gnyis dus cig car dang don yul gyi rnam pa ni mtshungs par snang ba'i sgo nas rtogs pa'i phyir /
! blo ma 'khrul ba la sna tshogs su snang ba'i rtags kyis dgag pa la /
rtsa bar /
blo rnams sna tshogs ngo bo'i phyir /
don rnams sna tshogs ngo bo nyid / /
gal te de rgyu min zhe na / /
tha dad bzhag 'di gang gis 'grub / /
rigs mi mthun rnams rtsom med phyir / /
ri mo sogs blo sna tshogs min / /
gzugs med phyir ldan sna tshogs min / /
nye bar btags la brten pa'ang min / /
re re sna tshogs min phyir ro / /
rim bzhin du ni bzung ba la / /
sna tshogs blo yis bsres min te / /
gcig gis du ma mi 'dzin phyir / /
de phyir gcig don du ma can / /
gang phyir don gcig rtogs pa na'ang / /
gzhan dag mthong ba de phyir yang / /
rtog pa med par grub pa yin / /
zhes pas /
don rma bya'i mdongs khra rnams chos can /
sna tshogs pa'i ngo bo nyid yin te /
blo ma 'khrul ba rnams kyis sna tshogs pa'i ngo bor dmigs pa'i phyir /
gal te blo ma 'khrul bas sna tshogs su dmigs pa de /
rdzas tha dad du 'jog pa'i rgyu min no zhe na /
'o na /
rdzas tha dad kyi rnam bzhag 'di gang gis 'grub pa brjod dgos so / /
gal te rma bya'i mdongs khra sogs la yan lag can gyi rdzas gcig yod pas sna tshogs su snang ba'o zhe na /
ri mo khra bo sogs chos can /
blo la sna tshogs su snang ba min par thal /
yan lag can gyi rdzas med pa'i phyir te /
rigs mi mthun rnams rdzas rtsom pa med par 'dod pa'i phyir /
gal te ri mo khra bo'i ldan pa de blo la sna tshogs su snang ba yin no zhe na /
de'i ldan pa chos can /
mig shes la sna tshogs su snang ba min par thal /
gzugs med pa'i phyir /
rdzas dang 'phro ba 'du ba'i rgyu mtshan gyis sna tshogs su btags pa yin zhe na /
de'i ldan pa chos can /
sna tshogs su nye bar btags pa la brten pa'ang min par thal /
rdzas 'du ba'i sngo ser sogs re re ba sna tshogs khyod 'du ba min pa'i phyir /
ri mo'i khra bo dbang shes kyis rim bzhin du ni bzung ba la'ang / /
sna tshogs pa rtog blo yis bsres pa min te /
blo gcig gis don du ma mi 'dzin pa'i phyir /
rtags khas blangs /
rang lugs ltar na /
blo gcig gis don du ma 'dzin pa can du grub ste /
khra 'dzin dbang shes grub pa de'i phyir /
khra 'dzin dbang shes rtog med du grub pa yin te /
gang gi phyir don sngon po gcig rtogs pa na'ang /
gzhan ser po dag gsal bar mthong ba de'i phyir /
! ngag don /
rma bya'i mdongs khra sogs cha med gcig gi rang bzhin ma yin te /
don sna tshogs yin pa'i phyir te nor bu'i gzugs sna tshogs pa dang 'dra'o / /
rma bya'i mdongs khra sogs phan tshun spangs pa yin yang yongs su chad pa min pa'i reg bya'i khyad par gcig la 'du bar khas len na /
de ni snam bu khra bo sogs la'ang mtshungs pas de dag gcig tu 'gyur dgos na /
de ma yin par mngon sum gyis grub pa'i phyir /
de gnyis mi mtshungs te /
snam bu la yan lag gi gzugs 'ba' zhig mthong /
rma bya'i mdongs khra yan lag can don gzhan mthong ba'ang mi 'thad de /
sngo ser sogs ma mthong bar rma bya'i khra bo mthong ba med pa'i phyir /
snam khra'i sngo ser rim can du snang /
rma bya'i mdongs khra'i sngo ser cig car snang ba yin zhe na /
de mi 'thad de /
de gnyis kas dus cig car dang /
don gyi rnam pa sna tshogs su rtogs pa'i phyir /
de dag sna tshogs pa'i ngo bo yin te /
rang 'dzin blo ma 'khrul bas de ltar rtogs pa'i phyir /
rang 'dzin blo ma 'khrul bas tha dad du bzhag pa de tha dad pa'i 'jog byed yin no / /
ri mo khra bo sogs 'dzin pa'i blo la sna tshogs su snang ba de /
khyod yan lag can gyi rdzas ma yin te /
sngo ser sogs rigs mi mthun gyis rtsom pas rigs mi mthun yan lag can gyi rdzas rtsom pa med par khas len pa'i phyir /
sngo ser sogs phrad pa'i ldan pa sna tshogs su snang ba'ang ma yin te /
ldan pa de la gzugs med pas dbang shes la mi snang /
ldan pa la gzugs kyi yon tan mi brten pa grub pa'i mtha' yin pa'i phyir /
de 'dra ldan pa de khra bor nye bar btags pa'ang ma yin te /
sngo ser re re ba dbang shes la khra bor mi snang ba'i phyir /
sngo ser sogs phrad pa'i ldan pa gcig dbang shes la snang ba'ang ma yin no / /
bcos ma dang bcos min kun khra bo yin yang /
sngo ser re re kho na snang gi bsres te snang ba min rjes kyi rtog pas de dag bsres te snang ba yin zhe na /
de ltar na /
rjes kyi rtog pas don du ma cig car 'dzin dgos pa la /
blo gcig gis don du ma cig car mi 'dzin par khas blangs pa'i phyir /
! de'i phyir dbang shes rtog med yin par sngar bshad de dag mi 'thad pa'i rtsod pa spang ba la /
rtsa bar /
sna tshogs snang can don rnams la / /
gal te gcig nyid mi rigs na / /
re zhig gcig pu'i blo de nyid / /
sna tshogs su ni ci ltar snang / /
zhes pas /
sna tshogs su snang ba can gyi don rnams la gal te gcig gi rang bzhin nyid mi rigs na /
re zhig khra bo snang ba'i dbang blo gcig pu de nyid sna tshogs su ci ltar snang ste mi snang bar 'gyur ro / /
! ngag don /
sngo ser sogs yan lag can gcig gi rang bzhin yin pa 'gal na /
rnam pa sna tshogs pa rnams blo gcig gi bdag nyid yin pa'ang 'gal zhes rtsod pa'o / /
! phyi don khas ma blangs pas lan gdab pa la /
rtsa bar /
ji lta ji ltar don bsam pa / /
de lta de ltar rnam bral zhes / /
mkhas pa rnams kyis gang gsungs pa / /
de ni dngos stobs 'ongs pa yin / /
zhes pas /
don khra bo'i rnam pa chos can /
snang ba ltar mi bden te /
ji lta ji ltar bden zhes bsams pa na /
snang ba ltar bden pa'i gcig dang du ma de lta de ltar rnam par bral zhes mkhas pa rnams kyis gang gsungs pa de ni /
dngos po'i stobs las 'ongs pa yin pa'i phyir /
! mdo'i don bshad pa las /
snang ba ltar bden na dgag mi nus pa la /
rtsa bar /
gcig la sna tshogs de ci 'gyur / /
blo de la yang mi 'gyur ro / /
gal te don rnams bdag nyid 'dir / /
'dod na de la ngas ci bya / /
zhes pas /
shes pa gcig la phyi rol don gyi rnam pa sna tshogs snang ba de /
snang ba ltar bden na cir 'gyur zhe na /
blo gcig la yang /
phyi rol don sna tshogs snang ba ltar bden par mi 'gyur bar thal /
de ltar bden na phyi don yod dgos pa'i phyir /
gal te phyi rol don rnams snang ba ltar grub pa'i bdag nyid 'dir 'dod na /
de la ngas dgag pa ci yang bya mi rigs te /
tshad mas grub pa'i don dgag mi rigs pa'i phyir /
! snang ba ltar mi bden pa'i rigs pa ni /
rtsa bar /
de phyir don dang shes pa la / /
rags snang yod min de bdag nyid / /
gcig la bkag pa nyid phyir dang / /
mang po la yang yod ma yin / /
zhes pas /
dbang shes la rags par snang ba de'i bdag nyid chos can /
snang ba ltar bden par med de /
snang ba ltar don dang shes pa la yod pa min pa'i phyir te /
don gcig la bkag pa nyid yin pa'i phyir /
phyi rdul mang po la yang yod pa ma yin pa de'i phyir /
! ngag don ni /
sngo ser sogs sna tshogs yan lag gcig gi bdag nyid yin pa 'gal na /
rnam pa sna tshogs pa blo gcig gi bdag nyid yin par 'gal zhes rtsod /
lan ni /
dbang shes la snang ba'i sngo sogs phyi rol don du med de /
phyi rol don la bsam pa na phyi rol don dang bral zhing /
mkhas pa rnams kyis 'khor lo tha ma'i mdo las gsungs pa de ni /
dngos stobs tshad mas grub pa'i nges don yin pa'i phyir /
gal te phyi don med na /
blo la sngo ser sna tshogs rgyangs chad du snang ba ci yin zhe na /
blo de la don du snang ba rnams blo de'i bdag nyid du grub pa la dgag pa mi bya ste /
tshad mas grub pa'i don yin pas so / /
blo de rang gi snang ba la ltos te ma 'khrul ba'ang ma yin no / /
khra bo snang ba'i shes pa la sngo ser phyi don du med kyi rags pa yan lag can gyi rdzas kyi bdag nyid du'ang ma grub ste /
sna tshogs de dag cha med gcig la bkag pa'i phyir dang /
cha mang po la yang yan lag can gyi rdzas yod pa ma yin no / /
shes pa la ltos pa'i rdzas gzhan dgag tshul ! phyi don la ltos pa'i rdzas gzhan bkag nas /
nang shes pa la ltos nas rdzas gzhan dgag pa la /
rtsa bar /
yongs gcod nang yin phyi rol ltar / /
gnas pa 'di ni cha gzhan yin / /
tha dad med can shes pa yi / /
tha dad snang ba bslad pa nyid / /
de la gcig ni med pas kyang / /
gnyis ka'ang nyams par 'gyur ba yin / /
zhes pas /
don la med na'ang /
shes pa la snang ba ltar bden no zhe na /
de mi 'thad de /
nang shes pa yongs su gcod pa ni 'dzin rnam yin la /
de las cha gzhan phyi rol ltar gnas pa 'di ni 'khrul snang yin pa'i phyir /
dbang shes la rdzas tha dad du snang ba bslad pa nyid yin te /
med bzhin du snang ba'i shes pa yin pa'i phyir /
gzung 'dzin de la gzung ba rdzas gzhan ni med pas kyang /
gzung 'dzin rdzas tha dad pa gnyis ka'ang rnam par 'gyur ba yin pa'i phyir /
! ngag don ni /
nang gi shes pa myong ba ni 'dzin rnam rang rig yin /
phyi rol don snang ba ni 'khrul snang yin /
dbang shes ni rdzas tha dad snang ba'i blo yin te /
rang yul rgyangs chad du snang ba'i phyir /
phyi rol don shes pa dang rdzas gzhan med pa ltar /
nang gi shes pa'ang phyi rol gyi yul dang rdzas gzhan med do / /
! gnyis stong gi shes pa gnas lugs su grub pa ni /
rtsa bar /
de phyir gnyis stong gang yin pa / /
de ni de yi'ang de nyid yin / /
zhes pas /
gzugs 'dzin rdzas tha dad gnyis kyis stong pa gang yin pa de ni chos can /
gnyis med kyi shes pa ma zad gnyis snang de yi'ang de kho na nyid yin te /
mthar thug dpyod pa'i rigs shes kyis dpyad bzod yin pa'i phyir /
gzhung 'di la ltas na /
chos thams cad rang rang gi stong nyid yin khyab mnyam yin dgos par snang yang /
rang re'i yig cha dang mi 'grig /
! gnyis snang 'khrul par sgrub pa la /
rtsa bar /
dngos rnams tha dad gnas pa 'di / /
de tha dad la brten pa yin / /
de ni bslad pa nyid yin na / /
de dag tha dad kyang bslad 'gyur / /
zhes pas /
gzung 'dzin rdzas tha dad du snang ba'i shes pa de ni bslad pa nyid yin na gzung 'dzin de dag gi tha dad kyang bslad par 'gyur te /
dngos po rnams tha dad du gnas pa 'di blo la tha dad du snang ba la brten pa yin pa'i phyir /
! ngag don ni /
dbu ma pas /
shes pa bden par grub na /
'khor lo bar pa dang 'gal lo zhe na /
rgyu 'bras mtshan mtshon bskyed bya skyed byed phye ba ni dngos po'i gnas tshul min pa /
rtog pas bzhag pa yin zhing /
rtog pa de'ang 'khrul pa yin pas rnam gzhag de dag 'khrul pas bslad pa'o / /
! mdo'i don bshad pa la rtsa bar /
gzung dang 'dzin pa'i rnam pa las / /
mtshan nyid gzhan ni yod ma yin / /
des na mtshan nyid stong pa'i phyir / /
rang bzhin med par rab tu bshad / /
ces pas /
gzhan dbang chos can /
kun btags kyi rang bzhin med par rab tu bshad de /
mtshan nyid bden pas stong pa'i phyir te /
gzung ba dang 'dzin pa las mtshan nyid gzhan ni yod pa ma yin zhing gzung 'dzin rdzas tha dad kyis stong pa des na'o / /
! ngag don ni /
gzung 'dzin gnyis su snang ba'i rtog pas bzhag pa'i gnyis snang gi chos kun sgro btags yin zhing rnam gzhag de rnams bden par med pa la dgongs te /
mdo las /
rang bzhin med par bshad pa'i phyir /
! phyi don khas blangs nas lan gdab pa la /
rtsa bar /
phung po la sogs bye brag gis / /
mtshan nyid thams cad byed pa yi / /
khyad par can de'ang de nyid min / /
des kyang de dag mtshan nyid bral / /
zhes pas /
phung po de dag mtshan nyid bden pa dang bral te /
phung po la sogs pa'i bye brag gis mtshan nyid thams cad mtshon par byed pa'i byed pa khyad par can yin pa de yang de kho na nyid min pa'i phyir /
! ngag don /
mtshan nyid dang mtshon bya /
byed pa dang bya ba'i cha bden par grub na /
mtshan mtshon bden pa'i tha dad du 'gyur bas de ltar ma grub la /
des chos thams cad kyi bya byed sogs bden par med pa la dgongs nas mdo las rang bzhin med par bshad pas /
phyi don khas blangs nas lan gdab bo / /
'khrul snang skye ba rgyu med du thal ba spong tshul 'khrul snang skye ba rgyu med du thal ba spang ba la /
rtsa bar /
ma rig gis bslad bdag nyid la / /
ji lta'i rang rkyen la ltos nas / /
rnam rig de bzhin min rnam pa / /
skye 'gyur rab rib la sogs bzhin / /
zhes pas /
phyi don med kyang de snang gi blo skye ba 'thad de /
ma rig pa dag gis rgyud bslad pa'i bdag nyid can tha mal pa chos can /
phyi don med na'ang khyod la gnas lugs de kho na bzhin du rig pa min pa'i gnyis snang gi rnam pa can gyi rnam rig skye bar 'gyur te /
bag chags de rang 'jog byed ji lta ba'i rang gi sad byed kyi rkyen la ltos nas rnam rig de 'dra skye ba'i phyir /
dper na /
rab rib can la skra shad la sogs pa snang ba bzhin no / /
! ngag don ni /
ma rig bag chags kyis rgyud bslad pa'i so skye chos can /
gnyis snang gi rnam pa can gyi shes pa skye bar 'gyur te /
bag chags de'i rkyen las gzung 'dzin gnyis rdzas tha dad du snang ba'i phyir /
dper na /
skra shad snang ba'i blo bzhin no / /
! don dam bden pa so skyes kyi mngon sum du rtogs par thal ba spang ba la /
rtsa bar /
pha rol mthong min thams cad kyis / /
de nyid de ni rig ma yin / /
gzung dang 'dzin pa'i bslad pa dag /
med na de ni med phyir ro / /
zhes pas /
pha rol mthong ba min pa'i so skye de thams cad chos can /
khyod kyis de kho na nyid de ni mngon sum du rig pa ma yin te /
gzung ba dang 'dzin pa'i bslad pa med na khyod med pa'i phyir /
! ngag don /
tshur mthong rnams chos can /
de kho na nyid ji ltar bstan pa bzhin du rtogs mi nus te /
gzung 'dzin rdzas gzhan du sgro 'dogs pa'i dbang gis yin pa'i phyir /
! thub pas phyi rol gyi don gsung bar mi rigs par thal ba spang ba la /
rtsa bar /
des de nyid don btang snyoms can / /
glang chen gzigs stangs nyid mdzad nas / /
'jig rten thugs ni 'ba' zhig gis / /
phyi rol dpyod la 'jug par mdzad / /
ces pas /
phyi rol gyi don med na de'i rnam gzhag mdzad pa la dgos pa ci yod ce na gnyis stong gi de kho na nyid kyi don ston pa la btang snyoms mdzad pa can gyi sangs rgyas des /
glang chen gyi gzigs stangs nyid ltar gzigs nas /
'jig rten dang mthun pa'i thugs ni 'ba' zhig gis /
phyi rol dpyod pa la 'jug par mdzad pa chos can / /
don yod de /
ril po bdag tu 'dzin pa bzlog pa'i ched yin pa'i phyir /
! ngag don ni /
thub pa bcom ldan 'das chos can /
phyi don med par ma gzigs pa ltar mdzad pa la dgos pa yod de /
'jig rten dang thugs mthun pa'i phyi rol dpyod pa la 'jug par mdzad pa'i phyir / /
! rnam pa bden par 'dod pa'i lan la / /
rtsa bar /
shes pa sngo sogs sna tshogs pa / /
shes pa'i khyad par gzhan rten med / /
mthong nus ma yin de yi tshe / /
rnam dbye don la 'jug par 'gyur / /
shes gang ji ltar snang ba de / /
de lta nyid du myong pa yin / /
de ltar sems kyi rnam pa ni / /
sna tshogs gcig gi ngo bor 'gyur / /
ras sogs gzugs ni gcig yin na /
de bzhin rnam dbye med par 'gyur / /
tha dad can ni rnam bsal ba / /
tha dad med pa gzhan mthong med /
ces pas /
shes pa sngon po sogs sna tshogs su snang ba'i rnam pa chos can / /
shes pa'i khyad par las rdzas gzhan la brten pa med de / /
shes pa las so sor mthong nus ma yin pa'i phyir /
rnam pa de la 'di sngon po'o / /
'di ser po'o zhes 'byed pa'i phyir zhe na / /
de ltar 'byed pa'i tshe rnam dbye phyi don la 'jug par 'gyur ba'i phyir /
shes pa gang la ji ltar snang ba'i rnam pa de de lta nyid du myong ba yin pas /
de ltar sems kyi rnam pa ni sna tshogs su snang ba de blo gcig gi ngo bor 'gyur ro / /
gal te khra bo'i rnam pa gcig yin pa de bzhin du /
ras khra sogs kyi gzugs ni cha med gcig yin zhe na /
ras khra sogs chos can /
khra bo'i rnam pa de bzhin du rnam dbye med par 'gyur bar thal /
cha med gcig yin pa'i phyir /
dbye ba ni yan lag la yod kyi /
yan lag can la med do zhe na /
mi 'thad de /
yan lag tha dad pa can ni rnam par bsal ba'i yan lag can gyi tha dad pa med pa gzhan mthong ba med pa'i phyir /
! ngag don ni /
dbang shes la sngo ser sogs snang ba'i tshe shes pa de'i cha shas rnams de las rdzas gzhan med de rang rig mngon sum gyis de gnyis so sor ma mthong ba'i phyir /
khyab ste /
shes pa gang la rnam pa ji ltar snang ba de rang rig mngon sum gyis myong dgos pa'i phyir /
dbang shes kyi rjes su rtog pas rnam dbye 'byed pa de /
sgra don la 'jug pa tsam yin pa'i phyir /
phyi don khas len na'ang /
ras khra sogs mthong tshe sna tshogs pa de dag gcig ma yin te /
sngo ser sogs dbang shes la so sor snang ba'i phyir /
dbang shes la sngo ser sna tshogs snang ba na yan lag can gyi rdzas yin zhing /
yan lag la rnam dbye yod la yan lag can la rnam dbye med pa'ang ma yin te /
yan lag las rdzas gzhan pa'i yan lag can tshad mas ma mthong ba'i phyir /
! ha cang thal ba spang ba la /
rtsa bar /
gal te dbang po la sogs bzhin / /
khyad par skyes gyur mang po dag /
cig car blo yi rgyur 'gyur yang / /
'gal ba dag ni ci zhig yod / /
rgyu yi dngos po ma gtogs pa / /
gzung ba zhes bya gzhan ci'ang med / /
de la blo ni gang du snang / /
de ni de yi gzung bar brjod / /
ces pas /
yan lag can don gzhan med na /
blo gcig gis rdul phran du ma cig car 'dzin dgos pas so zhe na /
gal te khyod kyis dbang po la sogs pa rkyen gsum gyis dbang shes gcig skyed pa dang dbang po dang bdag yid phrad pa las shes pa gcig skye bar 'dod pa bzhin /
khyad par can du skyes par gyur pa'i rdul phran mang po dag cig car rang 'dzin dbang blo yi rgyur mi rung ba ma yin te /
de ltar 'gyur yang 'gal ba dag ni ci yang yod pa ma yin pa'i phyir /
de la gzugs kyi rdul phran du ma de ni chos can /
rang 'dzin dbang po'i blo de yi gzung bar brjod pa 'gal ba med de /
rang 'dzin blo ni gang gi rnam ldan du snang ba'i rnam pa de'i lag rjes 'jog byed kyi phyi don yin pa'i phyir /
khyab ste /
rang 'dra'i rnam pa dngos su gtod pa'i rgyu yi dngos po ma gtogs pa gzung don zhes bya ba gzhan ci yang med pa'i phyir /
! ngag don ni /
gzhan sres yan lag can rdzas gzhan med na /
yan lag rdzas tha dad du mas blo gcig ji ltar bskyed ce na /
bye brag pa khyod kyis dbang don bdag yid rnams phrad pas dbang shes gcig skyed par 'dod pa bzhin du /
rdul phran phan tshun 'dab 'byar du phrad pa'i khyad par gyur pa'i sgo nas rdul phran mang po dbang blo'i rgyu yin pa'i phyir /
rdul phran dag chos can /
rang 'dzin dbang blo'i gzung don yin /
rang 'dzin dbang blo la rang 'dra'i rnam pa gtod byed kyi rgyu yin pa'i phyir /
! blo gcig gis yul du ma mi 'dzin na /
ba lang de yan lag du ma dang ldan par mi 'dzin par thal ba la /
rtsa bar /
ji ltar rang gi yan lag bcas / /
cig car yan lag can bzung yin / /
lkog shal sogs mthong med par ni / /
ba glang shes pa mthong ba med / /
gal te yon tan gtso bo dag /
cig car rtogs par 'dod na yang / /
cig car yan lag rdzogs 'dzin min / /
yon tan la sogs ldan pa'ang min / /
khyad par dang ni khyad par can / /
brjod par 'dod pa'i gzhan dbang phyir / /
yan lag nyid du nyer bzung gang / /
de nyid kyis ni de 'dzin 'gyur / /
zhes pas /
ji ltar rang gi yan lag dang bcas pa'i yan lag can ba lang /
blo gcig gis cig car du gzung ba yin te min par thal /
blo gcig gis don du ma cig car mi 'dzin pa'i phyir /
'dod mi nus te /
lkog shal sogs mthong ba med par ni ba lang shes pa mthong ba med pa'i phyir /
gal te rna ba sogs yon tan dang ba lang gtso bo dag khyad par dang khyad par can yin pas blo gcig gis cig car rtogs par 'dod do zhe na /
'o na /
ba lang de cig car yan lag rdzogs pas khyad par du byas nas 'dzin pa min pa dang g.yo 'gul la sogs pa'i yon tan dang ldan pa'ang 'dzin pa min par thal /
khyad gzhi khyad chos ma gtogs blo gcig gis don du ma mi 'dzin pa'i phyir /
khyad gzhi khyad chos kyang rdzas su ma grub ste /
khyad par dang khyad par can brjod par 'dod pa'i gzhan dbang tsam gyis bzhag pa'i phyir /
don du ma 'dzin na khyad gzhi khyad chos su byas nas 'dzin dgos na /
khyad chos kyi yan lag nyid du nye bar gzung ba gang yin khyad chos gcig pu de nyid kyis khyad gzhi de khyad par du byas nas 'dzin par 'gyur bar thal lo / /
! ngag don ni /
ba lang chos can /
khyod kyi yan lag rnams khyod 'dzin dbang shes kyi gzung don ma yin par thal /
blo gcig gis don du ma mi 'dzin pa'i phyir /
'dod mi nus te /
ba lang gi yan lag ma mthong bar ba lang mthong ba med pa'i phyir /
gal te /
yon tan dang rdzas kyi khyad par du gyur pa yin na /
dbang shes kyis cig car rtogs par 'dod pa dang mi rigs te /
yan lag 'ga' zhig phan tshun khyad par can du mar gyur pa yod pas /
yan lag rdzogs par cig car 'dzin pa mi srid par 'gyur ro / /
spyi ba lang dang yon tan rna ba sngon po sogs ldan pa cig car 'dzin pa mi srid par thal /
phan tshun khyad par can du ma gyur pa'i du ma yin pa'i phyir /
r+wa dang ba lang khyad gzhi khyad chos brjod pa yang brjod 'dod kyi gzhan dbang tsam yin pa'i phyir /
yan lag tu brjod 'dod kyis nye bar gzung ba gang yin pa de nyid yan lag can gyi khyad par du byas nas 'dzin pa yin no / /
! dngos po rdzas gzhan mthong yang blo rnam pa gcig pa can kho nar thal ba la /
rtsa bar /
rang gis dngos po gzhan dag las / /
tha dad med phyir yon tan sogs / /
tha dad byed pa'ang ma bzung phyir / /
gzhan gzhan mthong yang blo gcig 'gyur / /
yon tan la sogs khyad par ni / /
gzung phyir du ma rtogs 'gyur na / /
'gyur mod de lta yin na yang / /
'di dag gi 'brel 'chol bar 'gyur / /
zhes pas /
bum snam sogs gzhan dang gzhan mthong yang blo rnam pa gcig pa can du 'gyur bar thal /
de dag rang gi dngos po gzhan dag las tha dad med pa'i phyir /
tha dad du 'byed pa'i yon tan sogs blo gcig gis ma bzung ba'i phyir /
sngar rdzas bzung nas phyis yon tan la sogs khyad par ni bzung nas /
du ma rtogs par 'gyur ro / /
de ltar 'gyur mod /
yin na'ang /
rdzas dang yon tan de dag gi 'brel ba 'chol bar 'gyur te /
rdzas dang yon tan lhan gcig 'dzin pa mi srid pa'i phyir /
! ngag don ni /
bum pa snam bu las gzhan du mthong yang /
blo la tha dad du mi phyed par thal /
bum pa sogs rang gi dngos po gzhan las tha dad du go bar byed mi nus /
bum pa mthong ba'i blo des /
bum pa gzhan las tha dad du 'byed chos gang yang ma bzung ba'i phyir /
sngar rdzas rtogs nas phyis yon tan mthong bas du ma rtogs na yang /
yan lag dang yan lag can lhan cig tu bzung mi srid par 'gyur /
'di dag gi 'brel ba 'chol nas 'di yi khyad par ro zhes gang gis kyang mi rtogs par 'gyur ro /
! /
cig car du ma 'dzin pa grangs can gyi lugs la yang grub pa la /
rtsa bar /
sgra sogs du ma nyid yin phyir / /
cig car du ma 'dzin par grub / /
bkod pa can ni ma bzung bar / /
bkod pa 'dzin pa mi rung phyir / /
zhes pas /
grangs can gyi lugs la yang /
blo gcig gis cig car don du ma 'dzin pa grub ste /
sgra sogs lnga po de du ma nyid kyi bkod pa tsam yin pa'i phyir /
yon tan gsum ma gzung bar de tsam lnga 'dzin pa'ang ma yin te /
bkod pa can yon tan gsum ma bzung bar de'i bkod pa de tsam lnga 'dzin par mi rung ba'i phyir /
! chos can gcig gi ldog pa du ma mngon sum gyi gzung don ma yin pa la /
rtsa bar /
chos can thams cad las ldog pa / /
gang dang gang las log de las / /
tha dad brtags pa'i tha dad can / /
de ni du ma'i ngo bo nyid / /
brtags pa'i rang bzhin tha dad pa / /
sna tshogs snang ba de dag ni / /
rtog pa med sems sna tshogs min / /
res 'ga' ba yi spyod yul min / /
zhes pas /
dbang shes chos can /
rtog par thal /
ldog pa du ma 'dzin pa'i phyir zhe na /
chos can sgra de ni ldog pa du ma'i ngo bo nyid rang ma yin pa'i kun las ldog pa'i phyir /
log sa gang dang gang las ldog pa'i log pa de las tha dad pa'i cha de rnams chos can /
rtog pas brtags pa'i tha dad can yin te /
tha dad gang zhig /
rdzas su med pa'i phyir /
rtog pas brtags pa'i rang bzhin tha dad pa sna tshogs snang ba de dag chos can /
rtog pa med pa'i sems la sna tshogs su snang ba min te /
gzung don las res 'ga' skye ba yi dbang mngon gyi spyod yul min pa'i phyir /
ngag don ni /
gzhan sdes /
dbang shes rtog pa ma yin na /
chos can sgra lta bu'i ldog pa du ma ji ltar 'dzin zhes rtsod pa la /
log sa tha dad las ldog pa'i sgra'i steng gi byas mi rtag sogs rtog pas brtags pa'i ldog pa tha dad pa yin pa'i phyir /
sgra de ni /
bsgrub bya'i chos dang /
rtags byas pa sogs kyi rten du rtog pas bzhag pa'o / /
des na /
rtog pas brtags pa'i ldog pa sna tshogs de dag chos can /
rtog med dbang shes kyi gzung don min te /
rtog pa'i snang yul tsam yin pa'i phyir /
mngon sum gyis chos can 'dzin na'ang rtog par mi 'gyur te /
ldog pa de mi snang bar rang mtshan gzung don du byed pa yin pa'i phyir /
spyi don gzhan mngon sum gyi bzung don ma yin par bstan pa ! /
spyi don gzhan mngon sum gyi gzung don ma yin par bstan pa la /
rtsa bar /
gal te dkar sogs yod gyur kyang / /
dbang po'i spyod yul ci 'dra ba / /
de ni sgra yis brjod min te / /
shes pa'i rang bzhin tha dad phyir / /
blo rnams don gcig nyid yin yang / /
rten sna tshogs pas der 'gyur na / /
de ni rna ba la sogs sems / /
tha dad don can de gang las / /
sems kyi rten ni gzhan dang gzhan / /
skyes su chug kyang gcig nyid kyi / /
dngos de rang bzhin sna tshogs su / /
snang ba de ni gang las yin / /
mthong ba rtogs pa med par ni / /
brjod dang rnam rtog 'jug pa'i phyir / /
mthong las ba glang la sogs pa'i / /
ngo shes pa ni bzlog pa yin / /
zhes pas /
dbang shes kyis dkar po sogs spyi 'dzin no zhe na /
gal te dkar po la sogs pa spyi yod par gyur kyang /
dbang po'i spyod yul ci 'dra ba de ni sgra yis brjod pa min te /
dbang shes dang rtog pa'i rang bzhin snang tshul tha dad pa'i phyir /
dbang shes dang rtog pa'i blo rnams gzung don gcig nyid yin yang /
rten sna tshogs pas gsal mi gsal der 'gyur ba'ang min /
de ni rna ba la sogs pa'i sems te rna shes de tha dad pa'i gzung don can de gang las yin te ma yin par thal /
gzung don gcig yin yang /
bdag rkyen tha dad yin pa'i phyir /
rtog pa dang dbang shes kyi sems gnyis rten gzhan dang gzhan las skyes su chug kyang /
gsal mi gsal gyi rang bzhin sna tshogs su snang ba de ni rgyu gang las kyang yin pa mi 'thad de /
yul gcig nyid kyi dngos po de gzung don du byas pa'i phyir /
mngon sum gyis mthong ba'i gzung don las ba lang ngo snyam pa la sogs pa'i blo ni skye ba ldog pa yin te /
mngon sum gyis mthong ba rtogs pa med par ni rjod byed kyi sgra dang rnam rtog 'dod pa tsam gyis 'jug pa'i phyir /
! ngag don ni /
dbang shes la dkar po sogs snang ba yod kyang /
sgra don min te /
bum pa dkar por snang ba'i mig shes la bum pa dang dkar po tha dad du mi snang /
de 'dra'i rtog pa la tha dad du snang ba'i phyir /
dbang shes dang rtog pa gzung don gcig kyang rten dbang po gnyis tha dad pas rigs mi 'dra bar 'gyur ro zhe na /
de ltar na rna ba sogs sems drug po gzung don tha dad pa ma yin par 'gyur ro / /
gzhan yang /
sems de gnyis rten so sor yang /
gzung don gcig yin na /
snang tshul yang gcig yin par 'gyur /
de gnyis snang tshul mi 'dra yang gzung don gcig yin zhe na /
mi 'thad de /
mngon sum gyis mthong ba don rang mtshan ma rtogs kyang sgra dang rtog pa 'jug pa'i phyir /
! rigs can gzhan yang khegs pa la /
rtsa bar /
ba lang la sogs mthong ba la / /
rigs sogs brjod dang rnam rtog dag /
rjes su 'gro las rjes dpog gang / /
de yang 'di yis sun phyung ngo / /
mthong ba tha dad nyid yin yang / /
ngo shes pa zhes bya ba yi / /
rnam rtog gcig ni rang bzhin gyis / /
byed pa yin zhes brjod zin to / /
zhes pas /
ba lang la sogs pa mthong ba la brjod pa dang rnam rtog dag rjes su 'gro ba las /
rigs rtag dngos sogs rjes su dpog pa gang yin pa de yang rigs pa 'di yis sun phyung ste /
dbang shes kyis mthong ba rnams rdzas tha dad nyid yin yang /
rigs gcig tu ngo shes pa zhes bya ba'i rnam rtog gcig ni rang bzhin gyis byed pa yin zhes brjod zin to / /
ngag don ni /
rtog pa'i snang yul mngon sum la snang mi srid par bstan pa'i rigs pa de chos can /
ba lang mngon sum gyis mthong ba'i don la /
sgra rtog 'gro ba'i rtags las rigs don gzhan rjes su dpog pa de yang khegs pa yin te /
sgra rtog gi dngos yul mngon sum la mi snang bar sgrub pa'i phyir /
dbang shes kyi snang yul dang rtog pa'i snang yul 'gal yang /
bag chags sad pa'i rang bzhin gyis sngar gyi ba lang de 'di'o zhes ngo shes pa yod do / /
yid kyi mngon sum bshad pa yid kyi mngon sum bshad pa la rtsod pa ni /
rtsa bar /
sngar myong pa ni 'dzin pa na / /
yid ni tshad ma nyid ma yin / /
ma mthong 'dzin na long ba la / /
sogs pa yis kyang don mthong 'gyur / /
zhes pas /
mu stegs rna ba ma phug pa na re /
khyod 'dod pa'i yid ni chos can /
tshad ma nyid ma yin te /
sngar dbang mngon gyis myong ba ni 'dzin pa tsam yin pa'i phyir /
sngar ma mthong ba'i yul 'dzin na /
long ba la sogs pa yis kyang chos can /
gzugs la sogs pa don rang mtshan mngon sum gyis mthong bar 'gyur bar thal /
yid mngon la sogs pa de dag dbang mngon gyis ma rtogs pa'i yul gsar du rtogs pa'i phyir zhes rtsod /
! de'i lan la /
rtsa bar /
skad cig nyid phyir 'das pa yi / /
don mthong yod pa ma yin zhing / /
skad cig min na mtshan nyid ni / /
khyad par bcas pa brjod byar 'gyur / /
bya ba bsgrubs can las la ni / /
khyad par cung zad mi byed la / /
dbang po can nam gzhan dag ni / /
sgrub par byed par ji ltar 'dod / /
dngos po de las skye ba'i blo'ang / /
thams cad cig car 'byung bar 'gyur / /
gzhan gyis khyad par bya min na / /
de la ltos pa 'gal phyir ro / /
zhes pas /
yid mngon chos can /
rang gi dngos rgyu'i dus na 'das pa'i gzugs de /
gzung don du mthong ba yod pa ma yin par thal /
khyod kyi gzung don de skad cig ma nyid yin pa'i phyir /
ma grub na /
yid mngon chos can /
skad cig ma min pa gzung don du byed par thal /
'dod na /
khyod kyi mtshan nyid ni dbang mngon bzung zin 'dzin pa zhes pa'i khyad par dang bcas pa brjod byar 'gyur bar thal lo / /
dbang mngon can gyi phyi ma'am gzhan yid mngon dag ni chos can /
sgrub par byed pa'i tshad mar ji ltar 'dod de mi rigs par thal /
tshad ma snga mas bya ba bsgrubs pa can gyi las la ni khyad par cung zad mi byed pa'i phyir /
yid mngon dang dbang blo thams cad chos can /
cig car 'byung bar 'gyur bar thal /
rtag dngos de las skyes pa'i phyir /
de'i gzung don chos can /
rkyen la ltos pa 'gal te /
rkyen gzhan gyis khyad par byar yod pa min pa'i phyir /
! de dag gi ngag don ni /
yid mngon chos can /
dbang mngon gyis bzung ba min pa'i yul 'dzin na'ang long bas gzugs mthong bar mi 'gyur te /
khyod de ma thag rkyen dbang mngon las skye dgos pa'i phyir /
'o na /
yid mngon gyis bskal pa la sogs pa'i don yang 'dzin par thal /
dbang mngon gyis ma mthong ba'i yul 'dzin pa'i phyir zhe na /
de ni rigs gzhan gyi yul 'dzin pa ma yin gyi /
dbang mngon gyi yul las rdzas gzhan 'dzin pa'o / /
yid mngon snga logs de ma thag pa'i dbang blo ni yid mngon gyi de ma thag rkyen yin pa'i phyir /
chod pa dang bskal pa sogs mi 'dzin no / /
mkhas grub thams cad mkhyen pas /
rtsod pa de la /
mdo sems gnyis lugs so sor phyes nas lan 'debs tshul TIk chen las shin tu gsal /
thar lam gsal byed las /
slob dpon chos mchog gi lugs kyi rjes su 'brangs nas /
so skye'i rgyud kyi yid mngon shin lkog tu 'dod cing /
yid mngon gyi rkyen gsum yang shin lkog tu 'dod /
de'i de ma thag rkyen dang bdag rkyen gcig tu bzhed do / /
sde bdun yid kyi mun sel las /
yid mngon shin lkog min par bshad pas dpyad par bya'o / /
! lan dngos la /
rtsa bar /
de phyir dbang po'i rnam par shes / /
de ma thag rkyen las byung can / /
yid ni yul gzhan nyid 'dzin byed / /
de phyir long bas mthong ba min / /
zhes pas /
yid mngon ni chos can /
dbang po'i rnam par shes pa las gzung yul gzhan nyid 'dzin par byed de /
de'i de ma thag rkyen las byung ba can gyi don rig ma 'khrul ba yin pa'i phyir /
khyab ste /
de ma thag rkyen gyi gzung don 'dzin pa la nyes pa brjod zin pa de'i phyir /
gzung don rigs mtshungs pa'i dbang mngon las yid mngon skye ba de'i phyir /
long bas gzugs mthong bar thal ba min /
! yid mngon yul nges med 'dzin par thal ba spang ba la /
rtsa bar /
rang don rjes 'gro'i don ltos can / /
dbang skyes blo ni rgyu yin no / /
de phyir 'di gzhan 'dzin na yang / /
nges pa 'dzin par 'dod pa yin / /
zhes pas /
yid mngon 'di ni chos can /
dbang mngon las gzung yul gzhan 'dzin na yang /
gzung yul nges pa can zhig 'dzin par 'dod pa yin te /
dbang mngon rang gi gzung don gyi rjes su 'gro ba'i don skad cig gnyis pa la ltos pa can gyi dbang skyes kyi blo ni khyod kyi de ma thag pa'i rgyu yin pa de'i phyir /
gzugs 'dzin dbang mngon skad cig tha ma de gzugs 'dzin yid mngon gyi de ma thag rkyen yin no /
! gzung yul dbang mngon dang lhan cig tshogs nas rkyen byed pa mi 'thad par thal ba spang ba la /
rtsa bar /
de dang byed dus mtshungs med can / /
rang shes dus can don dag ni / /
ci ltar dbang po'i shes pa yi / /
lhan cig byed pa yin zhe na / /
med pa sngar nus med phyir dang / /
phyis kyang nye bar mi sbyor phyir / /
rgyu rnams thams cad sngar yod yin / /
de phyir rang blo bcas don min / /
zhes pas /
ci ltar yid mngon gyi gzung don de dbang po'i shes pa dang tshogs nas yid mngon gyi lhan cig byed pa'i rgyu yin pa mi 'thad de /
dbang mngon dang yid mngon gnyis bya byed dus mtshungs pa med pa can yin pa'i phyir te /
khyod rang shes pa'i yid mngon dang dus gcig pa can yin pa'i phyir zhe na /
yid mngon gyi gzung don de rang blo bcas yid mngon dang dus mnyam min te /
rgyu rnams thams cad rang 'bras kyi sngar yod yin pa'i phyir te /
'bras bu'i sngar med pas /
'bras bu la phan pa'i nus pa med pa'i phyir /
phyis kyang phan pa nye bar mi sbyor ba'i phyir /
! gzung 'dzin mi 'thad pa spang ba la /
rtsa bar /
dus tha dad pas ji ltar 'dzin / /
zhe na rigs pa shes pa yis / /
shes pa'i rnam pa 'jog nus pa'i / /
rgyu nyid la ni gzung ba shes / /
rgyu du ma nyid yod na yang / /
'bras bu rjes byed skye ba gang / /
de ni de yi ngo bo de / /
bzhag dang gzung zhes brjod pa yin / /
zhes pas /
gal te yid mngon gyi gzung don de ji ltar yid mngon gyis 'dzin pa mi 'thad par thal /
de gnyis dus tha dad pa'i phyir zhe na /
rigs pa shes pa yis /
shes pa de'i rnam pa dngos su 'jog nus pa'i rgyu nyid la shes pa de'i gzung bar bya ba'i don gyi 'jog byed du shes pas /
yid mngon gyi gzung don de yid mngon gyi rnam pa dngos su 'jog nus pa'i rgyu yin no / /
yid mngon la rgyu du ma nyid yod na yang /
'bras bu yid mngon rjes su byed cing skye ba gang yin pa'i rnam pa de'i ngo bo'i lag rjes 'jog byed de la gzung don zhes brjod pa yin la /
gzugs skad cig tha ma de gzugs 'dzin yid mngon gyi gzung don du gzhag pa'o /
yid mngon la dpyad pa skabs 'dir /
slob dpon phyogs glang gis yid kyi mngon sum yod par gsungs pa la /
rang sde gnas ma bu pas yid mngon des /
dbang mngon gyis bzung zin pa'i yul 'dzin nam /
dbang mngon gyis ma 'dzin pa'i don 'dzin /
dang po ltar na /
bcad shes su thal ba dang /
phyi ma ltar na /
long bas kyang gzugs mthong bar 'gyur ro zhes rtsod /
lan 'debs tshul mi 'dra ba 'ga' yod kyang /
thar lam gsal byed las ni /
dbang mngon gyis ma 'dzin pa'i yul 'dzin yang long bas gzugs mthong bar mi 'gyur te /
rang gi de ma thag rkyen dbang mngon la ltos pa'i phyir zhes pa'o / /
yid mngon ni /
dbang mngon gyi rjes su dus mtha'i skad cig ma gcig kho na skye bas shin tu lkog gyur dang de'i rkyen gsum yang de ltar bzhed /
! de la gzugs 'dzin dbang mngon skad cig tha ma'i steng gi gzugs 'dzin yid mngon rang dbang du bskyed pa'i cha de chos can /
gzugs 'dzin yid mngon gyi bdag rkyen yin te /
gzugs 'dzin yid mngon rang dbang du skyed byed kyi rkyen yin pa'i phyir /
zhes pa'i rtags de tshul gsum grub na /
rtags yang dag yin dgos /
des na dngos stobs kyi rtags las ma 'das pas /
gzugs 'dzin yid mngon gyi rkyen gsum shin tu lkog gyur yin pa nyams so / /
rtags yang dag ma yin na /
gzugs 'dzin yid mngon kyi bdag rkyen gyi mtshan nyid ji ltar 'jog /
de bzhin du de'i de ma thag rkyen dang /
dmigs rkyen la'ang dpyad rgyu yod /
gzhan yang /
dus mtha'i skad cig ma yang yin shes pa yang yin pa'i gzhi mthun rtogs na /
dus mtha'i skad cig ma rtogs dgos pa dang /
shes pa yang yin gang zag gi bdag med kyang yin pa'i gzhi mthun rtogs na /
gang zag gi bdag med rtogs dgos par gsungs pas /
stong nyid mngon sum du rtogs pa'i byang sems sa bdun pa ba'i rgyud kyi dus kyi thung ba'i mthar thug pa'i ye shes dang dus kyi thung ba'i mthar thug pa'i gzhi mthun chos can /
rang nyams su myong ba'i rang rig mngon sum gyis rtogs par thal /
khyod tshad ma yin pa'i phyir /
rtags khyab khas /
'dod na /
de 'dra'i rang rig chos can /
mi rtag pa rtogs par thal /
dus kyi thung ba'i mthar thug pa rtogs pa'i phyir /
'dod na /
bden gnyis cig car du mngon sum du rtogs par thal lo / /
so skye'i rgyud kyi mi rtag pa yang yin /
gzugs 'dzin tshad ma yang yin pa'i gzhi mthun chos can /
rang myong rang rig gis rtogs par thal /
khyod tshad ma yin pa'i phyir /
'dod na /
mi rtag pa mngon sum du rtogs pa'i so skye yod par thal lo / /
gong du ma khyab na /
shes pa yang yin gang zag gi bdag med kyang yin pa'i gzhi mthun rtogs na /
'phags pa yin dgos pa gang gis sgrub /
dpyad rgyu mang yang re zhig bzhag /
TIk chen rigs pa'i rgya mtshor /
rtsod pa de la /
mdo sems so so ba'i lugs kyi lan 'debs tshul gsal ba dang /
rang gi de ma thag rkyen dbang mngon gyi yul las gzhan pa'i yul 'dzin pa'i tshad mar 'dod /
'on kyang /
gzugs 'dzin dbang mngon gyi de ma thag rkyen byed pa la ltos dgos pas yid mngon gyis gzugs mthong yang long bas gzugs mthong dgos pa'i nges pa med gsungs /
tshad ma yid kyi mun sel las /
yid mngon shin lkog 'dod pa la 'di ltar 'gog ste /
rang blo lkog tu gyur pa srid pa tsam yang slob dpon gyis lan du mar bkag na /
rang blo rang la shin lkog tu gyur pa srid pa ni de bas kyang tha chad do / /
bye brag pa la bde sogs shes pa'i tha snyad sgrub pa tsam yin gyi /
bde sogs lkog gyur ma yin par gsungs /
des na so skye'i yid mngon rgyun ldan dang rang rig mngon sum gyi gzhal byar 'dod /
'on kyang /
shes pa yin na rang myong rang rig mngon sum gyis grub dgos par gsungs pa de la /
tshur mthong gi rgyud kyi dus kyi thung ba mthar thug par gyur pa'i shes pa med na gzhung 'di nyid dang 'gal la /
yod na /
de rang rig mngon sum gyis rtogs dgos te /
shes pa yin pa'i phyir /
des na /
mi rtag pa phra mo mngon sum du rtogs pa'i tshur mthong yod par 'gyur te /
lan ji ltar 'debs /
tshad ma 'gros gsum pa can gyi don yang yid kyi mun sel du gsal bar yod do / /
rang rig mngon sum las mtshan nyid bsgrub pa rang rig mngon sum las mtshan nyid bsgrub pa ni /
rtsa bar /
bde sogs bdag nyid gzhan mi brten / /
brda byed par ni nus ma yin / /
de phyir de dag rang rig ni / /
brjod dang rjes 'brel can ma yin / /
zhes pas /
brda dus kyi bde sdug sogs kyi bdag nyid gzhan tha snyad kyi dus su rjes 'gro byed pa la mi brten te /
skad cig snga phyi phan tshun rjes 'gro mi byed pa'i phyir /
bde sogs rang mtshan de la rang rig gis brda byed par ni nus pa ma yin te /
des de brda dang tha snyad kyi dus su rjes 'gro byed pa ma mthong ba'i phyir /
rang rig mngon sum ni chos can /
brjod pa sgra dang rjes su 'brel ba can du yul 'dzin pa ma yin te /
brda la mi ltos par bde sogs rang mtshan 'dzin pa de'i phyir /
ngag don ni /
bde sogs myong ba'i rang rig bde sogs la rtog pa ma yin te /
brda byed nus pa ma yin la /
brda dus kyi bde sogs tha snyad kyi dus su rjes su 'gro ba med pa'i phyir /
! bde sogs nang gi bem por 'dod pa dgag pa la /
rtsa bar /
gzhan yang rig byed min de dag /
rang gi ngo bo ci ltar rig /
don gcig la brten rnam shes kyi / /
rig bya yin zhes 'ga' zhig zer / /
zhes pas /
rigs pa can pa sogs kyis bde sogs de dag gi ngo bo ci ltar rig ste mi rig par thal /
rang rig min na gzhan rig de dag gzhan yang rig par byed pa min pa'i phyir /
'o na /
bde sogs rig par tshor ba 'di ci yin zhe na /
bde sdug de dang bdag gi don gcig la 'du 'brel grub pa la brten pa'i yid kyi rnam shes kyis bde sdug rig par bya ba yin pa la /
de dag kyang shes pa yin pa ltar tshor ba zhes 'ga' zhig zer /
de ni /
rigs can pa dang bye brag pas /
bde sogs ni nang gi bem po bdag gi yon tan yin pas yul gzhan mi rig /
rang rig mngon sum gyis kyang bde sogs mi rig /
bde sogs dang bdag rtag pa don gcig la brten cing 'phro ba 'du ba'i rnam shes kyis rig ces 'dod do /
' de dgag pa la /
bde sogs shes par sgrub pa ni /
rtsa bar /
de dang de min rang bzhin can / /
de dang de mig dngos rgyus bskyed / /
rnam shes rgyu las gzhan min skyes / /
bde sogs de cis shes ma yin / /
don bcas dbang po rung ba dang / /
bdag nyid ji lta'i sems yod na / /
bde ba la sogs skye bar mthong / /
yid kyang de dang mtshungs pa yin / /
de dag med dang yod pa na / /
'ga' la bde la sogs dang blo / /
skyed dang mi skye mthong de'i phyir / /
de las de skye gzhan las min / /
de dag nyid kyi khyad par las / /
bde sdug la sogs tha dad yin / /
dper na blo de nyid kyi ni / /
gsal dang mi gsal the tshom bzhin / /
zhes pas /
bde sogs chos can /
rgyu mtshan cis shes pa ma yin te shes pa yin par thal /
rnam par shes pa de'i rgyu las gzhan min pa de las skyes pa'i phyir /
khyab ste /
'bras bu 'dra ba de dang 'dra ba de min pa'i rang bzhin can gyi 'bras bu ni dngos rgyu 'dra ba de dang /
'dra ba de min pa'i dngos rgyus bskyed dgos pa'i phyir /
ngag don ni /
bde sogs chos can /
shes pa yin te /
rang dang mtshungs ldan gyi rnam shes kyi rgyu kho na las skyes pa'i phyir /
'bras bu rdzas rigs 'dra mi 'dra rnams dngos rgyu 'dra mi 'dra ba las skyes pa'i phyir te /
rkyen gsum las skyes kyang /
gzung don dang bcas pa'i bdag rkyen dbang po rung ba dang /
yul yid 'ong la sems gtod pa'i bdag nyid ji lta ba'i de ma thag pa'i sems yod na /
'khor gyi tshor ba bde ba sogs skye bar mthong la /
gzugs 'dzin dbang mngon gyi yid kyang /
de dang rkyen gsum mtshungs pa yin pa'i phyir /
rkyen gsum de dag yod pa dang med pa na /
rgyud 'ga' la skye ba dang mi skye bar mthong gi /
bdag gi yon tan mngon par 'du byed las skye bar ma mthong ba de'i phyir /
dbang blo dang 'khor bde sogs /
rkyen gsum de las skye yi gzhan bdag gi yon tan 'du byed las skye ba min no / /
rkyen gsum de dag nyid kyi khyad par las /
bde ba dang sdug bsngal la sogs pa tha dad du skye ste /
dper na /
blo de nyid kyi ni khyad par gsal ba dang mi gsal ba dang the tshom can du skye ba bzhin no / /
rung ba zhes pa ni /
dbang por nad sogs kyis ma bslad pa'i nus mthu yod pa dang bdag nyid ji lta bar gnas pa'i sems ni /
mya ngan dang gdon sogs kyis ma dkrugs pa'i sems la zer /
yang na /
dbang shes 'khor gyi bde sogs shes pa yin pa ma zad yid shes 'khor gyi bde sogs kyang shes par bstan no / /
phyogs snga yis /
bde sdug 'bad rtsol gyis bsags pa'i chos dang chos min las skye /
dbang shes rkyen gsum las skye bar 'dod /
sangs rgyas pas /
dbang mngon dang bde sdug sogs rkyen gsum kho na las skye bar mtshungs par 'dod do / /
dbang shes la yul yid 'ong dang yid mi 'ong la brten nas bde sdug skye ste /
rgyu bdag yid phrad pa 'dra yang /
yid shes rang yul gsal ba dang mi gsal ba dang the tshom gsum skye ba bzhin no / /
zhes khas blangs dper bkod pa'o / /
! dbang shes kyis rang gi 'khor gyi bde sogs myong ba mi 'thad pa ni /
rtsa bar /
don gang nye bas blo dang ni / /
bde sogs de dag skye 'gyur ba / /
de bor nas ni bde sogs nyid / /
des ni ci ltar rtogs par 'gyur / /
zhes pas /
gzung don gang nye bas rang 'dzin dbang po'i blo dang /
bde sogs de dag skye bar 'gyur ba'i phyir na /
gzung don de bor nas ni dbang mngon gyis /
'khor gyi bde sogs nyid ji ltar rtogs par 'gyur te mi rtogs so / /
! phyis 'byung gi shes pa myong ba mi 'thad pa ni rtsa bar /
rim gyis 'dzin na de myong ba / /
rnam chad med par snang mi 'gyur / /
mgyogs phyir zhe na de mtshungs phyir / /
myong ba med pa cis ma yin / /
zhes pas /
dbang mngon dang yid mngon gyis don dang bde sogs rim gyis 'dzin no zhe na /
bde sogs myong bar rnam par chad pa med par snang bar mi 'gyur bar thal /
yul myong ba bar du dbang shes kyis chod pa'i phyir /
mgyogs pa'i phyir bar ma chad du snang ngo zhe na /
dbang shes chos can /
bde sogs myong ba med par khyod la gzugs snang ba cis ma yin te yin par thal /
gzugs 'dzin pa myur ba de mtshungs pa'i phyir /
de ni /
dbang yid gnyis yul rim gyis 'dzin na /
gzugs mdzes pa mthong ba na /
mig shes 'khor gyi tshor ba de bar ma chad par snang ba mi 'thad par 'gyur te /
mig shes skad cig gcig skyes /
de'i mjug tu tshor bde myong ba'i yid shes skyes /
de nas mig shes gcig skye ba sogs 'dod pa'i phyir /
'jug pa mgyogs pas bar ma chad du snang na /
mig shes kyang skad cig snga phyi bar ma chad du snang bar thal /
'jug pa mgyogs pa mtshungs pa'i phyir /
! dbang shes kyis don dang bde ba gnyis ka rim gyis 'dzin pa mi 'thad pa ni /
rtsa bar /
gcig gis gnyis shes ma yin te / /
dbang po'i sems ni nges phyir dang / /
bde sogs med kyang don dag las / /
skye phyir de nus grub med phyir / /
gnyis kyis so so so sor yang / /
nus pa yin na sngo sogs bzhin / /
bde sogs 'ba' zhig 'dzin par gyur / /
de rgyu'i don ni ma bzung bar / /
de myong bar ni mi rigs so / /
zhes pas /
gzugs 'dzin dbang po'i sems kyis ni /
gzugs dang bde sogs gnyis ka shes pa ma yin te /
khyod gzugs kyi skye mched kyi yul can du nges pa'i phyir dang /
bde sogs des phan pa'i nus pa grub pa med pa'i phyir te /
bde sogs med kyang don dag las skyes pa'i phyir /
sngo ser so so nas rang 'dzin rnam shes skye ba bzhin du /
gzugs dang bde sogs gnyis kyis so so so sor yang dbang shes skyed nus pa yin no / /
dbang shes chos can /
bde sogs 'ba' zhig 'dzin srid par 'gyur bar thal /
'dod pa'i phyir /
'dod mi nus te /
bde sogs de'i rgyu'i don ni ma bzung bar bde sogs de myong ba mi rigs so / /
dbang shes so so'i yul so sor nges pa la dpyad pa de dag gi skabs su cung zad dpyad pa /
mig shes kyi dngos yul la gzugs kyi skye mched kyis khyab pa nas /
lus shes kyi dngos yul yin na reg bya'i skye mched yin pas khyab par bstan /
de ltar na /
le'u gnyis par /
mtshungs bdag las byung ba lang can / /
zhes sogs ji ltar 'grel /
ba lang gi gzugs mthong bas ba lang mthong bar mi 'jog na /
rang gi mig shes kyis rang gi pha ma ma mthong bar 'gyur te /
mngon sum gzhan gyis kyang ma mthong bas pha ma rtags kyis sgrub dgos par 'gyur bas shin tu tha chad do / /
sngo 'dzin mig shes kyis gzugs mi sdug pa mthong ba'i tshe /
mig shes de'i 'khor du tshor ba sdug bsngal skyes pa na /
de 'dra'i tshor ba des sdug bsngal myong bar thal /
tshor ba sdug bsngal yin pa'i phyir /
'dod na /
mig shes des sdug bsngal myong bar thal /
mig shes de dang tshor ba de mtshungs ldan yin pa'i phyir /
'dod na /
de 'dra'i sdug bsngal de gzugs yin par thal /
mig shes kyi dngos yul yin pa'i phyir zer na /
sdug bsngal yin na /
tshor ba sdug bsngal yin pas khyab par 'dod pa rnams kyis khyab med kyi lan 'debs shing ma khyab par 'dod pa rnams kyis 'dod lan btab par nges /
rang re'i phar phyin bden bzhi'i mtha' dpyod las /
sdug bsngal yin na shes pa yin pas ma khyab pa'i mu la /
khyi rgan rgya bo'i sngo 'dzin mig shes kyi 'khor du gyur pa'i tshor ba sdug bsngal gyi myong byar gyur pa'i sdug bsngal de bzhag 'dug /
khyi rgan rgya bo'i rgyud kyi sngo 'dzin mig shes kyi 'khor du gyur pa'i tshor ba sdug bsngal dang de 'dra'i sngo 'dzin mig shes gnyis mtshungs ldan yin par thal /
'dod pa'i phyir /
'dod na /
de 'dra'i mig shes dang /
de'i 'khor du gyur pa'i tshor ba bde ba gnyis kyang mtshungs ldan yin par thal /
mtshungs pa'i phyir /
'dod na /
de 'dra'i mig shes de tshor ba bde ba dang /
tshor ba sdug bsngal gnyis ka dang mtshungs ldan yin par thal lo / /
'dod mi nus te blo mu gcig pa yin pa'i phyir /
sngo 'dzin mig shes kyi 'khor du gyur pa'i tshor ba sdug bsngal de'i myong byar gyur pa'i sdug bsngal yin na /
gzugs kyi skye mched yin pas khyab par bstan 'dug pas /
de'i myong bya dang de'i gzung don gcig tu 'gyur na /
de lta na /
mig shes des tshor ba sdug bsngal ma myong ba dang /
tshor ba bde sdug myong ba'i mig shes med par khas len dgos /
mig shes kyis myong byar gyur pa'i bum pa dang /
sdug bsngal yang bzhag dgos par 'dug pas 'og tu dpyad do / /
des na shes pa thams cad kyi / /
dmigs myong dag ni tha dad do /
zhes pa'i skabs su  ! don dang bde sogs cig car 'dzin pa mi 'thad pa ni /
rtsa bar /
don dang lhan cig nyid 'dzin na / /
bde sogs kyi ni nus pa ci / /
gang phyir des bskyed blo mi 'dod / /
ces pas /
don dang bde sogs gnyis ka lhan cig nyid du dbang mngon gyis 'dzin na dbang mngon bskyed pa'i bde sogs kyi nus pa ci yang med par 'gyur te /
gang gis phyir na /
bde sogs des bskyed pa'i dbang blo khyod kyis mi 'dod pa'i phyir te /
khyod kyis yid shes 'ba' zhig gi 'khor gyi tshor ba khas blangs pas so / /
! bde ba rkyang pa 'dzin pa mi 'thad pa ni /
rtsa bar /
don med par ni bde la sogs / /
mig sogs rnams kyis myong na ni / /
gzugs sogs bud med sogs khyad par / /
nam yang mig gis 'dzin mi 'gyur / /
nang gi yan lag nus pa'i don / /
yod na phyi rol mthong mi 'gyur / /
zhes pas gzung don med par ni bde ba la sogs mig sogs rnams kyis myong na ni gzugs sogs dang bud med sogs kyi khyad par nam yang mig gis 'dzin par mi 'gyur te /
nang gi yan lag phan 'dogs pa'i nus pa gzung don du yod na phyi rol mthong bar mi 'gyur ba'i phyir /
ngag don ni /
phyi rol gyi gzung don yod na nang gi bde ba sogs mi 'dzin /
nang gi yan lag phan 'dogs nus pa'i gzung don yod na /
kha nang kho na la phyogs dgos pas phyi rol mthong bar mi 'gyur ro / /
bde sogs mig sogs kyis myong na /
nang gi gzung don yod dgos /
de lta na /
bud med dang gzugs sogs mig shes kyis mi mthong bar thal lo / /
! don gcig kho na 'dzin na bde ba 'dzin par 'gal ba ni /
rtsa bar /
don 'dzin na ni de las skyes / /
bde ba la sogs myong mi 'gyur / /
zhes pas /
dbang mngon chos can /
bde ba la sogs gzung don byas nas myong bar mi 'gyur bar thal /
don rkyang pa gzung don du byas nas 'dzin na ni de gzung don de las skyes pa'i phyir /
! cig car 'jug pa ha cang thal ba la /
rtsa bar /
yul de dang ni de yod las / /
blo ni cig car skye na ni / /
cig car don ni yod pa na / /
bde sdug dag ni rig par 'gyur / /
zhes pas /
phyi rol gyi yul de dang /
bde sogs de dus gcig tu yod na /
de las de myong gi blo rdzas tha dad cig car skye'o zhe na /
dus cig car 'dod mi 'dod kyi don yod pa na /
de 'dzin pa'i bde sdug dag ni cig car rig par 'gyur /
! de'i lan dgag pa la /
rtsa bar /
nang gi nyer len shes pa yang / /
yod na sdug bsngal la sogs 'byung / /
gcig po de ni 'gal ba yi / /
nyer len min par 'dod ce na / /
gang gis rnam par shes pa ni / /
mi shes pa yi nyer len rgyu / /
bdag po nyid du 'gyur yin na / /
de ni 'gal ba dag la'ang mthong / /
dper na snang gcig mtshan rgyu dang / /
de las gzhan pa'i dbang po dag /
gzugs mthong pa dang mi mthun dang / /
mthun pa cig car byed pa bzhin / /
zhes pas /
gzhan sdes /
bde sdug skye bar nang gi nyer len yid kyi shes pa la yang ltos la /
bde sdug gi nyer len yid shes gnyis dus gcig tu yod na sdug bsngal la sogs pa cig car 'byung yang /
yid shes gcig po de ni dus gcig tu 'gal ba yi yul tha dad pa'i nyer len min par 'dod ce na /
rgyu mtshan gang gis yid kyi rnam par shes pa de ni /
mi shes pa bem po'i nyer len gyi rgyu ma yin par thal /
shes pa yin pa'i phyir /
gzugs shes gnyis phan tshun nyer len byed pa 'gog pa'i rigs pa'o / /
bdag po'i rkyen nyid du 'gyur ba yin zhe na /
bdag rkyen de ni bdag 'bras 'gal ba dag la'ang dus gcig tu phan pa mthong ba'i phyir na /
bde sdug dus gcig tu mi 'byung ba'i rgyu mtshan min no / /
dper na /
snang ba nyi 'od gcig pus mtshan mo rgyu ba 'ug par /
gzugs mthong ba dang mi mthun pa dang /
de las gzhan pa'i mi yi mig gi dbang po dag la gzugs mthong ba mthun pa'i bdag rkyen cig car byed pa'i phyir zhes pa bzhin no / /
! dbang mngon 'khor gyi bde sogs don rig tu sgrub pa ni /
rtsa bar /
de phyir bde sogs rang nyid la / /
'phos pa'i don ni snang ba dang / /
de myong phyir na 'jig rten 'dogs / /
phyi rol don ni dngos su min / /
rang bdag rig byed 'di dag ni / /
don las skyes pa tsam du zad / /
don gyi bdag nyid de dag gi /
rang gi bdag gyur des myong yin / /
des na don myong bar bshad de / /
dmigs pa nyid ni der snang ba'o / /
zhes pas /
gzugs 'dzin mig shes kyi 'khor du byung ba'i bde sogs chos can /
don rig yin te /
rang nyid la 'phos shing gtad pa'i phyi rol don gyi rnam pa snang ba'i blo ma 'khrul ba yin pa de'i phyir /
phyi rol don shes pas dngos su myong ba min te /
don gyi rnam pa de myong ba'i phyir na /
de la don myong bar 'jig rten na tha snyad 'dogs pa'i phyir /
rang gi bdag nyid rig par byed pa'i shes pa 'di dag ni chos can /
don ma myong na don dang 'brel med du 'gyur ba ma yin te /
don las skye ba tsam du zad pa'i phyir /
'jig rten na ngas don myong zhes don myong bar btags nas bshad pa'i rgyu mtshan yod de /
don gyi rnam pa'i bdag nyid shes pa de dag gi rang gi bdag nyid du gyur pa'i 'dzin rnam des myong ba la btags nas don myong bar bshad pa yin pa des na'i phyir /
don dmigs pa nyid du 'jog ste /
blo ma 'khrul ba der rnam pa snang ba'i sgo nas don la sgro 'dogs gcod nus pa'i phyir /
ngag don ni /
bde sogs la myong byed yod la rdzas gzhan gyis myong ba mi 'thad pa de'i phyir bde sogs myong byed rang rig mngon sum yod par grub /
de yang /
bde sogs rang la 'phos pa ste shar ba'i don snang ba ni gzhan rig yin /
rang gi bdag nyid rig byed ni don las skye ba tsam du zad kyi /
gzugs sogs don mi snang /
des na gzung rnam kyi cha myong bya dang /
de'i ngo bor gyur pa'i 'dzin rnam de myong byed yin /
bde sogs kyis gzugs sogs rtogs kyang ma myong /
'dzin rnam des bde sogs myong ba dang rtogs pa gnyis ka yin no / /
skabs de dag tu rang rig sgrub byed kyi rigs pa zab shos shig bstan par snang ngo /
bde sogs phyi don dgag pa bde sogs phyi don dgag pa la /
rtsa bar /
'ga' zhig bde sogs phyi rol na / /
gnas nyid dang ni sems med dang / /
gzung bar smra ste de yi yang / /
cig car gnyis 'dzin mi rigs so / /
sngo sogs rang bzhin bde sogs dang / /
gcig phyir cig car 'dzin zhe na / /
tha dad snang can sems kyis ni / /
gzung de ci ltar tha mi dad / /
phyi der khyad par yod min yang / /
goms pa yi ni khyad par las / /
blo la dga' dang yongs su gdung / /
khyad par du ni mi 'gyur ro / /
gal te blo yang bde sogs kyi / /
bdag nyid yin pas mi 'gal na / /
da ni phyi de bde sogs kyi / /
bdag nyid yin zhes ci ltar rtogs / /
gal te rigs ni tha dad dag /
gzung 'dzin min na skyes bu ni / /
kun gyi 'dzin byed mi 'gyur te / /
des na za ba po nyid nyams / /
'dis ni rgyu dang 'bras bu bsal / /
rgyu dang 'bras bu ma yin te / /
gzung dang 'dzin pa nyid med phyir / /
yod na de ni gzhan la'ang 'gyur / /
zhes pas /
grangs can pa 'ga' zhig /
bde sogs phyi rol na de tsam lnga'i bdag nyid du gnas pa nyid dang /
sems med bem po dang /
shes pa gzhan gyi gzung bya'o zhes smra ste /
grangs can de'i lugs la yang dbang shes kyis gzugs sogs dang bde sogs cig car du gnyis ka 'dzin pa mi rigs par gong du bshad zin to / /
yang sngo sogs rnam 'gyur gyi rang bzhin yon tan gsum cha mnyam pa'i gtso bo yin pas /
bde sogs dang sngo sogs rang bzhin gcig pa'i phyir /
gcig gis cig car 'dzin no zhe na /
sngo sogs dang bde sogs chos can /
ci ltar yang rang bzhin tha mi dad ma yin par thal /
rdzas tha dad du snang ba can gyi ma 'khrul ba'i sems kyis rang bzhin tha dad du gzung ba'i phyir /
bde sdug bem po yin na /
de gnyis chos can /
blo gcig la sngar sim zhing dga' bar snang ba goms pa yi khyad par las phyis yongs su gdung ba'i khyad par du snang bar mi 'gyur bar thal /
phyi rol gyi don yin pa'i phyir /
ma grub ste /
phyi'i yul gcig pu der dmigs par khyad par yod min yang blo ma 'khrul ba la sim gdung so sor snang ba'i phyir /
gal te blo'am chen po yang bde sogs kyi bdag nyid yin pas goms pas khyad par du 'gyur ba blo'i bdag nyid yin gyi /
de tsam lnga'i bdag nyid kyi bde sogs ma yin pas goms pas khyad par du 'gyur ba mthong bas /
de tsam lnga'i bdag nyid yin pa khegs kyang /
shes par mi grub pas mi 'gal zhe na /
da ni phyi rol de tsam lnga bde sogs kyi bdag nyid yin zhes ci ltar yang rtogs pa med par thal /
goms pas khyad par 'gyur ba'i de tsam lnga blo'i bdag nyid yin zhing gzhan ma dmigs pa'i phyir /
gal te rigs tha dad dag gzung 'dzin ma yin pas /
bde sogs dang de tsam gzung 'dzin yin pa'i phyir na rang bzhin gcig pa'o zhe na /
shes rig gi skyes bu ni chos can /
lnga po kun gyi 'dzin byed du mi 'gyur bar thal /
de dag dang rigs tha dad pa'i phyir /
'dod na /
de dag gi za ba po nyid yin pa nyams par 'gyur ro / /
rigs tha dad la gzung 'dzin mi rung ba 'gog pa'i rigs pa 'dis ni rigs tha dad la rgyu dang 'bras bu mi rung ba yang bsal lo / /
blo dang de tsam lnga chos can /
gzung 'dzin yin pa'i rgyu mtshan gyis rgyu dang 'bras bu ma yin te /
gzung ba dang 'dzin pa nyid du med pa'i phyir te /
gnyis ka bem po yin pa'i phyir /
de gnyis gzung 'dzin du yod la rgyu 'bras kyang yin no zhe na /
'o na /
skyes bu dang de tsam lnga yang rgyu 'bras su 'gyur bar thal /
de tsam lnga 'dzin pa de ni gzhan skyes bu la'ang yod pa'i phyir /
de dag gi ngag don ni /
grangs can 'ga' zhig gis /
bde sogs dbang mngon gyi gzung don du 'dod /
de la /
dbang po'i sems ni nges phyir ro / /
zhes pa'i rigs pas 'gog /
yang bde sogs dang sngo sogs rang bzhin gcig pas skyon med ces brjod /
'o na /
de gnyis blo ma 'khrul ba la so sor mi snang bar 'gyur ro / /
bde sogs blo goms pas dga' gdung du 'gyur ba yod la /
bem po de dag du mi 'gyur /
gal te blo dang bde sogs rang bzhin gcig pas /
blo goms pas khyad par gyur pa na bde sogs kyang de bzhin no zhe na /
'o na /
bde sogs phyi rol dang bdag nyid gcig tu 'gal /
gal te bde sogs shes pa yin na /
sngo sogs dang rigs tha dad pas /
de gnyis gzung 'dzin ma yin par 'gyur ro zhe na /
'o na /
skyes bu yang bde sogs kyi 'dzin byed ma yin par 'gyur te /
skyes bu shes pa yin la /
bde sogs bem po yin pa'i phyir /
'dod na /
skyes bu za ba po yang nyams so / /
blo sgra gzung 'dzin yin pas rgyu 'bras smra ba yang bsal te /
skyes bu dang sgra yang rgyu 'bras yin zhing gzung 'dzin yang yin par 'dod pa'i phyir /
bde sogs dang de tsam gnyis ka bem por 'dod pas /
gzung 'dzin min /
des na rgyu 'bras kyang mi 'thad do / /
gal te blo sgra gzung 'dzin yin pas rgyu 'bras su 'dod na /
bde sogs dang sngo sogs kyang rgyu 'bras su 'gyur ro /
! bde sogs sems su grub pa'i don bsdu ba ni /
rtsa bar /
de phyir de ni nang nyid dang / /
myong bya nyid phyir sems yin no / /
gang gi rang bzhin myong ma yin / /
de ni de yi myong ma yin / /
zhes pas /
bde ba de ni chos can /
nang gi bdag nyid dang sems kyi bdag nyid yin te /
rang rig mngon sum gyi myong bya nyid yin pa'i phyir /
bde sogs gzugs sogs dang /
de skyes bus myong na /
shes rig gi skyes bu chos can /
bde ba'i rang bzhin de tsam lnga myong ba ma yin par thal /
de tsam lnga po gang gi rnam pa'i rang bzhin myong zhing shar ba ma yin pa'i phyir /
de phyir de ni zhes pa'i tshig gnyis kyis bde sogs nang gi bdag nyid yin par bstan /
gang gi rang bzhin zhes pa'i tshig gnyis kyis /
khyab sgrub bstan pa yin no / /
blo myong rdzas tha dad dgag pa ! blo myong rdzas tha dad dgag pa la /
rtsa bar /
gal te de rang bzhin min pa / /
myong bas blo gnas de rig na / /
mngon sum dran pa'i rnam pa can / /
myong ba ma gtogs 'di blo gang / /
de dang de don la brten nas / /
bde dang sdug bsngal sogs myong ba / /
gcig nyid 'byung bar 'gyur mthong gi / /
bar du gzhan ni ma mthong ngo / /
zhes pas /
gal te bde sogs de'i rang bzhin min pa'i myong bas /
blo la gnas pa'i rnam pa de rig go zhe na /
mngon sum dang dran pa'i rnam pa can gyi myong ba ma gtogs pa yul dbang bar 'dir blo'am chen po gang yang med par thal /
don de dang de la brten nas bde ba dang sdug bsngal sogs myong ba gcig nyid 'byung bar 'gyur ba mthong gi /
yul dbang bar du blo'am chen po gzhan ni ma mthong ba'i phyir /
de dang de zhes pa /
yul yid du 'ong mi 'ong la zer /
dran pa ni rang myong gi rjes su skyes pa'i dran pa'o /
! rdzas tha dad 'dres pas ma phyed pa'i lan dgag pa la /
rtsa bar /
lcags gong dang ni me bzhin du / /
'dres pas rnam dbyer med ce na / /
de lta yin na dngos kun la / /
tha dad tha dad min bzhag nyams / /
tha dad med myong gcig yin na / /
de ltar gang min de tha dad / /
can grub 'di sgrub byed min na / /
tha dad sgrub byed 'grub ma yin / /
sdug bsngal dkar sogs tha dad snang / /
tha dad ma yin blo myong ni / /
tha dad med snang tha dad na / /
tha dad tha dad med rten ci / /
zhes pas /
blo myong rdzas tha dad yin yang /
lcags gong dang ni me bzhin du 'dres pas rnam par dbyer med par snang ngo zhe na /
'o na /
dngos po kun la rdzas tha dad dang tha mi dad pa'i rnam gzhag nyams par thal /
blo rdzas tha dad kyang /
blo ma 'khrul ba la dbyer med du snang ba de ltar yin pa'i phyir /
khyab ste /
tha dad med par myong ba de gcig gi sgrub byed yin na /
de ltar gang min par tha dad du snang ba de tha dad pa can du 'grub la /
gcig tu snang ba 'di gcig gi sgrub byed min na /
tha dad kyi sgrub byed kyang 'grub pa ma yin pa'i phyir /
rdzas tha dad dang tha dad med pa'i rten ci yang med par thal /
sdug bsngal dang dkar po sogs tha dad du snang yang tha dad min /
blo myong ni tha dad med par snang yang rdzas tha dad yin pa'i phyir /
! sems dang sems 'byung la mtshungs pa spang ba la /
rtsa bar /
gcig tshe gsal bas bsgribs na yang / /
sems kyi khyad par rgyun dag la / /
tha dad par ni mthong ba'i phyir / /
tha dad rnam gzhag grub pa yin / /
zhes pas /
kun 'gro lnga tha dad du ma mthong yang tha dad yin pa ltar /
blo myong yang de ltar yin no zhe na /
dpe don mi mtshungs te /
dus gcig gi tshe tshor ba gsal bas gzhan rnams bsgribs na yang /
sems kyi khyad par gyi rgyun dag la kun 'gro lnga tha dad par ni mthong ba'i phyir tha dad pa'i rnam gzhag grub pa yin la /
blo myong nam yang tha dad du ma mthong ba'i phyir /
nyi 'od shar ba na skar ma yod kyang ma mthong ba dang 'dra'o / /
rang rig mngon sum la dpyad pa rang rig mngon sum la cung zad dpyad pa /
rang rig khas len pa'i rang sde de dag gis rang rig gi sgrub byed mthar thug pa ni /
shes pa la myong ba yod par sgrub pa na /
rang gzhan gnyis su kha tshon chod la /
gzhan myong rigs pas khegs pas rang myong du nges /
de la rang rig ces bya'o / /
de yang rig bya rig byed kyi rnam pa med pa'i kha nang kho na la phyogs pa'i 'dzin rnam zhig la 'jog /
mkhas grub thams cad mkhyen pas shes pa kun rang myong rang rig mngon sum gyis 'grub par bshad /
rgyal tshab rjes tshad ma yin na /
rang myong rang rig gis grub pas khyab par 'dod /
tshad ma sde bdun rgyan las /
gzhi de mngon sum du rtogs kyang gzhi de med par sgro 'dogs pa yod pa'i dper /
rgyang phan gyis rang gi pha mngon sum du rtogs kyang pha med par 'dod pa lta bu 'jog go /
de la zhib tu bsam dgos pa 'dug ste /
deng skabs /
mngon sum du rtogs kyang med par khas len pa du ma zhig snang ngo / /
de la pha med par 'dzin pa'i sgro 'dogs dang /
pha rtogs pa'i tshad ma gnyis dngos su gnod bya gnod byed yin min dang /
rjes dpag tshad ma rtogs pa'i mngon sum dang /
rjes dpag tshad ma med par 'dzin pa'i sgro 'dogs gnyis gnod bya gnod byed yin min dpyad /
de bzhin du dbu ma thal 'gyur bas /
tshad ma rtogs sam ma rtogs /
rtogs na /
gsar du mi bslu ba'i rig pa dang tshad ma gnyis ming don gyi 'brel ba shes par 'gyur ro / /
rtogs la ma myong ba dang /
myong la ma rtogs pa sogs mu bzhi 'jog par snang ste /
myong ba'i don gang yin /
rang rig gis myong tshul dang /
tshor bas myong tshul gnyis mi 'dra bar gsungs pas /
tshor bas myong tshul ji ltar yin dpyad do / /
rnal 'byor mngon sum gyi mtshan gzhi rnal 'byor mngon sum gyi mtshan gzhi 'chad pa ni /
rtsa bar /
rnal 'byor shes pa sngar bshad pa / /
de dag gi de bsgoms byung yin / /
zhes pas /
sngar le'u gnyis par bshad pa'i bden bzhi mngon sum du rtogs pa'i rnal 'byor pa'i shes pa chos can /
rnal 'byor mngon sum yin te /
yang dag pa'i don bsgoms pa las byung ba'i 'phags rgyud kyi ma 'khrul ba'i rtog bral gyi shes pa yin pa'i phyir /
! rnal 'byor mngon sum gyi mtshan nyid la /
rtsa bar /
rtog pa'i dra ba rnam bsal bas / /
gsal ba nyid du snang ba yin / /
'dod 'jigs mya ngan gyis brlams dang / /
rkun po rmi sogs kyis bslad pas / /
mdun na gnas pa bzhin du ni / /
yang dag min pa mthong bar 'gyur / /
rnam par rtog dang rjes 'brel ni / /
don gsal snang ba can ma yin / /
rmi lam na yang dran pa de / /
de 'dra'i don ldan min par dran / /
mi gtsang zad par sa la sogs / /
yang dag min pa'ang bsgoms pa yi / /
stobs kyis sprul pa rtog med dang / /
gsal bar snang ba can du mthong / /
zhes pas /
gong gi de chos can /
rtog pa'i dra ba rnam par bsal ba yin te /
goms pa'i stobs kyis rang yul gsal ba nyid du snang ba yin pa'i phyir /
dper na /
'dod chags dang 'jigs pa dang mya ngan gyis brlams pa dang rkun po rmi sogs kyis bslad pas /
mdun na gnas pa bzhin du ni yang dag pa min pa mthong ba 'gyur ba bzhin no / /
khyab ste /
rnam par rtog pa dang rjes su 'brel ba ni /
don gsal bar snang ba can ma yin pa'i phyir te /
rmi lam na yang dran pa de 'dra'i don ldan min par dran pa'i phyir /
mi gtsang zad pa sa la sogs pa yang dag pa min pa'ang /
bsgoms pa'i stobs kyis sprul pa rtog med dang /
gsal bar snang ba can du mthong ba de'i phyir /
! don bsdu ba ni /
rtsa bar /
de phyir yang dag yang dag min / /
gang gang shin tu bsgoms gyur pa / /
sgom pa yongs su rdzogs pa na / /
de gsal mi rtog blo 'bras can / /
de la sngar bshad dngos po bzhin / /
bslu ba med can gang yin de / /
bsgoms byung mngon sum tshad mar 'dod / /
lhag ma nye bar bslad pa yin / /
zhes pas /
goms pa'i blo rnams bsgom pa yongs su rdzogs pa na yul de gsal la mi rtog pa'i blo 'bras bur 'byung ba can yin te /
yang dag pa dang /
yang dag pa ma yin pa ste med pa rnams /
gang dang gang shin tu bsgom par gyur pa na gsal snang 'byung du yod /
zad par gyi ting nge 'dzin dang /
keng rus bsgom pa'i ting nges 'dzin sogs med pa'i yul la gsal snang 'byung bar bstan /
de'i phyir sngar le'u gnyis par bshad pa'i bden bzhi'i gnas lugs kyi dngos po mngon sum du mthong ba bzhin du /
kun mkhyen ye shes mngon sum tshad mar 'dod de /
yang dag pa'i don bsgoms pa las byung ba'i don de la gsar du bslu ba med pa can gyi shes pa rtog med yin pa'i phyir /
mi sdug pa sgom pa sogs lhag ma rnams nye bar bslad cing bslu ba yin pas rnal 'byor mngon sum min no / /
de ni /
yang dag pa ma yin pa bsgoms pa las goms bya'i don la gsal snang 'byung yang /
rnal 'byor mngon sum min par bstan /
rnal 'byor mngon sum la dpyad pa 'dod chags dang 'jigs pa sogs kyi yul la gsal snang thob rgyu yod na /
de dag rnal 'byor mngon sum gyi ngo bor 'gyur rung du thal /
goms bya'i don la gsal snang 'gyur rung yin pa'i phyir zhe na /
lan ji ltar 'debs /
'dod chags sogs nyon mongs pa thams cad rigs 'dra rgyun chad pa'i tshul gyis spang dgos pas /
sangs rgyas kyi sar mi 'gro la /
'dir yod pa dang med pa'i don thams cad la goms pa'i stobs kyis rtog med gsal snang can du 'gyur rung bar gsungs pas /
'dod chags sogs rtog med du 'gyur srid par 'gyur /
de ltar na /
mngon sum du yang 'gyur rung du thal ba'i skyon yod dam snyam /
sems tsam pa'i lugs la kun gzhi rnam shes me long ye shes dang /
nyon yid mnyam nyid yi shes su 'gyur bar gsungs pa la yang dpyad gzhi yod de /
nyon yid gang zag gi bdag 'dzin dang mtshungs ldan du song bas /
bdag 'dzin yang rnam mkhyen gyi ngo bor 'gyur srid par 'gyur /
kun gzhi rtsa bar /
kun gzhi rnam shes de rdo rje lta bu ting nge 'dzin gyi bar du rgyun mi chad du 'jug par gsungs pas /
de nas rgyun chad par bstan /
de ltar na /
me long ye shes su ji ltar 'gyur /
yang na /
nyon mongs pa de dag spang bya yin yang /
de dang mtshungs ldan gyi nyon yid spang bya min zhe na /
gang zag gi bdag 'dzin gyi dngos gnyen bdag med rtogs pa'i ye shes des /
bdag 'dzin gyi zhen yul sun phyung ba na /
de dang mtshungs ldan gyi shes pa kun gyi zhen yul sun phyung dgos te /
mtshungs ldan shes pa de dag 'dzin stangs gcig yin pa'i phyir dang /
blo de'i zhen yul sun phyung ba las logs su spong tshul med pa'i phyir /
blo de la gnod byed kyi gnyen po stobs ldan yod kyang /
blo de rnam mkhyen du 'gyur na /
thar pa sgrub byed kyi rtags yang dag ji ltar 'jog /
rang gi rgyu'i rigs la gnod byed kyi gnyen po stobs ldan yod na /
gnyen po'i stobs kyis rgyun zad pa yod pas khyab pa de /
thar pa sgrub byed yin pas /
bdag 'dzin dang mtshungs ldan du song na /
gnyen po'i stobs kyis rang gi rgyun zad pa yod dgos pa smos ci dgos /
de bzhin du /
sngags lugs la /
ma dag pa'i rgyu lus ye shes kyi sku yin yang don gyi 'od gsal thob pa na rigs 'dra rgyun chad par gsungs pas /
rigs 'dra'i rgyun zhes pa gang 'dra zhig la 'jog dgos par dpyad dgos so / /
! rtog pa ngos gzung ba la /
rtsa bar /
shes gang gang la sgra don 'dzin / /
de ni de la rtog pa yin / /
zhes pas /
don spyi gzung yul du byed pa'i shes pa yin na /
rtog pa yin pas khyab ste /
shes pa gang yul gang la ltos nas de'i sgra spyi dang don spyi gzung yul du byas nas 'dzin pa'i shes pa de ni yul de la rtog pa yin pas khyab pa'i phyir /
! rtog bral gyi don la /
rtsa bar /
rang gi ngo bo sgra don min / /
de phyir de la kun mngon sum / /
zhes pas /
shes pa rang gi ngo bo 'dzin rnam chos can /
sgra don gzung yul du byed pa min te /
kha nang kho nar phyogs pa yin pa'i phyir /
'dzin pa'i rnam pa de la shes pa kun mngon sum du snang ba'o / /
tshig de la brten nas gzung yul dang gzung don mi 'dra ba go dgos /
shes pa rnams rang rig gi gzung yul yin yang /
gzung don min par bstan pa'i phyir /
mngon sum ltar snang mngon sum ltar snang gi dbye ba la /
rtsa bar /
mngon sum ltar snang rnam pa bzhi / /
rtog pa'i shes pa rnam gsum dang / /
rten bslad pa las byung ba can / /
rtog pa med pa gcig yin no / /
zhes pas /
slob dpon phyogs glang gis /
mngon sum ltar snang la bdun te /
smig rgyu la chur 'dzin pa'i rtog pa dang /
rigs rgyun 'dzin pa'i kun rdzob shes pa /
rtags 'dzin pa'i rjes dpag /
rtags 'dzin las byung ba dang /
'das pa'i don dran pa /
ma 'ongs pa'i don mngon par 'dod pa ni rtog pa dang /
rab rib sogs kyis bslad pa'i shes pa ni rtog med shes pa'o / /
rnam 'grel mdzad pas /
mngon sum ltar snang rnam pa bzhir bshad de /
rtog pa'i shes pa rnam pa gsum dang /
rten dbang po bslad pa las byung ba can rtog pa med pa gcig yod pa'i phyir /
! rtog pa mngon sum ltar snang gsum du phye ba'i dgos pa mdor bstan pa la /
rtsa bar /
dbang skyes min par grub don du / /
gnyis bshad 'khrul pa mthong phyir ro / /
rjes dpag sogs grub brjod pa ni / /
snga ma gnyis nyid bsgrub phyir ro / /
zhes pas /
smig rgyur chur 'dzin pa'i 'khrul ba dang kun rdzob shes pa gnyis mngon sum ltar snang du bshad pas /
de gnyis dbang shes su 'khrul pa mthong ba dang /
dbang skyes min par grub pa'i don yin no / /
rjes dpag sogs mngon sum ltar snang du grub pa brjod pa ni /
'khrul ba dang kun rdzob shes pa snga ma gnyis nyid dbang shes min par bsgrub pa'i phyir du'o / /
mdor na /
snga ma gnyis rtsod gzhi dang /
phyi ma bzhi mthun dper bzung ba'o /
! rgyas bshad la /
rtsa bar /
brda rten can dang don gzhan la /
sgro 'dogs rnam par rtog pa dag /
mngon sum nyer 'jug can nyid phyir / /
'ga' tshe 'khrul pa'i rgyu yin no / /
ji ltar lkog tu gyur don can / /
dran pa la sogs rtog pa 'di / /
brda la ltos pa'i ngang tshul can / /
mngon sum don la 'dzin mi byed / /
de ltar nyams myong dran med par / /
bum pa la sogs pa dag la / /
shes yod min pas de yang ni / /
mngon sum las ni yongs nyams 'gyur / /
zhes pas /
brda rten can gyi kun rdzob shes pa dang /
don gzhan la sgro 'dogs pa'i rnam par rtog pa 'khrul pa'i shes pa dag ni /
mngon sum dang yul nye bar 'jug pa can nyid yin pas /
'ga' zhig gi tshe mngon sum du 'khrul ba'i rgyur gyur pa yin no / /
brda rten can dang /
don gzhan la sgro 'dogs pa gnyis ni bum pa dang /
smig rgyu'i kha dog mthong ba'i mngon sum dang yul nye ba yin pas na /
de ltar yul nye bar brjod pa yin /
bum pa la sogs pa dag la rtog pa'i shes pa de yang ni chos can /
mngon sum las ni yongs su nyams par 'gyur te /
nyams su myong ba dran pa med par khyod skye ba yod pa min pa'i phyir /
ji ltar lkog tu gyur pa'i don can gyi dran pa la sogs pa'i rtog pa 'di /
brda la ltos pa'i ngang tshul can yin pas /
mngon sum gyi gzung don la 'dzin pa mi byed pa de ltar ro / /
bum pa la sogs pa dag la 'di bum pa'o zhes shes pa yod pa min pas /
zhes 'grel na TIk chen dang mthun /
! rtog med mngon sum ltar snang bkar ba'i dgos pa las 'thad pa'i phyogs bzhag pa la /
rtsa bar /
'dir ni bzhi pa dmigs bsal te / /
der ni nyer gnod las skyes brjod / /
de la rab rib 'ba' zhig ni / /
nyer gnod mtshon par byed pa yin / /
zhes pas /
slob dpon phyogs glang gis rab rib can gyi shes pa 'dir ni bzhi pa rtog med mngon sum ltar snang du bstan te /
rtog pa dang bral ba mngon sum mo /
zhes spyir btang nas de ni dmigs bsal du bstan pa'i phyir /
des ni dbang por nye bar gnod pa las dngos su skyes pa'i shes pa thams cad brjod pa yin yang /
rab rib can zhes gsungs pa de la rab rib 'ba' zhig bstan pa ni /
dbang po la nye bar gnod pa thams cad mtshon par byed pa yin pa'i phyir /
! de la log pa'i dper 'dod pa dgag pa la /
rtsa bar /
de yang yid kyi zhes kha cig /
sngo dang zla gnyis la sogs blo'i / /
dbang po'ang rgyu yin zhes bya ba'i / /
gzhung 'di dang ni de dag 'gal / /
gal te brgyud pa'i rgyu yin na / /
dbang po'i shes pa'i spyod yul dag /
dpyad pa 'di la yid kyi ni / /
skabs su ji ltar 'gyur ba yin / /
zhes pas /
zla gnyis gsal snang can gyi shes pa de yang yid kyi rtog pa yin pas /
rab rib can zhes pa dmigs bsal min no /
zhes kha cig zer /
mig gi dbang po'ang sngon po zla gnyis la sogs pa snang ba'i blo'i rgyu yin no zhes bya ba'i phyogs glang gi gzhung 'di dang ni /
de rtog par 'dod pa de dag 'gal lo / /
gal te gzhung des mig dbang brgyud pas rtog pa'i rgyur bshad pa yin no zhe na /
mi 'thad de /
dbang po'i shes pa'i spyod yul dag la dpyad nas dbang shes kyi dngos rgyu yin pas dmigs rkyen du 'dod pa 'di la mig dbang brgyud rgyu yin pas /
yid kyi ni dmigs rkyen du thal ba 'phen pa skabs su bab par ji ltar 'gyur ba yin te ma yin pa'i phyir /
'di ni /
dbang po de dbang shes kyi brgyud rgyur bstan na /
dbang po de zla gnyis snang ba'i yid kyi rtog pa'i dmigs par bya ba yin par thal /
de'i brgyud rgyu yin pa'i phyir zhes 'phangs pa de skabs su ma bab zhes pa'o / /
de dag gis ni rang sde dgag pa yin no /
! lung dang ma sbyar ba'i rigs pas dgag pa la /
rtsa bar /
dbang rten gang yin gal te gang / /
dbang po yod med rjes 'jug can / /
de mtshungs gal te 'gyur ldan na / /
de 'di nyid na ci phyir 'gog /
'dir yang sbrul sogs 'khrul pa bzhin / /
dbang po'i 'gyur ba yod na yang / /
ldog 'gyur dbang po'i bslad pa ni / /
log kyang ldog par mi 'gyur zhing / /
de bzhin gzhan gyi rgyud la ni / /
brjod pa dag gis 'ga' tshe 'jog /
mthong ba dran la ltos 'gyur zhing / /
yongs su gsal bar snang mi 'gyur / /
zhes pas /
zla gnyis gsal snang can gyi shes pa dbang shes min na /
dbang rten gyi shes pa 'jog byed gang yin /
gal te gang dbang po yod med kyi rjes su 'jug pa can yin zhe na /
zla gnyis gsal bar snang ba'i shes pa chos can /
dbang shes su thal /
phyogs snga de mtshungs pa'i phyir /
gal te dbang po 'gyur ldog 'dis 'gyur ldog dang ldan pa'o zhe na /
gong gi 'di nyid ni chos can /
dbang shes ci'i phyir 'gog ste mi rigs so /
yang 'dir yang chos can /
thag khra la sbrul sogs su 'khrul pa bzhin du dbang po'i 'gyur ba yod na yang khyod ldog par 'gyur ba dang /
dbang po'i bslad pa ni log kyang khyod ldog par mi 'gyur zhing /
de bzhin du gzhan gyi rgyud la ni brjod pa dag gis 'ga' zhig gi 'jog pa dang /
yul mthong ba dran pa la ltos par 'gyur zhing /
yongs su gsal bar snang bar mi 'gyur bar thal /
khyod rtog pa yin pa'i phyir /
zla ba gnyis snang gi shes pa rtog par 'dod pa la thal 'gyur lnga 'phangs /
de bzhin zhes pa de /
TIk chen las /
thag khra sbrul du 'khrul pa'i gang zag gis /
'di sbrul lo zhes brjod na /
gzhan la sbrul 'dzin de bzhin du skye ba bzhin zhes sbyar ba de go bde'o /
! /
gsal snang can gyi shes pa kha cig rtog med yin pa dmigs kyis bsal ba'i don can du 'dod pa dgag pa la /
rtsa bar /
gnyid log pa'am sad pa na / /
gsal bar snang ba can blo gang / /
de ni rtog med gnyis kar yang / /
de lta min na rtog pa yin / /
de phyir de rtog med na yang / /
tshad ma nyid ni bkag pa ste / /
bslu ba'i phyir ro de don du'ang / /
mngon sum ltar snang gnyis su bshad / /
ces pas /
gnyid log pa'am gnyid sad pa'i tshe na gsal bar snang ba can gyi blo gang yin pa de rtog med yin /
sad log gnyis kar yang de lta min par yul gsal bar snang ba min na rtog pa yin /
zla ba gnyis snang gi dbang shes de chos can /
rtog med yin na yang tshad ma nyid ni bkag pa yin te /
yul la bslu ba'i phyir ro / /
don bsdu ba mngon sum ltar snang gnyis su bshad pa chos can /
don yod de /
rtog bral yin yang 'khrul na mngon sum ma yin par bstan pa'i ched du yin pa'i phyir /
! dwogs pa /
smig rgyu'i kha dog snang ba'i shes pa mngon sum du bstan pas /
smig rgyu mthong ba'i shes pa dang de gnyis don gcig yin nam min /
yin na /
smig rgyu mthong ba'i shes pa mngon sum yin dgos /
de bzhin du /
byad bzhin gyi gzugs brnyan snang ba'i dbang shes kyang mngon sum yin dgos /
dbang po'i mngon sum tshad ma yin na /
snang yul la ma 'khrul ba'i shes pa yin dgos pas /
smig rgyu dang /
gzugs brnyan snang ba'i mig shes chos can /
snang ba ltar du grub pa'i shes pa yin par thal /
mngon sum yin pa'i phyir /
'dod na /
smig rgyu dang gzugs brnyan log pa'i kun rdzob ma yin par thal /
'dod pa'i phyir /
'dod na /
log pa'i kun rdzob kyi mtshan gzhi med par thal lo / /
gzhan yang yang dag kun rdzob dang log pa'i kun rdzob gnyis kyi mtshan gzhi dang mtshan nyid 'jog tshul /
bden gnyis rang 'grel las gsungs pa ltar 'jog ste /
byad bzhin yang dag kun rdzob dang /
byad bzhin gyi gzugs brnyan log pa'i kun rjob du 'jog pas /
byad bzhin gyi gzugs brnyan chos can /
log pa'i kun rdzob ma yin par thal /
yang dag kun rdzob yin pa'i phyir /
der thal /
rang nyid gtso bor snang yul du byed pa'i blo la snang ba snang ba ltar du grub pa'i kun rdzob yin pa'i phyir /
ma khyab na /
yang dag kun rdzob kyi mtshan nyid gang /
ma grub na /
der thal /
rang snang ba'i mig shes la snang ba ltar du grub pa'i phyir /
der thal /
gzugs brnyan snang ba'i mig shes kyi gzung don yin pa'i phyir /
dpyad do / /
tshad 'bras kyi rnam gzhag tshad 'bras kyi rnam gzhag las /
bya byed spyi'i rnam gzhag ni /
rtsa bar /
bya ba sgrub par byed ces te / /
las kun gyi ni sgrub byed dag /
thams cad ma yin gang las 'bras / /
gang yin de ni de sgrub byed / /
ces pas /
dbang po tshad ma ma yin nam /
don rtogs kyi sgrub byed gang yin zhe na /
spyir bya byed kyi tshul ni /
byed pa des bya ba 'ga' zhig sgrub par byed /
ces pa ste /
de tsam gyis byed pa de las kun gyi ni bya ba sgrub byed dag tu 'gyur ba min /
las gcig la yang bya ba thams cad sgrub byed du 'gyur ba ma yin /
byed pa gang gi mthu las 'bras bu'am bya ba gang rnam par 'jog nus pa yin pa'i bya ba de ni byed pa des bsgrubs pa'am rnam par 'jog pa yin no / /
dper na /
sngo 'dzin mig shes kyi byed pa gang gis /
don sngon po rtogs pa 'jog nus kyi /
gangs ri sngon por snang ba'i shes pa des don sngon po rtogs par 'jog mi nus pa lta bu'o / /
rdza bum grub pa la /
chu me sogs kyang bya ba 'ga' zhig byas kyang /
de tsam gyis rdza bum gyi bya ba mtha' dag byed ces brjod mi nus so / /
! tshad 'bras kyi rnam gzhag dang po mdor bstan pa ni /
rtsa bar /
de la nyams myong tsam du ni / /
'dra ba'i bdag can shes pa ni / /
gang gi las ni so so la / /
rnam 'byed de bdag 'gyur ba yin / /
bdag nyid 'gyur min rgyu dag la / /
tha dad yod kyang tha dad kyang / /
las la tha dad med pa 'di / /
tha dad par ni nges byed min / /
de phyir 'di bdag tha dad pa / /
gang las 'di 'di'i rtogs pa zhes / /
byed pa yi ni las nges te / /
de yi sgrub byed can du grub / /
zhes pas /
gzugs sgra sogs de la nyams su myong tsam du ni 'dra ba'i bdag nyid can gyi sgo lnga'i shes pa ni chos can /
gang gi las ni so so la don rtogs tha dad du rnam par 'byed pa de khyod kyi bdag nyid du 'gyur ba yin te /
khyod kyis don rtogs par 'jog byed cig yod /
khyod las rdzas tha dad pas don rtogs par 'jog mi nus pa'i phyir /
rgyu mig sogs dbang po dag chos can /
khyod la gsal mi gsal tha dad yod kyang tha dad kyi las la myong tsam du tha dad med pa 'di /
don rtogs tha dad par ni nges byed min te /
don snang shes pa'i bdag nyid du 'gyur ba min pa'i phyir /
don 'di'i bdag nyid kyi rnam pa tha dad du shar ba'i shes pa gang yin pa de chos can /
don rtogs tha dad pa de'i sgrub byed can du grub ste /
khyod las don snang gi shes pa 'di'i rtogs pa zhes byed pa yi ni las nges pa ste don rtogs tha dad du 'jog byed yin pa'i phyir /
de dag gi don ni /
don rtogs pa'i tshad ma zhes pa de /
don rtogs pa yin par gang gis 'grub ce na /
tshad ma de'i bdag nyid du gyur pa'i shes pas 'jog dgos kyi /
de min pa'i shes pas don rtogs 'jog mi nus /
de yang /
'di sngon po'o 'di rtogs pa po'o zhes 'jog pa de yin sgo lnga'i shes pas yul 'dzin tshul so sor nges par byed pa de don rtogs 'jog byed yin pa lta bu'o / /
! rang lugs kyi tshad 'bras bzhag pa la /
rtsa bar /
rnam 'gas shes pa'i rang bzhin ni / /
tha dad par ni byed na yang / /
'di ni don dang 'brel byed pa / /
don gyi ngo bo las gzhan min / /
de phyir gzhal bya rtogs pa yi / /
sgrub byed gzhal bya'i rang bzhin nyid / /
sgrub byed gzhan yin na de ni / /
de las dang 'brel mi 'grub bo / /
de yang de yi bdag nyid yin / /
des na 'bras bu don gzhan med / /
de yi bdag nyid 'dzin pa de / /
don rtogs pa yi bdag nyid kyi / /
byed pas rang gi las la ni / /
byed dang bcas pa lta bur snang /
bdag nyid byed po min na yang / /
de yi dbang gis der bzhag phyir / /
dper na 'bras bu rgyu rnams kyi / /
bdag nyid 'dra bar 'byung ba'i phyir / /
bya ba bdag nyid ma yin yang / /
'jig rten rgyu gzugs 'dzin zhes brjod / /
ces pas /
don rtogs tha dad du 'jog nus pa de don rtogs 'jog byed yin na /
de yang gang zhe na /
dbang po gsal mi gsal sogs kyi rnam pa 'gas shes pa'i rang bzhin ni gsal mi gsal sogs tha dad par byed na yang /
de tsam gyis don rtogs tha dad du 'jog mi nus /
sngo ser sogs kyi rtogs pa so sor dbye nus pa'i gzhan rig mngon sum 'di ni don dang yul yul can du 'brel ba 'jog pa byed pa don gyi ngo bo ji lta ba skyes pa'i rnam pa las gzhan ma yin /
de'i phyir gzhal bya sngo ser sogs rtogs pa'i tshad ma yi sgrub byed dam 'jog byed ni gzhal bya de'i rang bzhin ji lta ba bzhin dang 'dra bar skyes pa'i gzung rnam nyid yin no / /
sgrub byed gzung rnam de yang tshad ma de dang rdzas gzhan yin na /
tshad ma de ni gzung rnam de sngon po dang yul yul can du 'brel ba mi 'grub /
de'i phyir de yang de'i bdag nyid yin pa des na tshad ma dang 'bras bu don gzhan ma yin no / /
sngon po de'i bdag nyid ji lta ba dang 'dra ba'i rnam par skyes pa'i sgo nas sngon po 'dzin pa'i mngon sum de chos can /
khyod kyis don sngon po rtogs pa'i bya ba rdzas gzhan med kyang /
khyod kyis sngon po rtogs par 'jog ste /
don sngon po rtogs pa ni shes pa khyod rang gi bdag nyid gzung rnam gyi byed pas /
rang gi las sngon po la ni rtogs pa'i bya ba byed pa dang bcas pa lta bur tha snyad dpyod pa'i tshad ma la snang ba'i sgo nas /
bdag nyid bya ba rdzas gzhan dang ldan pa'i byed pa po min na yang /
sngon po ji lta ba'i rnam par skyes pa de'i dbang gis sngon po rtogs pa der bzhag pa yin pa'i phyir /
de lta bur ni don dam par bya byed med par ston /
dper na /
bus pha'i gzugs 'dzin pa'i bya ba don gzhan dang ldan pa ma yin yang /
'jig rten na bus pha'i gzugs 'dzin zhes brjod pa bzhin du 'bras bu rgyu rnams kyi bdag nyid 'dra bar 'byung ba'i phyir /
! gzhan lugs dgag pa mdor bstan pa la /
rtsa bar /
de phyir mthong dang dbang 'brel dang / /
khyad par gyi ni blo de dag /
bya ba la ni chod pa'i phyir / /
tshad ma nyid du mi 'dod do / /
bya ba la ni byed pa rnams / /
thams cad nye bar sbyor na yang / /
tha ma'i tha dad byed gang de / /
de yi sgrub byed dam par 'dod / /
ces pas /
don 'dra ba las gzhan gyis don rtogs 'jog mi nus pa de'i phyir /
dang por yul mthong ba tsam dang dbang don 'brel ba dang /
khyad par gyi ni blo de dag chos can /
don rtogs 'jog byed kyi tshad ma nyid du mi 'dod de /
khyod dang bya ba don rtogs la ni byed pa don 'dra bas chod pa'i phyir /
bya ba don rtogs la ni byed pa dbang sogs rnams kyis thams cad du phan pa nye bar sbyor na yang /
don gyi rnam pa tha dad du shar ba'i shes pa gang yin pa de chos can /
don rtogs tha dad pa de'i sgrub byed dam par 'dod de /
tha ma'i don rtogs tha dad du 'jog byed yin pa'i phyir /
de dag ni dpyod pa ba dang /
bye brag pa /
rigs pa can pa sogs kyi tshad 'bras 'dod tshul bkag nas rang lugs kyis tshad 'bras bdag nyid gcig tu sgrub /
de yang tshad ma de'i yul rtogs pa ni /
yul de dang 'dra bar rnam par shar nas skyes pa'i gzung rnam de la de dang tshad ma ngo bo gcig go /
skabs 'dir /
le'u gnyis par bshad pa'i tshad ma'i 'bras bu chod pa las logs su ma chod pa'i 'bras bu bshad pas /
rgyu 'bras mtshan nyid pa ma yin zhing /
tha snyad btags pa tsam mo / /
! rgyas bshad la /
rtsa bar /
kun gyi mtshungs rgyu yin pa'i phyir / /
'di 'dra dbang po la yod min / /
de tha dad kyang tha dad med / /
'di 'di zhes bya de gang las / /
'dis ni lhag ma bshad pa yin / /
de dngos med na khyad par gyi / /
blo yang tha dad med 'gyur te / /
blo gzhan dag kyang de bzhin no / /
bya ba dang ni sgrub byed gnyis / /
yul tha dad pa'ang mi 'dod do / /
don gcig yin na gnyis don med / /
rim bzhin 'byung ba med par 'gyur / /
blo ni cig car 'byung 'gyur na / /
bsgrub bya sgrub byed med par 'gyur / /
de rnam gzhag la brten nas ni / /
cha dag bsgrub bya sgrub byed gzhan / /
bdag nyid kun gyis 'brel na yang / /
chos 'ga' zhig ni rtogs 'gyur ba'i / /
nges pa der ni mi 'gyur te / /
'brel pa bye brag med phyir ro / /
de tha dad med kyang gang la / /
tha dad de 'di'i tshad ma nyid / /
'dus byas las ni min de'i dngos / /
med na de yang bzhag med phyir / /
zhes pas /
dbang po chos can /
don rtogs so sor 'jog nus 'di 'dra khyod la yod pa min te /
dbang shes kun gyi mtshungs pa'i rgyu yin pa'i phyir /
dbang po chos can /
khyod gsal mi gsal gyis dbang shes gsal mi gsal de tha dad kyang /
don snang shes pas don 'di dang 'di rtogs so zhes bya bar 'jog byed gang las yin te ma yin par thal /
don gyi rnam pa tha dad shar ba med pa'i phyir /
de tha dad kyang tha dad med ces sogs kyi bye smra 'gog pa'i rigs pa 'dis ni /
lhag ma dpyod pa ba sogs kyis 'dod pa'i tshad ma dag tshad ma ma yin par bshad pa yin te /
rnam pa shar ba med na don la lta ba mi 'grub pa'i phyir /
khyad par gyi blo yang khyad par can gyi blo dang tha dad med par 'gyur zhing /
rigs pa can pas /
spyi sogs khyad par mthong ba'i blo tshad ma /
khyad par can rjes 'dzin 'bras bur 'dod pa de dag la zer /
de las blo gzhan dag kyang tha dad med par med par 'gyur ro / /
de bzhin no /
zhes pa gong dang 'dra bar bstan /
khyad par dang khyad par can gyi blo gnyis chos can /
yul tha dad pa'ang mi 'dod de /
tshad 'bras kyi bya ba dang ni sgrub byed yin pa'i phyir /
gzung don gcig yin na /
khyad par gyi blo'i yul chos can /
gnyis pa khyad par can gyi blo de khyod 'jal byed du don med par thal /
khyad par gyi blo grub zin pa'i phyir /
blo de gnyis chos can /
rim bzhin 'byung ba med par 'gyur bar thal /
gzung don gcig yin pa'i phyir /
blo de gnyis ni cig car du 'byung 'gyur ro zhe na /
bskyed bya skyed byed kyi bsgrub bya sgrub byed du med par 'gyur ro / /
don 'dra ba dang don rtogs kyi cha dag chos can /
bsgrub bya sgrub byed du bzhag ste /
tha dad du snang ba de'i rnam gzhag la brten nas ni /
de ltar du bzhag pa'i phyir /
bum gzugs 'dzin pa'i mig shes chos can /
dbang po ni 'brel ba tshad ma ma yin te /
bdag rkyen mig dbang de /
bum pa'i gzugs dri sogs dang bdag nyid kun gyi 'brel na yang /
bum gzugs rtogs la dri ma rtogs pa'i phyir /
gong gi de chos can /
bum pa'i chos 'ga' zhig ni rtogs par 'gyur ba'i nges pa de ni mi 'gyur bar bum pa'i dri ro sogs kyang rtogs par thal /
bdag rkyen mig dbang de bum pa'i gzugs dri sogs dang 'brel ba bye brag med pa'i phyir /
mig dbang gis gzugs rtogs na /
bum pa'i tshogs pa na yod pa'i dri ro sogs kyang rtogs dgos te /
mig dbang de tshogs pa de'i gzugs dri ro sogs dang 'brel ba khyad par med cing /
yul gyi rnam pa shar ba mi dgos pa khyod kyis khas blangs pas so / /
mig dbang de bum pa'i gzugs dri sogs dang 'brel ba tha dad med kyang ste khyad par med kyang /
don gyi rnam pa tha dad du shar ba'i shes pa de chos can /
don rtogs tha dad pa 'di'i tshad ma nyid yin te /
khyod gang las don rtogs tha dad du 'jog nus pa de'i phyir /
bdag gi yon tan 'dus byas las ni /
don rtogs tha dad du 'jog nus pa min par thal /
don de'i dngos po rnam pa shar ba med na bdag gi yon tan 'dus byas de yang bzhag tu med pa'i phyir /
de dag gis /
dbang po dang /
dbang don 'phrad pa sogs tshad ma yin par bkag nas /
yul gyi rnam pa shar ba'i shes pa zhig la tshad 'bras kyi rnam gzhag 'jog dgos par bstan no /
! /
rtsod spang la /
rtsa bar /
gal te bya byed gcig yin par / /
'gal lo zhe na mi bden te / /
chos tha dad pa khas len phyir / /
dngos su tha dad med par 'dod / /
bya ba byed pa'i tha snyad dag /
thams cad de ltar rnam par gnas / /
tha dad 'dod pa'i dngos rnams la / /
sgro 'dogs pas ni 'jug phyir ro / /
zhes pas /
gal te don 'dra ba dang don rtogs rdzas tha dad du thal /
bya byed yin pa'i phyir /
bya byed rdzas gcig yin par 'gal lo zhe na /
mi bden te /
rdzas gcig kyang ldog chos tha dad pa khas len pa'i phyir /
rdzas gcig kyang don dam par dngos su tha dad med par /
rtog pas btags pa'i tha dad tsam du 'dod do / /
bya ba dang byed pa'i tha snyad dag thams cad ngo bo tha dad med cing rtog pas btags pa'i tha dad de ltar rnam par gnas so / /
sta res shing gcod pa sogs bya byed rdzas tha dad du mthong ba dang 'gal zhe na /
de lta bu'i bya byed tha dad du 'dod pa'i dngos po rnams la bya byed rdzas tha dad du 'grub pa ma yin te /
rtog pas sgro 'dogs pas bya byed tha dad pa'i tha snyad 'jug pa'i phyir /
! tshad 'bras kyi rnam gzhag ni /
sngon po gzhal bya /
sngon po'i rnam pa shar ba'i sgo nas sngon po la gsar du mi slu ba'i shes pa tshad ma /
sngon po rtogs pa'i tshad ma 'bras bu'o / /
tshad 'bras ngo bo gcig tu gnas /
'bras bu zhes pa /
rnam par gzhag bya'i 'bras bu la zer /
blo rnams kyi yul rtogs pa tha dad pa ni /
rnam pa tha dad pas 'jog go /
'bras rtog dang po'i tshad 'bras kyi rnam gzhag mdo sde pa'i dbang du byas nas lam thun mong ba'i rnam gzhag gtan la 'bebs shing chos kyi bdag med phra mo ma bstan kyang /
'bras rtog dang po'i skabs nas bstan pa'i tshad 'bras kyi rnam gzhag mdo sems gnyis kas khas len te /
sngon po gzhal bya /
sngon po'i rnam pa shar nas sngon po la gsar du mi slu ba'i mig shes tshad ma /
sngon po dngos su rtogs pa'i dbang mngon tshad ma 'bras bu'o zhes pa'i tshad 'bras kyi rnam gzhag mdo sems gnyis kas 'dod pa'i phyir /
phyi rol don du gyur pa'i sngon po gzhal bya /
zhes sogs kyi tshad 'bras mi rigs pa ni gzhung kun las gsungs /
mdo sde pa'i lugs la /
sngon po yin na /
phyi rol don du grub pa'i sngon po yin dgos /
sngon po rtogs na /
phyi rol don du grub pa'i sngon po rtogs pas khyab par khas blangs shing /
de ltar na sems tsam pa chos can /
phyi rol don du grub pa'i sngon po khas len par thal /
de mngon sum du rtogs pa'i phyir zer na /
ma khyab /
de chos can /
mngon sum la bsnyon par thal /
rang gis mngon sum du rtogs kyang khas mi len pa'i phyir zer na yang /
ma khyab /
grub mtha'i dbang gis yin no / /
! rang rig gi tshad 'bras /
phyi rol rig pa'i sgrub byed dgag pa dngos la /
rtsa bar /
don rig gang yin so sor rig /
mngon sum gang yin 'di nyid do / /
de ni gang gis don rig yin / /
de 'dra las yin 'khrul par 'gyur / /
'on te 'di myong de gang las / /
'di ni de nyid rnam dpyod yin / /
rdul phran de dag gang gis na / /
rags par snang ba de 'drar byed / /
de phyir de ni don dngos min / /
yin yang 'khrul pa can yin pas / /
de myong ba yi ngo bo nyid / /
sgrub bar byed par nus ma yin / /
de 'dra ba dang de las byung / /
gal te myong ba'i mtshan nyid yin / /
don mtshungs can gyi rnam par shes / /
mtshungs pa de ma thag myong 'gyur / /
'di mthong 'di thos zhes bya bar / /
gang la blo ni nges pa de / /
des myong yin na gang gis de / /
de yi sgrub byed yin 'dod pa / /
snang dang mthong ba de dag gi / /
nye ba de nyid dpyad bya yin / /
de dag 'brel pa la brten nas / /
lta ba po yi nges de yin / /
zhes pas /
mdo sde pa khyod kyis 'dod pa'i don rig de gang yin dris pas /
gzugs sgra sogs so sor rig pa'i mngon sum gang yin pa 'di nyid do / /
mngon sum de ni gang gi don rig tu 'jug pa yin dris pas /
don de dang 'dra ba las don rtogs par 'jog pa yin zhe na /
don dang 'dra ba chos can /
don rtogs 'jog byed ma yin par thal /
de la 'khrul par 'gyur ba'i phyir /
'on te phyi don ma rig na phyi don 'di myong bar snang ba de sgrub byed gang las zhe na /
don snang shes pas don myong bar snang ba'i sgrub byed 'di ni /
mdo sde pa de nyid la dris nas rnam par dpyod pa'i skabs yin pa'i phyir /
don snang dbang shes de ni chos can /
don gyi rnam pa dngos su gtad pa min par thal /
rags pa'i rnam par snang ba gang zhig /
rags pa rdzas su ma grub cing /
rdul phran de dag gang gis na /
rags par snang ba de 'drar byed mi nus pa'i phyir /
don dang 'dra ba yin yang don dang 'dra ba chos can /
don de myong ba'i ngo bo nyid sgrub par byed pa'i nus pa ma yin te /
de la 'khrul pa can yin pa'i phyir /
rtags mdo sde pas khas mi len /
don de dang 'dra ba dang don de las byung ba de /
gal te don myong ba'i mtshan nyid yin no zhe na /
sngo 'dzin dbang shes phyi ma chos can /
mtshungs pa de ma thag pa'i sngo snang dbang shes snga ma de myong bar 'gyur bar thal /
de las skyes pa gang zhig /
de dang sngon po'i rnam par mtshungs pa can yin pa'i phyir /
! 'dra ba zhes pa sngon po'i rnam pa can du 'dra ba la byed /
mdo sde pas yul dang yul can 'dra bar khas len pas /
de la ji ltar gnod byed du 'gro /
skabs 'di dang /
gong du /
dbang po'i sems ni nges phyir ro / /
zhes pa mi 'gal ba dpyad /
gal te 'di mthong 'di thos zhes bya bar gang las blo ni nges pa 'dren pa de /
don snang shes pa des don myong ba'i sgrub byed yin no zhe na /
shes bya chos can gang gis don la nges pa 'dren pa de /
don rtogs pa de'i sgrub byed yin par 'dod mi rigs par thal /
snang ba yul dang de mthong ba de dag gi yul yul can gyi nye ba de nyid dpyad par byas na ma grub pa yin pa'i phyir /
khyab ste /
yul yul can de dag gi 'brel ba la brten nas lta ba po'i nges shes de skye ba yin pa'i phyir /
de ni /
mthong thos kyi shes pa'i yul de phyi rol don yin min dpyod pa'i skabs yin pas /
mthong thos shes pa'i yul phyi don sgrub byed du mi rung /
phyi don la ltos pa'i gzung 'dzin rdzas gzhan dgag pa phyi rol don la ltos pa'i gzung 'dzin rdzas tha dad dgag pa la /
rtsa bar /
de yi myong de bdag nyid de / /
de yang gzhan 'ga' zhig gi min / /
mngon sum so sor rig bya yin / /
de yi de ni bdag nyid yin / /
zhes pas /
don snang shes pa de yang rang las rdzas gzhan 'ga' zhig gi myong byed min te /
shes pa de'i myong bya de shes pa de'i bdag nyid yin pa'i phyir /
gzugs sgra sogs mngon sum so sor rig bya de yang chos can /
nyams su myong bya rdzas gzhan du med de /
don snang shes pa de'i bdag nyid yin pa des na'o / /
sngon po sngo 'dzin dang rdzas gzhan du med pa lta bu'o / /
don snang shes pa chos can /
khyod la'ang myong ba rdzas gzhan yod pa min te /
myong byed rdzas gzhan 'dod pa der yang brtsad pa mtshungs pa yin pa'i phyir /
sngo 'dzin mngon sum de ni chos can /
shes pa rang gi rdzas nyid gzung yul du gsal ba yin te /
yul yul can gnyis rdzas tha dad du med pa'i phyir te /
rtsa bar /
de na nyams myong bya 'ga' med / /
de la'ang myong ba gzhan yod min /
der yang brtsad pa mtshungs phyir te / /
de ni rang nyid gsal ba yin / /
zhes gsungs pa'i phyir /
! de la 'gal ba spang ba la /
rtsa bar /
de yi dngos de sngo sogs phyir / /
rang bzhin nyams su myong ba'ang de / /
rang gi ngo bo myong gyur kyang / /
sngo sogs myong bar snang ba yin / /
ji ltar de yi bdag nyid phyir / /
gsal byed rab tu gsal ba na / /
rang gi ngo bo gsal byed 'dod / /
de ltar blo bdag rig can yin / /
de yi rig bya don gzhan na / /
tshor bya tshor byed 'thad par dka' / /
zhes pas /
sngon po myong zhes grags pa mi rigs par 'gyur ro zhe na /
sngo 'dzin mngon sum de yi rang gi ngo bo myong bar gyur kyang /
sngo sogs myong bar grags shing snang ba gang yin pa 'gal ba med /
sngo 'dzin mngon sum de yi dngos po rang gi gzung byar snang ba de sngo sogs kyang yin la de rang gi rang bzhin nyams su myong ba'ang yin pa'i phyir /
'o na sngon po rang nyid kyis rang nyid gsal bar byed do zhe na /
sgron me chos can /
rang gi ngo bo gsal byed du 'dod de /
gsal byed gzhan la ltos med du rab tu gsal ba yin pa'i phyir te /
ji ltar gsal ba de'i bdag nyid du skyes pas gsal ba yin pa'i phyir /
dpe de ltar /
sngo 'dzin gyi blo yang rang gi bdag nyid du gyur pa'i gzung bya rig cing gsal ba can yin te /
rig byed gzhan la ltos med du sngon po dngos sum du gsal ba'i blo yin pa'i phyir /
sngo 'dzin dang de yi rig bya sngon po don gzhan du grub na /
dngos su myong bya myong byed kyi tshor bya tshor byed du 'thad par dka' zhing mi rigs par 'gyur ro / /
! der snang 'khrul shes su bstan pa la /
rtsa bar /
rig bya rig byed rnam pa med /
skra sogs shes pa'i tha dad bzhin / /
gang tshe gzung 'dzin rnam phye ba'i / /
mtshan nyid rnam par bslad pa can / /
ji ltar 'khrul pas mthong gyur pa / /
de ltar 'di rnam bzhag byas pa / /
de tshe gzung dang 'dzin pa yin / /
mtshan nyid la ni brtsad bya min / /
zhes pas /
gzung 'dzin rdzas gzhan med na /
bsnyon mi nus par snang ba de gang zhe na /
rig bya rig byed kyi rnam pa don gzhan med kyang /
skra shad sogs snang ba'i shes pa'i gzung bya shes pa las rdzas tha dad snang ba bzhin du snang ba ste gang gi tshe thog ma med pa nas gzung 'dzin rdzas tha dad du rnam par phye zhing /
rnam par zhen pa'i mtshan nyid can gyi chos kyi bdag 'dzin des rnam par bslad pa can yin pa'i phyir /
de ltar yin pa de'i tshe sngon po gzung bya dang /
sngon po myong ba'i blo 'dzin pa yi mtshan nyid tha dad pa tsam la brtsad cing dgag par bya ba ma yin te /
ji ltar gzung 'dzin blo 'khrul pas mthong bar 'gyur ba de ltar /
gzung 'dzin rig gsum tha dad pa 'di'i rnam gzhag tha snyad tsam du byas pa'i phyir /
'di ni /
tha dad tsam dgag pa min gyi /
rdzas tha dad bkag ces pa'o /
gzung 'dzin gyi mtshan nyid skye la 'dra ba 'gog tshul de dag gi skabs su /
TIk chen rigs pa'i rgya mtshor zhib tu bltas nas /
mdo sde pa'i 'dod tshul dang /
de la sems tsam pas dgag pa brjod nas chos kyi bdag med phra mo gtan la 'bebs tshul shes par bya ste /
mdo sde pas /
phyi rol gyi don sgrub byed gtso bor /
de las skye zhing de dang 'dra ba'i phyir zhes bkod nas /
don de las skyes na don de dang rdzas tha dad yin dgos shing /
sngo 'dzin dbang shes sngon po las rdzas tha dad na /
sngon po phyi rol gyi don du 'bad med du grub snyam pa'o / /
de dgag pa la /
slob dpon rgyan mkhan po'i rjes su 'brangs nas /
gzhung mang che bar /
sngo 'dzin mig shes skad cig gnyis pa chos can /
sngo 'dzin mig shes skad cig dang po gzung don du byas nas rtogs par thal /
skad cig dang po las skyes shing de dang 'dra ba'i phyir /
'dra ste sngon po'i rnam pa can du mtshungs pa'i phyir zhes bkod do / /
TIk chen rigs pa'i rgya mtshor de ni /
skabs don bor /
'brel med kyi lan btab /
rang la mtshungs par 'gyur ba'i skyon brjod de /
de dang 'dra zhes pa don gyis rang 'dzin dbang mngon la rang 'dra'i rnam pa gtod pa la zer gyi /
yul gyi rnam pa shar ba 'dra ba la mdo sde pas kyang khas mi len pa'i phyir /
rang lugs ni /
sngo 'dzin dbang shes kyis drangs pa'i dbang shes de dran pa'i blo chos can /
rang dang don dam yul mtshungs pa can gyi rnam par shes pa rang gi mtshungs pa de ma thag rkyen sngo snang dbang shes phyi rol don du gyur pa rtogs shing myong bar 'gyur bar thal /
sngo snang dbang shes de las skyes shing de dang 'dra ba'i phyir te /
khyod la de'i rnam pa shar ba'i phyir /
zhes bkod /
go bde bar brjod na /
sngo snang dbang shes dran pa'i blo chos can /
sngo snang dbang shes phyi rol don du rtogs shing myong bar thal /
sngo snang dbang shes las skyes shing de dang 'dra ba'i phyir /
der thal /
sngo snang dbang shes la sngon po'i rnam pa shar ba bzhin du dran shes de la sngo snang dbang shes kyi rnam pa shar ba'i phyir /
'o na /
rnam rtsar /
don mtshungs can gyi rnam par shes / /
zhes pa dang 'gal lo zhe na /
skyon med de /
sngo snang dbang shes dran pa'i blo yang sngon pos khyad par du byas nas dran dgos pas sngon po yul du byed par mtshungs pa'i phyir /
der thal /
dran shes de la sngon po dang sngo snang dbang shes gnyis ka'i rnam par shar ba'i phyir te /
rnam rtsar /
'di ltar phyi ma phyi ma yi / /
shes pa rnam gcig lhag pa nyid / /
don gyi ngo bo rnam gnyis dang / /
bdag gi rnam pa 'ga' zhig tu / /
gnyis pa de ni gsum pa yi / /
shes pa yis ni rtogs par 'gyur / /
zhes gsungs pa'i phyir /
mdo sde pas /
sngon po las sngon po'i rnam par skyes pa dang /
sngon po phyi rol don yin par snang ba'i nges shes 'dren pa nyid phyi rol gyi don du gyur pa'i yul rtogs pa'i sgrub byed yin /
dbang shes dran pa'i blos dbang shes phyi rol don du mi snang bas /
de gnyis mi 'dra'o zhe na /
de ni /
sngon po dang sngo 'dzin dbang shes gnyis yul yul can gyi 'brel ba grub pa las /
phyi rol don snang gi nges shes 'dren /
nges shes la phyi rol don du snang ba snang ba ltar du grub pa las /
sngo 'dzin dbang shes ma 'khrul bar sgrub dgos par 'dug pas /
glang po che'i khrus dang 'dra'o zhes pa'o / /
rang rig 'bras bu yin par 'dod / /
ces pa de /
rgyal tshab mkhas grub sogs mang che bas rang rig mtshan nyid pa la 'jog kyang /
yig cha 'ga' zhig gis /
rang gi bdag nyid du gyur pa'i yul rig pa la sbyar /
bla ma rje btsun pa chen pos /
skabs 'dir rnam rig pa'i thun mong ma yin pa'i tshad 'bras kyi rnam gzhag bstan bya'i gtso bor byas nas bstan kyang /
bstan bya'i gtso bo de yin na /
rnam rig pa'i thun mong ma yin pa'i tshad 'bras yin pas ma khyab gsungs /
paN chen bsod nams grags pas khyab gsungs /
gnyis ka yang /
rnam rig pa'i thun mong ma yin pa'i tshad 'bras bden grub kyi khyad par sbyar /
! rang rig 'bras bur grub pa la /
rtsa bar /
de na gzhan rig med pa'i phyir / /
rang rig 'bras bu yin par 'dod / /
ces pas /
don snang gi shes pa chos can /
rang gi bdag nyid rig pa 'bras bur 'dod rigs te /
yul rig cing rdzas gzhan rig pa med pa'i phyir te /
phyi don med pa des na'o / /
rang gi bdag nyid du gyur pa'i sngon po rig pa'i mig shes gzhal bya /
de la gsar du sgro 'dogs gcod pa'i 'dzin rnam tshad ma /
nyams myong gi rang rig 'bras bu'o / /
zhes pa'i tshad 'bras de rnam rig pa'i thun mong ma yin pa'i tshad 'bras yin /
de la yang /
mkhas grub thams cad mkhyen pas /
shin tu go bde ba zhig gsungs pa ste /
gzung rnam dang 'dzin rnam rig bya rig byed gnyis su phye ba'i rnam gzhag 'di 'dzin rnam gyi snang tshul dang mthun pa min gyi rtog pa la de ltar snang ba dang mthun par byas nas kun rdzob tsam du tha dad kyang don dam par tha mi dad la /
tha dad du mi bden kyang /
rnam gzhag byed pa'i rtog pa la tha dad du snang ste /
skra shad 'dzag snang gi dbang shes la skra shad snang ba dang 'dra'o / /
blo gcig la tshul gnyis yod par grub tshul mdo sde pas phyi rol don gyis gtad pa'i gzung rnam dang rnam rig pas bag chags kyi dbang gis shar ba'i gzung rnam /
de myong ba'i 'dzin rnam zhes sbyar ro /
phyi don rigs pas mi 'thad pa phyi rol rigs pas mi 'thad pa la /
rtsa bar /
gal te phyi rol myong gyur na / /
nyes pa ci yod ci yang med / /
phyi rol don ni myong gyur pa / /
'di nyid kyis ni ci brjod 'gyur / /
gal te blo ni de rnam can / /
rnam pa rjes zhugs can de yod / /
de ni phyi 'am gzhan las zhes / /
'di ni dpyad par rigs pa yin / /
zhes pas /
gal te don snang shes pas phyi rol myong bar gyur na /
nyes pa ci yod ce na /
ci yang med mod /
phyi rol don ni myong bar gyur pa 'di nyid kyis ni rgyu mtshan ci brjod par 'gyur zhes dris pas /
gal te don snang gi blo ni chos can /
don rig ste /
don de'i rnam pa can yin pa'i phyir zhe na /
don gyi rnam pa rjes su zhugs pa can yod mod /
de tsam gyis phyi rol rig par 'jog mi nus par thal /
don gyi rnam pa de ni phyi'am gzhan las yin 'di ni dpyad par bya ba rigs pa yin la /
dpyad na phyi rol mi grub pa'i phyir /
TIk chen las /
dbang shes kyis phyi rol don ni myong bar 'gyur ro zhes pa'i dam bca' 'di nyid kyis ni rigs pa dang ldan pa'i don ci yang brjod pa ma yin no zhes 'grel /
! phyi rol don la gnod pa'i rtags 'god pa la /
rtsa bar /
mthong ba'i khyad par dang bral ba / /
mi 'dzin de 'dzin na 'dzin phyir / /
sngon por snang ba mthong ba yin / /
phyi rol yan gar don yod min / /
zhes pas /
sngon por snang ba'i sngon po de rang mthong ba'i blo las rdzas gzhan yin pa mi 'thad /
mthong ba blo yi khyad par sngo 'dzin dang bral bar sngon por sngo 'dzin des 'dzin pa'i tshe na /
sngon po yang nges par 'dzin pa'i phyir /
phyi rol yan gar ba gzung don du min te /
sngon po dang sngo 'dzin rdzas tha dad med pa'i phyir /
lhan cig dmigs nges la dpyad pa TIk chen las /
lhan cig dmigs nges kyi rtags kyis sngon po dang sngo 'dzin tshad ma rdzas gcig tu grub pas /
rtags can rjes dpag gis de gnyis rdzas gcig tu rtogs kyang /
de goms par byas pa'i rnal 'byor mngon sum gyi yul du de gnyis rdzas gcig yod mi dgos gsungs /
lcang skya'i gsung las kyang de bzhin du byung /
tshad ma rigs rgyan las /
sngon po dang sngo snang dbang shes lhan cig dmigs nges ma yin /
sngon po dang sngo 'dzin shes pa gnyis lhan cig dmigs nges yin gsungs pa dang /
lhan cig dmigs nges kyi rtags kyis rdzas gzhan bkag kyang rdzas gcig tu mi sgrub ste /
rtog pa dang rtog pa'i snang ba gnyis rdzas gcig ma yin pa'i phyir /
paN chen yig char /
sngon po dang sngo 'dzin dbang mngon gnyis lhan cig dmigs nges yin par gsungs /
de ltar na /
sngon po dang sngo 'dzin tshad ma gnyis lhan cig dmigs nges ma yin par bstan te /
sngo 'dzin tshad ma dang rdzas gcig yin na /
sngon po dang rdzas gcig yin pas ma khyab pa'i phyir te /
sngon po dang rdzas gcig yin na /
sngo 'dzin dbang mngon dang rdzas gcig yin dgos pa'i phyir te /
de gnyis lhan cig dmigs nges yin pa'i phyir ro / /
gzugs 'dzin yid mngon yang gzugs dang rdzas gcig ma yin par 'dod dgos te /
gzugs dang rdzas gcig yin na /
gzugs 'dzin dbang mngon dang rdzas gcig yin dgos pa'i phyir te /
gzugs 'dzin dbang mngon dang gzugs gnyis lhan cig dmigs nges yin pa'i phyir /
der thal /
sngon po dang sngo 'dzin dbang mngon lhan cig dmigs nges yin pa'i phyir ro / /
rang re'i phar phyin skabs lnga pa las /
rtog pa dang rtog pa'i snang ba gnyis lhan cig dmigs nges yin gsungs pa /
mkhas grub TIk chen dang lcang skya'i gsung dang mi mthun te /
lhan cig dmigs nges kyi rtags kyis rdzas gcig tu sgrub par gsungs pa'i phyir /
'on kyang /
rigs rgyan las gsungs pa dang mthun te /
rigs rgyan las /
lhan cig dmigs nges kyi rtags kyis rdzas gzhan bkag pa tsam yin gyi /
rdzas gcig tu mi sgrub ste /
rtog pa dang rtog pa'i snang ba lhan cig dmigs nges yin par gsungs pa'i phyir /
sngon po dang sngo 'dzin tshad ma gnyis rdzas gcig yin par gsungs /
lhan cig dmigs nges kyi rtags kyis sngon po dang sngon 'dzin rdzas gcig yin par mi sgrub /
rtags de la brten pa'i rjes dpag gis /
de gnyis rdzas gcig pa dngos shugs gang la'ang mi rtogs te /
rtags de'i dngos kyi bsgrub bya chos kyi bdag med rags pa yin gsungs /
lcang skya'i gsung las /
rtags de'i bsgrub bya med dgag ma yin gsungs /
yang lcang skya'i grub mtha' las /
rgyud gzhan grub pa'i 'grel bshad slob dpon dul ba lhas mdzad pa las drangs te /
gang zag rgyud tha dad pa gnyis kyis lta bya thun mong ba gcig la lta ba'i tshe /
yul de shes pa gnyis ka dang rdzas gcig yin min sogs dpyad /
lhan cig dmigs nges kyi rtags kyis sngon po dang sngo 'dzin rdzas gcig tu mi sgrub na /
rnam rig pas gzugs sogs rang 'dzin shes pa dang rdzas tha dad bkag pa na rnam rig tsam du 'jug gam mi 'jug /
mi 'jug na /
rnam rig tsam du 'jug pa'i rigs pa gzhan zhig ga la yod /
'jug na /
gzugs dang gzugs 'dzin tshad ma rdzas gzhan bkag pa'i rigs pa 'di nyid kyis de gnyis rdzas gcig tu rtogs par 'gyur ro / /
gzhan yang /
gzugs dang gzugs 'dzin tshad ma gnyis rdzas gcig tu rtogs pa'i tshad ma de /
don dam la dpyod pa'i tshad ma yin min sogs dpyad pa mang ngo / /
! phyi rol med kyang bag chags sad stobs kyis bum 'dzin re 'gar skye bar sgrub pa ni /
rtsa bar /
'dir 'ga' zhig ni 'ga' zhig gi / /
bag chags rab tu sad byed pa / /
de phyir blo ni rnam nges kyi / /
phyi rol don ltos ma yin no / /
zhes pas /
rnam par rig pa tsam gyi skabs 'dir chos can /
phyi rol gyi gzung don la ltos pa'i dbang gis bum 'dzin res 'ga' skye ba nges pa ma yin par thal /
bum 'dzin gyi bag chags sad byed kyi dbang gis bum 'dzin gyi blo res 'ga' skye ba rnam par nges pa'i phyir te /
phyi rol med kyang don snang gi shes pa snga ma 'ga' zhig phyi ma 'ga' zhig gi bag chags rab tu sad byed yin pa de'i phyir /
! grub don la /
rtsa bar /
de phyir gcig la tshul gnyis yod / /
gang phyir de ltar myong ba dang / /
dran pas 'di yi rnam pa gnyis / /
myong ba nyid ni 'bras bu yin / /
gang tshe rnam rig rgyu yi yul / /
gzhan 'dod pa'am mi 'dod pa / /
de yi dngos por ma grub pa / /
de ni de ltar myong ba yin / /
gang tshe shes cha don du ni / /
gzhag phyir shes pa yul bcas pa / /
de tshe bdag nyid nyams myong gang / /
de nyid don du rnam par nges / /
gal te 'di bdag 'dod rnam dang / /
rnam pa gzhan du myong gyur na / /
'dod pa'am mi 'dod pa des kyang / /
don rig pa ni 'gyur ba yin / /
zhes pas /
don snang gi shes pa gcig chos can /
khyod la tshul gnyis yod de /
gang gi phyir de ltar 'dzin rnam gyis myong ba dang /
rjes kyi dran pas so / /
gzung 'dzin 'di'i rnam pa gnyis las /
gzung rnam gzhal bya /
'dzin rnam tshad ma /
myong ba rang rig nyid ni 'bras bu'o / /
don du snang ba'i rnam rig de ni chos can /
don gyi rnam pa snang ba de ltar rang myong ba yin te /
don gyi rnam pa snang ba gang zhig /
gang gi tshe rgyu'i yul gzhan 'dod pa'am mi 'dod pa de'i dngos por ma grub pa'i phyir /
shes pa chos can /
yul dang bcas pa yin te /
gang gi tshe shes pa'i cha don nam yul du ni bzhag pa'i phyir /
de chos can /
rang gi bdag nyid nyams su myong ba gang yin pa de nyid la /
rjes kyi shes pas don du rnam par nges te /
gal te shes pa 'di'i bdag nyid 'dod pa'i rnam pa dang mi 'dod pa'i rnam pa gzhan du myong bar gyur na /
'dod pa'am mi 'dod pa'i rnam pa des kyang don rig par ni 'gyur ba yin pa'i phyir /
TIk chen las /
tshul gnyis zhes pa /
blo gcig la bag chags kyi dbang gis shar ba'i gzung rnam dang /
de myong ba'i 'dzin rnam gyis tshul gnyis zhes 'grel /
gang tshe shes cha /
zhes sogs kyang /
'bras rtogs gsum pa la sbyar ro / /
mdo sde pas /
phyi rol gyi don khas blangs pa'i gnad kyi gtso bo /
yul rnam rang gi yul can shes pa la ma ltos par grub pa dang /
rdza bum lta bu de /
rdul phran cha med bsags nas rags par gyur /
de rang 'dzin shes pa la rang 'dra'i rnam pa gtod cing /
rang 'dzin mig shes kyi gzung don du 'dod /
rnam rig pas /
de lta na /
bsags byed kyi rdul phran cha med de /
drug gis cig car bskor ba'i tshe /
shar la reg pa'i cha de nub la reg na go sa gcig tu 'gyur bas /
ji tsam bsags kyang rags par mi 'gyur /
ma reg na /
reg mi reg gi cha gnyis yod dgos pas /
cha med 'gog /
de las rang 'dzin shes pa dang rdzas tha dad bkag go /
'o na /
rigs pa de rnam rig pa rang la'ang mtshungs par 'gyur ro zhe na /
skyon med de /
rdul phran cha med bsags nas rags par song ba min par /
nang gi blo'i bag chags sad pa na mig shes la gzugs snang bas yul yul can dus mnyam du grub /
gzugs rnams rang 'dzin shes pa'i bdag nyid du 'dod pas /
shes pa'i rdzas la /
shar nub sogs la reg ma reg sogs dpyad du med /
gzugs kyi chung ba mthar thug pa yang rang 'dzin shes pa'i rdzas yin /
shes pas ji tsam phye nus pa de srid du phye chog go /
tshad 'bras kyi rnam gzhag gsum pa tshad 'bras kyi rnam gzhag gsum pa la /
rtsa bar /
phyi rol don ni yod na yang / /
ji ltar nyams su myong nyid de / /
nges pa'i bdag nyid rang ngo bos / /
ma yin du ma'i bdag skyon phyir / /
khas blangs na yang gnyis po dag /
tha dad par ni myong mi 'gyur / /
ma mthong sgrib phyir min zhe na / /
don gyi dbang gis rtogs mi 'gyur / /
du ma'i bdag nyid dngos de la / /
gcig gi bdag tu mthong byed pa / /
ma mthong ba de ci ltar na / /
don mthong byed par 'gyur ba yin / /
gal te 'dod dang mi 'dod par / /
snang ba rtog yin don blo min / /
de la'ang 'chi ltas la sogs par / /
mtshams sbyor med sems mthong ba yin / /
de phyir phyi rol gzhal bya la'ang / /
rang nyid nyams myong 'bras yin rigs / /
gang phyir ji ltar 'di rang bzhin / /
de ltar don ni rnam par nges / /
zhes pas /
don snang ba'i rnam rig chos can /
phyi rol don yod na yang rang gi bdag nyid rig pa yin te /
'dod mi 'dod kyi rnam pa ji ltar nyams su myong ba nyid de'i sgo nas don nges pa'i bdag nyid du 'jog gi /
don rang gi ngo bos rnam pa gtad pa ma yin pa'i phyir te / /
de lta na /
gcig la yid du 'ong mi 'ong du ma'i bdag nyid du thal ba'i skyon yod pa'i phyir /
yid du 'ong mi 'ong du mar khas blangs na'ang skyon ci yod ce na /
dgra gnyen gyi mig shes gnyis po dag chos can /
gzugs gcig la yid du 'ong min tha dad par ni myong bar mi 'gyur bar yid du 'ong mi 'ong gnyis su snang bar thal /
yid du 'ong min gnyis yin la khyod ma 'khrul ba yin pa'i phyir /
ma mthong ba'i las kyis bsgribs pa'i phyir gnyis ka mthong ba med ce na /
'o na /
khyod gzung don gyi dbang gis rtogs par mi 'gyur bar thal /
gnyis yod pa la /
re re kho na snang ba'i phyir ro / /
ma mthong ba'i las de chos can /
ji ltar don mthong byed par 'gyur ba yin pa mi 'thad par thal /
du ma'i bdag nyid kyi dngos po de la gcig gi bdag tu mthong byed yin pa'i phyir /
gal te 'dod pa dang mi 'dod par mthong ba rtog pa yin gyi /
don snang dbang shes min zhe na /
mi 'thad de /
dbang shes de la'ang 'chi ltas la sogs pas zin pa'i tshe sngar snang bar mtshams sbyor ba med pa'i sems mthong ba yin pa'i phyir /
don snang dbang shes chos can /
phyi rol gzhal bya la'ang /
rang gi bdag nyid nyams su myong ba'i 'bras bu yin par rigs te /
gang gi phyir ji ltar don 'di rang bzhin gyi rnam pa snang ba de ltar don ni rnam par nges kyi /
phyi rol don ji lta ba bzhin rnam pa mi rig pa de'i phyir /
TIk chen las /
khas blangs na yang /
zhes sogs /
bye brag pa'i 'dod pa bkag /
de dag ni /
sems tsam pas mdo sde pa la gnod byed gtong ba tsha shos de yin te /
don snang shes pa la snang ba'i yul phyi rol don du grub na /
don gyi sgo nas shes pa la rnam pa gtad pa dgos la /
de lta na /
don gcig gis gang zag gnyis la yid 'ong mi 'ong so sor rnam pa rang ngos nas gtad pas /
don de nyid yid 'ong mi 'ong gnyis kar 'gyur dgos so / /
bag chags kyi dbang gis snang na skyon de sel sla ba yin /
phyi don ma grub pa'i rgyu mtshan /
dbu ma thal 'gyur bas phyi don khas blangs pa de /
mdo sde pa dang shin tu mi 'dra la /
bye mdos 'dod pa'i phyi don ni thal 'gyur bas khas mi len no / /
'dzin rnam tshad mar thal ba spang ba /
'dzin rnam tshad mar thal ba spang ba la /
rtsa bar /
de'i tshe don snang 'di nyid ni / /
tshad yin yod du zin kyang ni / /
don gzhan min phyir phyi rol la / /
'dzin bdag ltos par bya ba min / /
gang phyir ji ltar don bdag de / /
shes la gnas pa de lta bur / /
'di ni de ltar gnas so zhes / /
nges byed bdag nyid rig pa yin / /
de phyir de nyid don rig 'dod / /
'di ltar don bdag snang ma yin / /
de yi sgrub byed blo la ni / /
gnas don de yi bya ba de / /
gang phyir ji ltar don de ni / /
gnas pa de ltar de rab gsal / /
zhes pas /
sngon po gzhal bya byas pa de'i tshe don sngon po snang ba'i gzung rnam dbang po'i mngon sum 'di nyid tshad ma yin gyi /
'dzin rnam tshad mar thal ba'i nyes pa med /
'dzin rnam bdag nyid phyi rol gyi don la ltos par bya ba'i tshad ma min te /
'dzin rnam yod du zin kyang /
rang gi snang yul la gnyis snang nub pa'i tshul gyi snang gi don gzhan ltar snang ba min pa'i phyir /
gang gi phyir ji ltar don shes pa'i bdag nyid du gyur pa de /
shes pa la 'dod mi 'dod du snang zhing gnas pa de lta bur /
don 'di ni 'dod mi 'dod de ltar gnas so zhes nges par byed kyi phyi rol gyi dbang gis ma yin pas /
shes pa rang gi bdag nyid du gyur pa'i don rig pa yin /
mngon sum la phyi rol don gyi bdag nyid dngos su snang ba ma yin te /
'di ltar rang gi bdag nyid du gyur pa'i don rig pa de nyid /
don rig tu 'dod cing zhen pa de'i phyir /
de'i sgrub byed ni /
don snang ba'i blo de la gnas pa don dang 'dra ba gzung rnam yin la de'i rnam par bzhag par bya ba shes pa'i bdag nyid kyi don rtogs pa de yin te /
gang gi phyir ji ltar don de ni blo de la snang zhing gnas pa de ltar de rab tu gsal zhing rtogs pa 'jog pa'i phyir /
TIk chen las /
don bzhag par bya ba'i 'bras bu ni rang gi bdag nyid kyi don rtogs pa de yin zhes 'grel /
tshad 'bras yul so sor thal ba spang ba ! tshad 'bras yul so sor thal ba spang ba la /
rtsa bar /
don 'jog de yi bdag nyid phyir / /
rang rig yin yang don rig 'dod / /
de phyir yul tha dad pa'ang min / /
zhes pas /
mngon sum rang gi bdag nyid du gyur pa'i don rig pa yin yang /
rjes kyi zhen yul la 'khrul ba'i rtog pas phyi rol gyi don rig par 'dod cing zhen pa'i rgyu mtshan ni /
rtog pa de phyi don du 'jog pa'i don de mngon sum de'i bdag nyid yin pa'i phyir /
tshad 'bras yul tha dad pa kho nar nges pa'ang ma yin te /
mngon sum rang gi bdag nyid kyi don rig pa de 'bras bu yin pa de'i phyir /
TIk chen las /
sngo 'dzin mig shes kyi gzung rnam mig shes de nyid la zer ba dang /
sngon po dang mig shes kyi bar gzung rnam zhes pa zhig yod na /
mig shes de la sngon po lkog gyur yin dgos pa sogs rgyas par 'chad 'dug pas de la gzigs par mdzod cig /
spyir TIk chen rigs pa'i rgya mtshor gzigs na go ba rnyed sla ba ma zad /
sems tsam pa'i lta ba'i gnad mthar thug pa'i phyi don 'gog pa'i rigs pa 'di nyid go ba bster tshul khyad par ba zhig snang /
! rang rig 'bras bu yin pa'i don bshad pa la /
rtsa bar /
rang gi ngo bo dpyod pa na / /
rang rig 'bras bu yin par bshad / /
don rig de bdag nyid phyir ro / /
zhes pas /
don gyi rang gi ngo bo shes pa las rdzas gzhan yod med dpyod pa na /
rdzas gzhan med par grub pas /
rang gi bdag nyid du gyur pa'i don rig pa 'bras bu yin par bshad pa yin gyi /
mngon sum de nyid kyis rdzas gzhan ma yin pa la rang stobs kyis nges pa 'dren pa ma yin no / /
sngon po de don rig du 'dod pa'i sngo 'dzin de'i bdag nyid yin pa'i phyir /
rdzas gzhan ma yin /
sngo 'dzin mig shes kyis phyi rol don du ma grub pa'i sngon po rtogs kyang /
sngon po phyi rol don du ma grub par ma rtogs par gsal bar snang bas /
kun mkhyen 'jam dbyangs bzhad pa'i yig cha dang mi 'grig /
yig cha de /
dbu ma dgongs pa rab gsal dang mthun no / /
! gzhal bya la dpyad pa la /
rtsa bar /
de dang 'dra ba'am gzhan 'dra'ang rung / /
shes pa de ltar snang ba yin / /
rgyu ni don yang yin pas na / /
don ni gzhal bya nyid du 'dod / /
ji ltar rnam pa 'ga' zhig ltar / /
don dngos med par snang can de / /
ji ltar don 'dzin zhe na bden / /
de 'dra nges kyang mi shes so / /
zhes pas /
don snang shes pas phyi don ji lta ba bzhin mi rig na /
ji ltar phyi don gzhal bya yin zhe na /
don de dang 'dra ba'am gzhan mi 'dra'ang rung /
don snang shes pa chos can /
rnam pa de ltar snang ba'i rgyu ni don yang yin pas na /
don ni gzhal bya nyid du 'dod rigs par thal /
don dang skyes ba 'dra ba'i sgo nas don gzhal bya 'jog pa gang zhig /
phyi rol dang 'dra ba ma grub pa'i phyir /
don snang shes pa chos can /
ji ltar gzung don 'dzin te mi 'dzin par thal /
ji ltar skra shad kyi rnam pa 'ga' zhig ltar /
don dngos med par snang ba can yin pa'i phyir zhe na /
gzung don mi 'dzin pa bden te /
gzung don 'dzin pa de 'dra nges kyang mi shes pa'i phyir /
phyi'i don gzung don mi 'dzin par sems tsam pas khas len zhes pa'o / /
mdo sde pas /
rab rib can la skra shad snang ba dang /
sngo 'dzin la sngo sogs snang ba mi 'dra ba zhig dgos pas /
sngo 'dzin la sngon po rang 'dra'i rnam pa gtad pa yin zhes pa'o /
! tshad 'bras kyi rnam gzhag ji ltar snang ba bzhin yin pa la /
rtsa bar /
blo bdag rnam pa dbyer med kyang / /
mthong ba phyin ci log rnams kyis / /
gzung dang 'dzin pa myong ba dag /
tha dad ldan bzhin rtogs par 'gyur / /
dper na dbang po sngags sogs kyis / /
bslad pa rnams la 'jim dum sogs / /
de yi gzugs dang bral ba yang / /
rnam pa gzhan du snang bzhin na / /
de dag ma bslad mig can gyis / /
de ltar mthong ba med phyir ro / /
dper na thag ring mya ngam na / /
chung ngu chen por snang ba bzhin / /
gzung ba 'dzin pa rig pa dag /
yod pa min yang gzhal bya dang / /
'jal byed 'bras bur gnas pa 'di / /
ji ltar rjes su snang bzhin byas / /
zhes pas /
mdo sde pas /
rdzas tha dad du snang ba dang 'gal zhe na /
mi 'gal te /
blo gcig gi bdag nyid du rnam pa dbyer med kyang /
mthong ba phyin ci log rnams kyis /
gzung ba dang 'dzin pa dag rdzas tha dad dang ldan pa bzhin du rtogs par 'gyur ba'i phyir /
rdzas tha dad med bzhin du rdzas tha dad du zhen pa'i blo 'khrul par bstan pa min gyi /
gzung 'dzin rig gsum tha dad pa dang ldan pa bzhin du rtogs par 'gyur zhes /
TIk chen las byung ngo / /
dper na /
dbang po sngags sogs kyis bslad pa rnams la /
'jim dum sogs rta glang de'i gzugs dang bral ba yang /
rnam pa gzhan rta glang du snang ba bzhin te /
de dag ma bslad pa'i mig can gyis rta glang de ltar mthong ba med pa'i phyir /
dper na /
thag ring mya ngam gyi thang na chung ngu chen por snang ba bzhin no / /
gzung 'dzin rdzas tha dad med na tshad 'bras gzhal gsum mi 'thad ce na /
'thad de /
gzung ba dang 'dzin pa dang rig pa dag rdzas tha dad yod pa min yang /
gzhal bya dang 'jal byed dang 'bras bur gnas pa 'di /
blo la ji ltar rdzas su snang ba bzhin byas pa'i phyir /
dpe gnyis po /
don gnyis kyi dpe la sbyar nas /
don so sor dpe so sor 'jog dgos par TIk chen las gsungs /
phyin ci log pa yang rtog pa don mthun yin par gsungs /
gzung 'dzin rig gsum tha dad pa'i cha bden grub dgag pa gzung 'dzin rig gsum tha dad pa'i cha bden par grub pa dgag pa dngos la /
rtsa bar /
de lta min na sna tshogs kyi / /
ngo bo snang can dngos gcig la / /
rnam pa ji ltar bden 'gyur te / /
gcig pa nyid de nyams phyir ro / /
gzhan la gzhan nyid nyams phyir ro / /
rang bzhin mthong med phyir gcig min / /
blo dngos tha dad med mthong phyir / /
tha dad med par nges par 'gyur / /
gang gi dngos po rnam dpyad na / /
de nyid du na de dngos med / /
gang gi phyir na de dag la / /
gcig dang du mi rang bzhin med / /
ces pas /
gong gi de ltar ma yin par snang ba ltar bden na /
blo'i dngos po gcig la sna tshogs kyi ngo bor snang ba can gyi rnam pa chos can /
snang ba ltar ji ltar bden par 'gyur ba med te /
bden na gcig pa nyid de nyams dgos pa'i phyir ro / /
bden yang gcig yin na /
bde sdug rdzas gzhan la rdzas gzhan nyid nyams pa'i phyir ro / /
rnam pa de chos can /
gcig tu bden pa min te /
blo ma 'khrul bas gcig gi rang bzhin du mthong ba med pa'i phyir /
khyab ste /
tha dad med par nges par 'gyur ba la blos dngos po tha dad med par mthong dgos pa'i phyir /
gzung 'dzin gyi dngos po de dag chos can /
rigs pa gang gis rnam par dpyad na /
de nyid du snang ba ltar bden pa de'i dngos por med de /
gang gi phyir na khyod la snang ba ltar bden pa'i gcig dang du ma'i rang bzhin du med pa'i phyir /
TIk chen las /
'god yul gyi phyi rgol ni /
shes pa rnam bcas dang /
rang rig yod par grub zin pa /
gzung 'dzin rig gsum tshad 'bras gzhal gsum du bden 'dzin gyi sgro 'dogs ma chod pa zhig dgos gsungs /
! rtsod spang la /
rtsa bar /
chos mthun pa nyid mthong ba las / /
de bdag min la de bdag tu / /
zhen pas 'jig rten pa dag gi / /
'khrul skye 'di la de med de / /
'gro ba 'di la de bdag nyid / /
gcig kyang mthong ba med phyir ro / /
nang gi bslad pa las byung gang / /
de ni nyes pa las byung bas / /
rang bzhin gyis ni phyin log tu / /
snang ba can 'di'ang yod pa yin / /
chos mthun mthong sogs can nyid la / /
ltos med rab rib la sogs bzhin / /
zhes pas /
bden rdzun phan tshun chos mthun pa mthong ba nyid las dngul de'i bdag nyid min pa'i nya phyis la dngul de'i bdag nyid du zhen pas /
'jig rten pa dag gi 'khrul ba skye la /
gzung 'dzin rdzas tha dad dang 'di la chos mthun pa de med pa'i phyir /
skad cig gis 'gro ba'i dngos po 'di la phyi rol gyi don de'i bdag nyid gcig kyang mthong ba med pa'i phyir zhe na /
chos mthun pa mthong ba las 'khrul pa skye ba 'di'ang yod pa yin mod /
gzung bya phyi rol don du zhen pa 'di chos mthun mthong ba sogs can nyid la ltos pa med de /
'di ni rang gi nyes pa las byung ba'i rang bzhin gyis ni phyin ci log tu snang ba can yin pa'i phyir te /
nang gi gzung 'dzin rdzas tha dad du zhen pa'i rgyud bslad pa las byung ba gang de tsam gyis rdzas tha dad du zhen pa yin pa'i phyir /
dper na /
rab rib can la skra shad la sogs pa mthong ba bzhin no / /
TIk chen las /
phyogs snga des /
dngul du 'khrul ba de /
nya phyis dang dngul gnyis ka mthong nas /
dngul du zhen pa skye bas /
tha dad du bden pa'i gzung 'dzin 'ga' zhig mthong nas tha dad du 'khrul pa skye dgos zhes rtsod pa yin gsungs /
rnam rig pa'i tshad 'bras 'thad par bstan pa rnam rig pa'i tshad 'bras 'thad par bstan pa la /
rtsa bar /
de la blo ni yongs gcod pa / /
'dzin pa rnam par 'dod pa de / /
de yi bdag nyid phyir bdag rig /
de phyir de de'i sgrub byed yin / /
dper na 'dod chags sogs myong bzhin / /
rang bdag yul du bzhag pa na / /
gzhal bya 'jal byed 'bras gnas pa / /
'di ni kun la sbyar bar bya / /
de la'ang nyams myong bdag nyid phyir / /
de dag rang bdag myong bar rung / /
de ltar rung nyid de chad bdag /
gzhal bya rang rig 'bras bu yin / /
bdag la 'dzin pa'i rnam pa zhes / /
yongs su gcod pa'i bdag nyid de / /
rung nyid ces bya tshad ma dang / /
rang rig ces ni rab tu bshad / /
zhes pas /
sems tsam yin yang tshad 'bras gzhal gsum rung ste /
lugs de la blo ni yongs su gcod pa'i 'dzin pa'i rnam par 'dod pa de chos can /
bdag rig yin te /
rang rig pa de'i bdag nyid yin pa'i phyir /
'dzin rnam chos can /
rang rig de'i sgrub byed yin te /
de'i 'jog byed yin pa de'i phyir / /
dper na 'dod chags sogs myong ba bzhin no / /
gzhan rig gi tshad 'bras ji ltar rung zhe na /
shes pa rang gi bdag nyid yul du bzhag pa na /
gzhal bya 'jal byed 'bras bur gnas pa 'di ni /
sngo sogs gzhal byar byas pa de la'ang /
sngon po myong rung gi rnam pa nyid de tshad ma /
shes pa'i bdag nyid du gyur pa'i sngon po gzhal bya /
shes pa rang gi bdag nyid du gyur pa'i sngon po rig pa 'bras bu yin pa'i phyir /
de'i rgyu mtshan ni /
sngon po de dag chos can /
rang gi bdag nyid du gyur pa'i shes pas myong bar rung ste /
rang nyams su myong ba'i shes pa'i bdag nyid yin pa'i phyir /
gal te 'dzin rnam tshad ma yin na /
slob dpon gyis /
'dod chags la sogs pa rang rig pa tshad ma /
zhes pa dang 'gal zhe na /
bdag la 'dzin pa'i rnam pa zhes /
shes pa yongs su gcod pa'i bdag nyid kyi tshad ma dang shes pa myong rung nyid ces bya ba'i tshad ma la dgongs nas rang rig tshad ma zhes ni rab tu bshad pa'i phyir /
rnam bshad las /
rang rig 'bras bur gnas pa'i tshad 'bras 'di /
mdo sems kun la sbyar ba dang /
yang na /
kha phyi blta'i shes pa kun la sbyar zhes gsungs /
'dis rig ces byed pa dang /
'di rig ces bya ba la bzhag pa gnyis bshad /
TIk chen las /
rang rig gi tshad 'bras bzhag tu med pa'i shes pa mi srid gsungs par /
shes pa yin na rang myong rang rig gis rtogs par 'dod dgos sam dpyad par bya'o / /
! tshad 'bras kyi rnam gzhag de dag 'thad pa sgrub pa las /
phyogs glang gi gzhung la brten nas 'chad pa'i 'brel /
rtsa bar /
yul rnams las ni byung ba yin / /
rnam par shes pa thams cad dag /
de las gzhan rgyu yin na yang / /
rnam 'gas yul gyi rnam par 'gyur / /
dper na zas dang dus la sogs / /
bu skye ba yi rgyu yin yang / /
de ni pha ma gcig gi gzugs / /
'dzin 'gyur gzhan 'ga'i ma yin bzhin / /
de las gzhan dang yul dag ni / /
de rgyu nyid du mtshungs na yang / /
de chas yul nyid yin 'dod de / /
de med par ni der mi 'gyur / /
zhes pas /
dbang shes kyis dbang po'i gzugs brnyan snang bar 'gyur ro zhe na /
phyi rol gyi gzung yul rnams las byung ba yid kyi dbang po'i rnam par shes pa thams cad dag chos can /
gzung yul de las gzhan pa'i dbang yid khyod kyi rgyu yin na yang /
rten 'brel gyi rnam pa 'gas de ltar gzung yul gyi rnam par skye bar 'gyur ba'i phyir /
dper na /
zas dang dus la sogs pa yang bu skye ba'i rgyu yin yang /
bu de ni pha ma gang rung gcig gi gzugs 'dzin par 'gyur gyi /
gzhan 'ga' yi gzugs 'dzin pa min pa bzhin no / /
gzung yul de las gzhan dbang yid dang gzung yul dag ni dbang po'i mngon sum de'i rgyu nyid du mtshungs na yang /
rang gi dmigs rkyen gyi rnam pa shar ba'i cha nas gzung yul nyid mngon sum gyi yul yin par 'dod de /
dmigs rkyen de mngon sum la rnam pa'i lag rjes de bzhag pa med par ni /
mngon sum de'i dmigs rkyen der mi 'gyur ba'i phyir /
! rang mtshan dang mi ldan pa'i shes pa la tshul gnyis rtogs par sla ba ni /
rtsa bar /
don dang ldan pa'i sems la ni / /
don rnam med par dwogs na yang / /
'das pa'i don ni 'dzin pa la / /
tshul gnyis rang rig grub pa yin / /
zhes pas /
gzung don dang ldan pa'i dbang po'i sems la ni /
yul gyi rnam pa ma shar bar dwogs pa'i tshul ni phyi rol gyi don med par thug phrad du 'dzin par dwogs pa'i phyir /
'das pa'i don dran pa chos can /
yul yul can gyi rnam pa'i tshul gnyis pa can dang rang rig gi myong byar grub pa yin te /
gzung yul rang mtshan med pa'i shes pa yin pa'i phyir /
gzung don rang mtshan dang ldan pa'i dbang shes la rnam med du 'dzin na thug phrad du 'dzin dgos /
rnam ldan du 'dzin na phyi don 'dzin dgos zhes dwogs la /
gzung don med pa'i dran pa la dwogs pa de 'dra chung ba'o / /
! dran pas rigs don gzhan 'dzin pa dgag pa la /
rtsa bar /
sngo sogs tha dad can snang phyir / /
de ldan min rigs don ma yin / /
rig de'ang mi rtag mi 'gyur zhing / /
rtag na'ang ji ltar skyed byed yin / /
ming sogs sngar ni bkag zin to / /
zhes pas /
kha dog dran pa'i blo chos can /
rigs don gzhan gzung don du byed pa ma yin te /
sngo ser sogs kha dog tha dad pa can gyi rnam pa snang ba'i phyir /
spyi don gzhan de kha dog de dang ldan pa ma yin /
rigs don gzhan de'ang mi rtag na cha med yin par mi 'gyur /
rtag na'ang spyi 'dzin shes pa ji ltar yang skyed byed yin pa mi 'thad do / /
ming dang mtshan ma sogs gzung don yin pa sngar ni bkag zin to / /
! phyi rol rang mtshan gzung don du byed pa dgag pa la /
rtsa bar /
tshul 'di don ldan ma yin te / /
'dod pa tsam dang rjes 'brel phyir / /
don gyi nus pa grub ma yin / /
rnam pa de 'dra'i shes pa ni / /
dran yin de yang myong las byung / /
de yang don rnam stong na de / /
de ni ci ltar de ldan 'gyur / /
de cha med phyir don las min / /
de ltar myong la'ang der 'gyur ro / /
rnam pa de ni don gyis min / /
gsal ba'i rnam pas dben phyir ro / /
rnam pa de ni tha dad na / /
gzhan gyis de bzhin rtogs par 'gyur / /
bdag la rtag tu 'brel yin na / /
brjod kyang rtogs par mi 'gyur ro / /
re re dag dang 'brel na ni / /
mtshams sbyor ba ni mi 'gyur ro / /
don gcig mngon zhen bdag nyid can / /
'chad po nyan po'i sems dag gi / /
gal te 'dra las de gcig par / /
tha snyad yod na der snang min / /
tha dad bdag nyid ji ltar gzung / /
de tshe blo don med can 'gyur / /
zhes pas /
'das pa dran pa'i tshul 'di gzung don dang ldan pa ma yin /
'dod pa tsam dang rjes su 'brel bas /
dmigs rkyen gyi don gyis phan 'dogs pa'i nus pa grub pa ma yin /
'das pa'i rnam pa mi gsal bar snang ba 'di 'dra'i shes pa ni dran pa yin /
de yang sngar rang mtshan myong ba'i yul de la dmigs pa las byung /
don rang mtshan 'dzin pa'i dbang shes de yang don gyi rnam pas stong pas /
dran pa de ni ci ltar yang yul gyi rnam pa de dang ldan pa 'gyur ba mi 'thad do / /
mkhas grub TIk chen las /
tshul 'di zhes pa nas /
de ni ci ltar de ldan 'gyur / /
zhes pa'i bar rnams /
phyogs snga'i rtsod pa la sbyar te /
gal te /
sngo 'dzin mig shes kyi rjes su skyes pa'i sngon po dran pa'i shes pa de la sngon po'i rnam pa ma shar na sngon po thug phrad du 'dzin dgos pas /
sngon po'i rnam pa shar /
de ltar yang shes pa de gzung don yod dgos te /
shes pa des mig shes de nyid kyis mthong ba'i sngon po dran pa yin la /
mig shes dang dran shes gnyis /
rang yul du gyur pa'i sngon po las skyes pa 'dra zhing / /
mig shes la gzung don yod na dran shes la'ang yod dgos /
med na gnyis ka la gzung don med dgos zhes rtsod /
lan ni /
sngo 'dzin mig shes kyis dran pa de skyed pa'i bya ba byed pa'i tshe sngon po de med pas /
dran shes des mig shes kyi gzung don sngon po rnam pa ma shar zhes sbyar /
sngo 'dzin gyis drangs pa'i sngon po dran pa'i shes pa chos can /
don sngon po las dngos su byung ba min te /
khyod kyi dngos rgyu'i dus de'i tshe don sngon po med pa'i phyir /
gal te sngon po las byung bas /
sngon po'i rnam pa shar zhe na /
de ltar myong ba sngo snang dbang shes la'ang sngon po'i rnam pa shar ba der 'gyur ro / /
dran shes la sngon po'i rnam pa de don gyis gtad pa min te /
gsal ba'i rnam pa dben pa'i phyir /
sngon po'i rnam pa mi gsal ba de ni shes pa las tha dad pa'i don zhe na /
gang zag gcig la sngon po'i rnam pa de /
gzhan gyis de bzhin rtogs par 'gyur ro / /
dran pa'i rnam pa de dran pa las rdzas tha dad yin na /
skyes bu de las gzhan pa'i gang zag gis kyang /
de dang 'dra bar rtogs dgos /
gang zag de nyid la bdag la rtag tu 'brel ba yin pas /
gzhan gyis mi rtogs zhe na /
sgras brjod kyang rtogs par mi 'gyur bar thal /
de la rtag tu 'brel ba'i phyir /
'chad nyan byed pa'i yul re re kho na dang 'brel ba yin na ni /
'chad po nyan po'i sems dag gis don gcig tu mngon par zhen pa'i bdag nyid can du mtshams sbyor ba mi 'gyur ro / /
TIk chen las /
sngon po'i rnam pa de sngon po dran pa'i skyes bu bdag nyid kho na dang 'brel na /
de las gzhan pa'i gang zag gi shes pa la sngon po zhes pa'i sgra las sngon po'i rnam pa 'char mi srid par 'gyur zhes 'grel /
'chad po nyan po'i shes pa rang rang la rang las rdzas tha dad pa'i sngon po'i rnam pa re re dang 'brel zhe na /
de gnyis kyi thun mong du yul sngon po gcig med par 'gyur ro / /
gal te 'dra ba las tha dad pa der snang ba min /
yul de gnyis gcig par tha snyad byed pa yod do zhe na /
de'i tshe 'chad nyan byed pa'i blo chos can /
gzung don med pa can du 'gyur te /
tha dad pa'i bdag nyid ji ltar gcig tu gzung ba yin pa'i phyir /
'chad nyan thun mong du go ba'i don gcig med na /
thos pa'i shes rab med par 'gyur ro / /
! rnam bcas 'thad pa la /
rtsa bar /
nyams myong rnam shes de yang ni / /
cha gnyis la ni brten gyur pa / /
rnam pa gcig gis khyad par can / /
de shes pa yis dmigs par 'gyur / /
gzhan du de rnam can min na / /
ci ltar shes la gnas par 'gyur / /
'di ltar phyi ma phyi ma yi / /
shes pa rnam gcig lhag pa nyid / /
don gyi ngo bos rnam gnyis dang / /
bdag gi rnam pa 'ga' zhig tu / /
gnyis pa de ni gsum pa yi / /
shes pa yis ni rtogs par 'gyur / /
zhes pas /
sngon po nyams myong gi rnam shes de yang ni chos can /
gzung 'dzin gyis cha gnyis la ni brten par 'gyur te /
gzung ba rnam pa gcig gis khyad par can /
'dzin rnam gyi shes pa de yis dmigs par 'gyur ba'i phyir /
rnam pa shar ba las gzhan du na /
de chos can /
sngon po'i rnam ldan du ci ltar dran shes la gnas par 'gyur te min par thal /
sngon po'i rnam par shar ba min pa'i phyir /
'di ltar /
sngo snang dbang shes dang /
dran pa dang /
de dran pa sogs phyi ma phyi ma'i shes pa gzung rnam gcig gis lhag pa nyid de don gyi ngo bos rnam pa gnyis dang bdag gi 'dzin pa'i rnam pa 'ga' zhig tu /
blo gnyis pa dran shes de ni /
blo gsum pa dran shes gnyis pa yis ni rtogs par 'gyur ba'i phyir /
ngas sngon po mthong zhes dran pa'i tshe /
sngon po sngo 'dzin gnyis ka dran pas /
myong dus kyang /
gnyis ka myong ba yin la /
sngo 'dzin la gzung rnam gcig dang /
de dran pa'i blo la sngo 'dzin yang snang bas gzung rnam gcig lhag pa yin /
sngo 'dzin la sngon po'i rnam pa med na /
de dran pa'i dran shes sngo 'dzin sngon po'i rnam pa can du snang mi srid ces pa'o / /
TIk chen las /
sngo 'dzin dran pa'i shes pa yul gyi rnam ldan du sgrub pa na /
sngo 'dzin mig shes sngon po'i rnam pa can du sgrub pa yin /
sngo 'dzin mig shes dang /
de dran pa'i shes pa dang /
de'i yang dran pa'i shes pa rnams /
dang po sngon po'i rnam pa dang /
gnyis pa gzung rnam gnyis dang /
gsum pa gzung rnam gsum dang 'dzin rnam re re ste /
rnam pa gsum pa dang bzhi pa can yin no / /
de yang /
dran pa gsum pa des /
sngo 'dzin dang /
sngo 'dzin dran pa gnyis so sor phyed thub pas /
sngo 'dzin dran pa'i shes pa la /
sngon po dang sngo 'dzin gnyis ka'i rnam pa shar /
de las sngo 'dzin mig shes sngon po'i rnam ldan du 'grub pa ste /
phyogs snga ni /
sngo 'dzin rnam med du khas len pa'i rang gzhan gyi grub mtha' smra ba yin no / /
! rnam med mi 'thad pa la /
rtsa bar /
don 'bras nyid kyi shes dran na / /
don dran phyir na 'khrul pa yis / /
gal te bsre na snang ba dang / /
yid byed la yang der 'gyur ro / /
de bzhin 'bras bu thams cad kyang / /
rgyu dang lhan cig 'dzin par 'gyur / /
de phyir rdza mkhan la sogs pa / /
med par bum pa dran mi 'gyur / /
khyad par gang las shes pa ni / /
don dang 'dra ba bsten pa de / /
'dra ba las gzhan cir 'gyur te / /
tshe ma sogs la mthong phyir ro / /
dang po'i rang bzhin gnyis min na / /
gnyis pa'i rang bzhin gcig la ni / /
rnam gnas nges par 'dzin pa yis / /
sems kyis 'byed par 'gyur ma yin / /
zhes pas /
gal te don gyi 'bras bu nyid kyis shes pa dran na /
don dran pas khyab pa'i phyir na /
'khrul pa yis don gyi rnam ldan du bsre'o zhe na /
don snang shes pa chos can /
khyod dran na /
rang rgyu snang ba dang yid byed la yang dran pa der 'gyur bar thal /
de'i 'bras bu yin pa'i phyir /
de bzhin du rdza mkhan la sogs pa dran pa med par bum pa dran pa mi 'gyur bar thal /
'bras bu thams cad rgyu dang lhan cig rgyu 'dzin par 'gyur ba de'i phyir /
don snang shes pa la khyad par yod pas dran no zhe na /
don snang shes pa la don gyis byas pa'i phul du byung ba'i khyad par chos can /
don snang shes pa don dang 'dra ba las gzhan cir 'gyur /
don dang 'dra ba'i cha yin par thal /
khyod gang las shes pa ni don dang 'dra ba bsten pa ste don snang shes pa don gyi rnam ldan du dran pa'i rgyu'i gtso bo yin pa'i phyir /
dper na /
mtshe ma sogs la 'dra ba gcig tu 'khrul pa mthong ba'i phyir /
blo dang po'i rang bzhin tshul gnyis min par 'dzin rnam rkyang pa can yin na /
gnyis pa dran pa'i rang bzhin 'dzin rnam gcig pu la ni rnam par gnas par 'gyur ro / /
de lta na /
sngo snang dbang shes dang sngon po dran pa'i shes pa gnyis chos can /
nges par 'dzin pa'i sems kyis gzung rnam tha dad du 'byed par 'gyur ba ma yin par thal /
'dzin rnam rkyang pa can yin pa'i phyir /
! ngag don ni /
sngo 'dzin mig shes sngon po'i 'bras bu yin pas /
shes pa dran pa na sngon po'ang dran gyi /
blo 'khrul pas shes pa de rnam ldan dran pa'o snyam du bsre ba yin /
shes pa yul gyi rnam ldan du skyes pa min zhe na /
'o na /
mig shes de'i rgyu snang ba /
yid byed /
dbang po la'ang tshul der 'gyur ro / /
gzhan yang /
'bras bu kun rgyu dang lhan cig tu 'dzin dgos par 'gyur bas /
rdza mkhan ma dran par rdza bum dran pa med par 'gyur /
shes pa la don gyis byas pa khyad par ba yod /
dbang yid sogs la med pas /
don dang lhan cig tu dran no zhe na /
de ni shes pa don dang 'dra ba de yin zhing /
'dra ba la gcig tu bsre ba mthong zhing /
mi 'dra ba la ma mthong ngo / /
sngo 'dzin dbang shes la tshul gnyis med par myong ba gsal rig tsam yin na /
dran shes gzung rnam 'char rgyu med pas gsal rig tsam du gnas dgos /
de lta na /
dran shes dran pa'i shes pa des /
mig shes dang /
de dran pa'i shes pa gnyis so sor 'byed mi nus par 'gyur ro / /
! don bsdu ba la /
rtsa bar /
de phyir sngo sogs ngo bo ru / /
mdun na gnas par 'gyur ba'i blo / /
don ste ba dang 'brel ba can / /
blo gnyis pas ni dmigs par 'gyur / /
gzhan du dang po gcig pu nyid / /
don las byung phyir 'brel 'gyur gyi / /
snga ma'i don dang 'brel mthong med / /
shes pa phyi ma phyi ma min / /
zhes pas /
dran shes kyi mdun na'ang gnas par 'gyur ba'i sngo 'dzin dbang blo de sngo sogs kyi ngo bor grub /
sngo 'dzin don sngon po dang lhan cig tu bsre ba'i bya ba dang 'brel ba can /
blo gnyis pa dran shes dang po des ni sngo 'dzin dbang shes dran pa na /
sngon po'i rnam pa can du dmigs pa'i tshul gyi dran par 'gyur /
shes pa la rnam pa snang ba las gzhan du na /
yul gang yin thug phrad du 'dzin dgos par 'gyur la /
de lta na /
sngon pos rang 'dzin shes pa brgyud nas skyes pa mi srid par 'gyur /
des shes pa dang po sngo 'dzin gcig pu nyid don sngon po dang 'brel bar dran par 'gyur gyi /
snga ma'i don sngon po dang sngo 'dzin dran pa gnyis 'brel bar mthong ba med pa ste /
shes pa phyi ma phyi ma rnams don sngon po las byung ba min pa'i phyir /
lhan cig dmigs nges kyis sgrub pa lhan cig dmigs nges kyis sgrub pa la /
rtsa bar /
nges par blo dang lhan cig tu / /
cig car du ni myong 'gyur ba'i / /
yul ni de las gzhan nyid du / /
rnam gang gis na 'grub par 'gyur / /
rnam shes 'khrul bas zla ba gnyis / /
med par tha dad mthong ba bzhin / /
sngo ser tha dad dag la ni / /
myong ba'i nges pa yod ma yin / /
myong ba med par don 'ga' 'am / /
don med pa yi myong ba yang / /
myong bar 'gyur ba ma mthong ba / /
des na de dag tha dad min / /
de phyir shes dus snang ba yi / /
don ni shes las gzhan min pa / /
bzlog par rab tu dka' ba nyid / /
ces pas /
yul sngon po ni /
sngo 'dzin de las rdzas gzhan nyid du rnam pa gang gis 'grub par 'gyur ba min te /
nges par sngo 'dzin gyi blo dang lhan cig tu cig car du myong bar 'gyur ba'i phyir /
rdzas tha dad du mthong ba dang 'gal zhe na /
rnam shes 'khrul pas rdzas tha dad med par tha dad du mthong ba'i phyir /
dper na /
zla ba gnyis mthong ba bzhin no / /
rtsa ba'i khyab sgrub ni /
sngo ser lta bu rdzas tha dad dag la ni /
lhan cig myong ba'i nges pa yod pa ma yin /
sngo 'dzin shes pa'i dus na snang ba'i don sngon po ni /
sngo 'dzin shes pa las rdzas gzhan min pa bzlog pa rab tu dka' ba nyid yin te /
sngon po sngo 'dzin de dag rdzas tha dad med pa de'i phyir /
sngo 'dzin shes pa myong ba med par don sngon po 'ga' dmigs pa'am don sngon po dmigs pa med pa'i myong ba sngo 'dzin shes pa yang myong bar 'gyur ba ma mthong ba des na'o / /
TIk chen las /
rnam shes 'khrul pas zla ba gnyis med par tha dad mthong ba bzhin /
lhan cig dmigs nges kyi dper 'jog pa ni /
rang nyid phyugs su ston par byed do / /
zhes gsungs /
! rtsod pa spang ba la /
rtsa bar /
rgyu gzhan dag ni yod na yang / /
dbang po'i blo rnams med pa'i phyir / /
tha dad rgyu ni rjes dpog 'gyur / /
gal te mtshungs pa de ma thag /
rkyen las nges par mi smra na'o / /
zhes pas /
sngo 'dzin dbang mngon gyi rgyu gzhan dbang yid dag ni yod na yang /
sngo 'dzin dbang po'i blo rnams skye ba med pa mthong zhing skabs 'gar skye ba'i phyir /
de gnyis las rdzas tha dad pa'i rgyu ni rjes su dpog nus par 'gyur la /
de yod na phyi rol gyi don no zhe na /
gal te dbang yid yod kyang sngo 'dzin skye ba ldog pa'i rtags las phyi rol gyi don yod par mi 'grub ste /
sngo 'dzin yod med ni de'i mtshungs pa de ma thag pa'i rkyen yod med la nges par mi smra na phyi don grub kyang /
de ma tha rkyen la nges par ltos pa'i phyir /
mtshungs pa de ma thag pa'i rkyen dang dus gcig na yod pa'i sngo 'dzin dbang mngon sngon po'i rnam ldan du bskyed pa'i nus pa de la dmigs rkyen zer /
de lta na /
sngon po sngo 'dzin mig shes kyi dmigs rkyen ma yin te /
sngon 'dzin mig shes sngon po la dmigs kyang /
de gnyis rdzas gcig pas rkyen du mi 'gyur ro / /
! rgyu 'bras mi 'thad pa spang ba la /
rtsa bar /
sa bon las ni myug skye dang / /
du ba las me grub pa zhes / /
de 'dra phyi rol don rten can / /
byed po shes byed gnas pa gang / /
zhes pas /
sa bon las myu gu skye ba'i byed pa po dang /
du ba las me grub pa zhes pa'i shes byed 'bras rtags gnas pa gang yin pa de mi 'thad par thal /
phyi rol gyi don med pa'i phyir /
khyab ste /
de 'dra phyi rol gyi don la brten pa can yin pa'i phyir zhe na /
rtsa bar /
de yang gal te de'i ngo bor / /
snang ba de ltar nges 'brel ba'i / /
blo la brten nas rtogs byed na / /
'gal ba dag ni ci zhig yod / /
ces pas /
lan btab ste /
phyi rol gyi don med na yang rgyu 'bras dang /
'bras rtags mi 'thad pa'i skyon med de /
rgyu 'bras de'i ngo bor snang ba de ltar nges par 'brel zhing mi slu ba'i blo'i rdzas la brten nas rgyu 'bras su rtog cing khas len par byed na 'gal ba dag ni ci zhig kyang yod pa ma yin no / /
rgyu 'bras la sogs pa mtha' dag blo'i rdzas yin par khas len te /
bag chags sad stobs kyis de ltar 'jog pa go sla'o / /
'bras rtags mi 'thad par thal ba spang ba ! 'bras rtags mi 'thad pa spang ba la /
rtsa bar /
du ba mes bskyed 'gyur ba min / /
de phyir 'bras las rgyu rtogs min / /
de rgyu dag ni yin na yang / /
gang las nges par rtogs par 'gyur / /
de la'ang du bar snang ba'i blos / /
bag chags gsal bar sad pa can / /
mer snang ba yi blo nyid ni / /
rtogs 'gyur me nyid ma yin no / /
sems rgyud der rung bag chags kyi / /
snying po can nyid du bar ni / /
snang ba'i blo dag gsal byed pa / /
des na me las du ba yin / /
zhes pas /
'bras bu du ba las rgyu me rtogs pa min par thal /
du ba mes skyed par 'gyur ba min pa de'i phyir /
me de du ba'i rgyu dag ni yin na yang /
du ba gang las me nges par rtogs par 'gyur ba ma yin par thal /
rgyu 'bras bu la 'khrul ba'i phyir zhes rtsod /
lan /
du bas me dpog pa de la'ang /
phyi rol don gyi me dpog pa ma yin te /
du bar snang ba'i blos bags chags gsal bar sad pa can gyi blo nyid las /
mer snang ba'i blo nyid ni rtogs par 'gyur ba'i phyir /
me las du ba 'byung ba yin te /
sems rgyud la me der snang du rung ba'i bag chags kyi snying po can mer snang ba de blo dag la du bar ni snang ba gsal byed yin pa des na'o / /
skabs 'dir /
mdo sems so so'i lta ba thun mong ma yin pa zhig bstan 'dug pas /
TIk chen las /
shes bya chos can /
shes pa'i rdzas ma yin pa'i me du med kyang 'bras rtags kyis lkog tu gyur pa'i me dpog pa 'thad de /
de med kyang du ba'i rtags las la la me yod par nges pa'i tshe me mngon sum du ma mthong yang /
zhugs pa na /
dur snang gis me snang gi bag chags sad par byas te /
me mngon sum du mthong ba'i blo skyes nas me thob par 'gyur ba 'thad pa'i phyir /
zhes gsungs so / /
du ldan gyi la la chos can /
me yod de /
du ba yod pa'i phyir /
zhes pa'i rtags de 'bras rtags yang dag yin par mdo sems gnyis mthun yang /
me du gnyis phyi rol gyi don yin min la rtsod pa byung /
mdo sde pas /
me phyi rol don du med na /
'bras rtags de'i bsgrub bya'i me de yang phyi rgol gyi shes pa'i bdag nyid du gyur pa'i me yin dgos /
de lta na /
me mngon gyur dpog par song gi /
lkog gyur gyi me dpog pa'i rtags min no zhes pa'o / /
sems tsam pas /
rtags des lkog gyur dpog pa 'thad de /
rtags de la brten nas me yod par nges pa'i tshe mngon sum du ma mthong yang /
de la blos zhugs pa na /
dur snang gis mer snang gi bag chags sad par byas te /
me mngon sum du mthong ngo / /
mngon sum de'i yul du gyur pa'i me de /
shes pa de dang grub bde dbyer med yin /
mngon sum de dang de la snang ba'i me gnyis mer snang gi bag chags las skyes pa 'dra la /
dur snang shes pa dang de la snang ba'i du ba gnyis kyang /
dur snang gi bag chags las skyes pa 'dra'o / /
des na sems rgyud kyi bag chags las skyes pa'i me du gnyis rgyu 'bras du 'thad la /
dur snang gi bag chags las /
mer snang gi blo skye ba yin yang /
dur snang rtags su bkod nas mer snang sgrub pa ma yin la /
mer snang dang dur snang gi bag chags las skyes pa'i me du de dag me du so sor mtshan nyid pa bzhag dgos /
dur snang rtags dang /
me snang bsgrub bya'i chos su 'jog na /
phyi rgol la dur snang sngon du byung zhing de rjes mer snang 'byung bas /
dur snang rgyu dang mer snang 'bras bur song ste rgyu 'bras go log par 'gyur /
gzugs nas rnam mkhyen gyi bar gyi chos thams cad kyang /
rang 'dzin shes pa'i bdag nyid dang rang 'dzin shes pa'i bag chags sad pa las snang ba yin gyi phyi rol don du grub pa med do / /
! don bsdu ba la /
rtsa bar /
mkhas pa rnams la brjod 'di yod / /
phyi rol la ni brten nas su / /
tshul gnyis brjod yin de yang ni / /
lhan cig myong ba'i nges pas 'grub / /
ces pas /
phyi rol med kyang rigs pa shes pa'i mkhas pa rnams la blo'i rdzas su gyur pa'i rgyu 'bras brjod pa'i rnam gzhag 'di yod do / /
phyi rol khas blangs pa la brten nas rgyu 'bras dang /
blo tshul gnyis su sgrub pa'i rigs pa brjod par bya ba yin la /
de'i ngor blo rdzas gcig la gzung rnam dang 'dzin rnam gyi tshul gnyis po de yang tshad mas grub ste /
lhan cig myong zhing dmigs pa'i nges pa lhan cig dmigs nges kyi rtags las 'grub bo / /
de ni /
gzung rnam dang 'dzin rnam gnyis rdzas tha dad 'gog pa'i rigs pa'o / /
de dag ni phyogs glang gi dgongs pa bshad pa yin la /
dbang shes ma 'khrul ba la brten nas blo tshul gnyis su sgrub pa rang nyid kyis rigs pa dbang shes ma 'khrul ba la brten nas blo tshul gnyis su sgrub pa la /
rtsa bar /
dbang po'i khyad par gyis gsal dang / /
mi gsal 'dres ma la sogs pa / /
snang ba tha dad 'dzin pa yi / /
shes pa don gcig la dmigs so / /
de don la der snang min na / /
don gyi rang bzhin gcig pa'i phyir / /
de yi don can yid kun ni / /
rang bzhin gcig pa nyid du 'gyur / /
don la brten nas 'byung 'gyur zhing / /
de yi ngo bo'i rjes byed pa / /
de ni gzhan 'ga' zhig las kyang / /
cha 'ga' yis ni tha dad 'gyur / /
'di ltar pha la brten nas bu / /
pha de yi ni gzugs yin yang / /
'ga' zhig las ni cha 'ga' yis / /
tha dad par ni dmigs pa yin / /
zhes pas /
shes pa rnam med du 'dod pa la /
don snang shes pa de don la rnam ldan der snang ba min na /
bum gzugs de'i don can gyi yid shes dang dbang shes kun ni chos can /
snang tshul gyi rang bzhin gcig pa nyid du 'gyur bar thal /
gzung don gyi rang bzhin gcig rnam med du 'dzin pa'i phyir /
'dod mi nus te /
dbang po'i khyad par gyis gsal ba dang mi gsal ba dang 'dres ma la sogs pa snang ba tha dad 'dzin pa'i shes pa don gcig la dmigs pa'i phyir /
gsal mi gsal du snang ba mi 'thad de /
bum gzugs gcig gi rnam pa shar bar 'dra'o zhe na /
gzung don la brten nas 'byung bar 'gyur zhing /
bum gzugs de'i rnam pa'i ngo bo'i rjes su byed pa yin yang /
bum gzugs gsal mi gsal gyi khyad par 'thad de /
bag chags gzhan 'ga' zhig las kyang /
dbyibs sogs cha 'ga' yis ni /
bum gzugs gsal min tha dad du 'gyur ba'i phyir /
dpe 'di ltar /
pha la brten nas bu pha de'i ni gzugs 'dzin yang /
rkyen 'ga' zhig las ni /
dbyibs sogs kyi cha 'ga' yis /
pha yi gzugs las tha dad par ni dmigs pa yin pa bzhin no / /
de dag ni /
shes pa rnam med yin na /
shes pa yul dang thug phrad du 'dzin dgos /
de lta na /
shes pa du mas yul gcig la dmigs pa'i tshe /
gsal mi gsal sogs mtha' dag 'dra bar 'gyur ro zhes pa'o / /
'khrul pa la brten nas blo tshul gnyis su sgrub pa 'khrul pa la brten nas blo tshul gnyis sgrub pa la /
rtsa bar /
mar me la sogs dkyil 'khor ni / /
rma bya'i mdongs kyi rnam pa can / /
sngo dang dmar dang mdangs gsal bar / /
mig mi gsal bas mthong bar 'gyur / /
de de phyi rol dngos yin na / /
dbang po gsal la ci nus med / /
yang dag mthong na de mthong ba / /
dbang po nyams pa'ang ji ltar yin / /
rab rib kyis sbyangs gsal ba'i mig /
dbang po las 'das mthong de la / /
gzhan gyis mthong ba'i don de yang / /
ji lta bur na gsal ma yin / /
snang dbang yid la byed pa las / /
gzhan ni gcig gi nus rtogs pa / /
des na gzhan ni rgyu ma yin / /
rgyu min yul yang ji ltar yin / /
gal te de nyid blo rgyu yin / /
ji ltar mar me la ltos 'gyur / /
mar me tsam gyis yod pa'i phyir / /
gnyis ka dag kyang rgyu ma yin / /
zhes pas /
blo tshul gnyis pa grub ste /
mar me la sogs pa'i dkyil 'khor ni rma bya'i mdongs kyi rnam pa can sngo dang dmar dang mdangs gsal bar /
mig mi gsal bas mthong bar 'gyur ba'i phyir /
mar me rtse mo'i khra sgor ba de ni phyi rol dngos yin no zhe na /
mar me rtse mo'i khra sgor ba chos can /
dbang po gsal ba'i shes pa la mthong ba'i nus pa cig med de yod par thal /
dbang shes kyi mthong rung gi phyi don yin pa'i phyir /
khra sgor ba de mthong ba'i shes pa chos can /
dbang po nyams pa'ang ji ltar yin par mi 'thad par thal /
yang dag pa'i don mthong ba'i phyir /
shes pa de chos can /
khyod la gzhan gyis mthong ba'i don de yang /
ji ltar bur na gsal ba ma yin te yin par thal /
rab rib kyis sbyangs nas gsal ba mig la brten nas dbang po las 'das pa'i don mthong ba'i phyir /
yang de chos can /
mar me'i rtse mo'i khra sgor ba gzhan ni khyod kyi rgyu ma yin te /
snang ba dang dbang po dang yid la byed pa la gzhan med par ni /
gcig gi nus pa las skye bar rtogs pa des na'o / /
rgyu ma yin na /
de phyi'i gzung yul yang ji ltar yin te ma yin par thal lo / /
gal te khra sgor ba de nyid blo de'i rgyu yin zhe na /
'o na /
blo de chos can /
ji ltar mar me la ltos par mi 'gyur bar thal /
'dod pa'i phyir /
mar me dang /
rtse mo'i khra sgor ba gnyis ka dag kyang blo de'i rgyu ma yin te /
mar me tsam gyi dmigs rkyen gyis yod pa'i phyir /
! de dag gi ngag don ni /
shes pa la yul gyi rnam pa 'char ba med na /
mar me rtse mo'i khra sgor snang ba de yang phyi rol gyi don dngos thug phrad du 'dzin dgos /
de lta na /
dbang po gsal ba la mar me rtse mo'i khra sgor snang dgos /
don de yod na /
khra sgor ba snang ba'i dbang shes de ma 'khrul ba yin dgos /
mig bsam gtan gyis sbyangs pa ltar /
rab rib kyis sbyangs nas /
mar me'i rtse mo de yang mthong bar 'gyur /
mar me las gzhan pa thams cad dbang shes de'i rgyu ma yin pas khra sgor ba dbang shes de'i gzung don ma yin no / /
de dag gis /
mar me'i rtse mo'i khra sgor ba snang ba'i dbang shes des /
mar me rtse mo ma mthong bar bshad pas /
gangs ri sngon po sogs kun la sbyar dgos / /
zla gcig zla gnyis su snang ba'i dbang shes kyang zla ba snang mi snang dpyad dgos /
'on kyang /
dbang shes de'i rgyu ni mar me bzhag pas /
rgyu yin na de la snang bas ma khyab bo / /
phyi rol khas ma blangs par tshul gnyis sgrub pa'i rigs pa phyi rol khas ma blangs par tshul gnyis sgrub pa'i rigs pa brjod pa la /
rtsa bar /
nye ring la sogs khyad par gyis / /
gsal dang mi gsal mi rung ngo / /
zhes pas /
yul gcig la thag nye ba dang /
ring ba nas blta ba la sogs pa'i khyad par gyis yul gsal ba dang mi gsal ba so sor mi rung bar thal /
yul gyi rnam pa med pa'i phyir /
de ni rnam pa med na thug phrad du 'dzin dgos pas so / /
! yul dbang bar gyi snang ba'i khyad par gyi lan dgag pa la /
rtsa bar /
gal te snang khyad las der 'gyur / /
de ni chod dang ma chod dag /
mthong ngam ma mthong mtshungs par 'gyur / /
zhes pas /
gal te yul dbang bar gyi snang ba'i khyad par las gsal mi gsal der 'gyur ba yin gyi /
rnam pa las min no zhe na /
'o na /
snang ba des yul dbang bar chod cing bsgribs pa yin nam /
ma yin na /
thag nye ring gnyis ka nas gsal bar mthong bar mtshungs par 'gyur bar thal /
sgribs byed med cing rnam med du mthong ba mtshungs pa'i phyir /
chod cing bsgribs na /
nye ring gnyis ka mi mthong bar mtshungs par 'gyur ro / /
! snang ba gsal mi gsal gyi lan dgag pa la /
rtsa bar /
gal te snang ba mi gsal bas / /
de cha phra mo 'ga' zhig ni / /
ma mthong de phyir tha dad na / /
phyi rol don gcig mthong ba dang / /
mi mthong tha dad gang las yin / /
phra rdul du ma tha dad mthong / /
mi mthong tha dad gang las yin / /
gal te snang ba gsal mi gsal / /
khyad par gyis blo tha dad na / /
gzhan tha dad pas tha dad med / /
gang las tha dad par snang 'gyur / /
snang ba de yang cis ma gsal / /
sgrib phyir de 'dir cis ma yin / /
srab phyir snang ba'ang de lta nyid / /
gzhan du srab min yod pa nyid / /
shin tu nye la snang ba ni / /
cher gsal de yang snang bar 'gyur / /
zhes pas /
gal te yul thag ring ba'i tshe snang ba de nyid mi gsal bas yul de'i cha phra mo 'ga' zhig ni ma mthong la /
nye ba na mthong ba de'i phyir /
thag nye ring las gsal mi gsal tha dad du 'gyur gyi /
rnam pa'i dbang gis min zhe na /
bum pa gcig nyid la thag nye ring gnyis nas lta ba'i tshe /
cha bcas phyi rol gyi don bum pa gcig pu de gsal bar mthong ba dang de ltar mi mthong ba'i khyad par tha dad gang las yin te ma yin par thal /
de nyid rnam med thug phrad du mthong bar khyad par med pa'i phyir /
gzhan yang /
de ltar lta ba'i tshe /
bum pa la yod pa'i phra ba'i rdul du ma tha dad du mthong mi mthong ba'i khyad par tha dad pa gang las yin te ma yin par thal / /
bum pa rnam med thug phrad du 'dzin par khyad par med pa'i phyir /
de dag gis /
rags pa cha bcas dang /
phra ba'i rdul du ma mthong mi mthong gi khyad par med par 'gyur ro zhes pa'o / /
TIk chen las /
gzhung gzhan gyis /
lha dbang blo'i rjes su 'brangs nas /
rags pa'i cha med gcig yin nam /
phra ba'i cha med du ma yin zhes thag bcad nas dgag ste /
phyi don med par sgrub pa de ni /
ri bong cal sgrog pa zad do gsungs /
gal te snang ba gsal mi gsal gyi khyad par gyis bum gzugs gsal mi gsal gyis blo tha dad du 'gyur ba yin zhe na /
snang ba dang bum pa gnyis 'brel med don gzhan yin pas /
'brel med kyi chos gzhan tha dad pas /
chos gzhan tha dad du 'gyur ba med pa'i phyir na /
snang ba gsal mi gsal gang las bum pa gsal mi gsal tha dad par snang bar 'gyur ba mi 'thad do / /
gzhan yang /
thag ring ba'i tshe /
snang ba de yang rgyu mtshan cis mi gsal ba yin zhes dris pas /
khug sna sogs rdul gyis snang ba'i rdul bsgribs pas so zhe na /
'o na /
thag nye ba 'dir snang ba'i rdul gyi sgrib byed cis ma yin zhes dris pas /
sgrib rdul srab cing nyung bas so zhe na /
'o na /
nye ba'i tshe snang ba'i rdul yang srab cing nyung ba de dag nyid du thal /
rgyu mtshan mtshungs pa'i phyir /
'dod na /
thag ji tsam nye bas mi gsal bar 'gyur ro / /
thag nye ba las gzhan du thag ring po'i gzugs lta ba na snang rdul yang srab min mang po yod pa nyid du thal /
de'i tshe sgrib rdul de ltar yod pa yin la /
rgyu mtshan mtshungs pa'i phyir /
gal te thag nye ba nyid ches gsal ba'i rgyu yin na /
rdzi ma sogs mig la shin tu nye ba de la ltos nas snang ba cher gsal dgos pas /
rdzi ma de yang mig shes la cher gsal bar snang bar 'gyur ro / /
las dbang la brten pa'i lan dgag pa las dbang la brten pa'i lan dgag pa la /
rtsa bar /
gal te der yang mthong med la / /
brten nas gzugs gzhan 'byung 'gyur na / /
de dag rnams ni phan tshun du / /
bsgrib 'gyur de phyir snang ba ni / /
sgrib byed de la gcig snang 'gyur / /
de ma bsgribs na cig car ni / /
gsal dang mi gsal rang bzhin dag /
mthong 'gyur mthong med gyis gcig bsgrib / /
gang gis don dang don min med / /
de la ma mthong bas ci byed / /
zhes pas /
gal te bum gzugs la nye ring nas lta ba der yang mthong ba med pa'i las la brten nas las gzugs gsal mi gsal gzhan 'byung bas /
bum gzugs gsal mi gsal du 'gyur ro / /
de ni /
yul dbang bar du las kyi rnam smin du gyur pa'i gzugs gcig yod pas yin gyi /
rnam pa'i dbang gis min zhes pa'o / /
'o na /
las gzugs gsal mi gsal de dag rnams ni phan tshun sgrib na /
mig shes de la gcig kho nar snang bar thal /
mig shes la snang rung gang zhig /
de la snang ba ni phan tshun sgrib byed yin pa'i phyir /
de ma bsgribs na bum gzugs la nye ring nas lta ba'i mig shes chos can /
cig car ni las gzugs gsal mi gsal rang bzhin dag mthong bar 'gyur bar thal /
de dbang shes kyi mthong rung gang zhig /
phan tshun mi sgrib pa'i phyir /
mthong ba med pa'i las kyis gcig bsgribs nas gnyis ka mi mthong ngo zhe na /
nye ring nas lta ba'i skyes bu de la ma mthong ba las gzugs mthong ba'i bya ba ci yang byed pa mi 'thad par thal /
ma mthong ba'i las gang gis don phan pa dang don min pa mi phan pa med pa'i phyir /
TIk chen las /
mthong ba med pa'i chos dang chos min gyi las la brten nas skyes pa'i gzugs gzhan zhig gis yul dbang bar du 'byung la /
de yang nye ba nas blta ba na las gzugs de gsal /
ring ba nas lta ba'i tshe mi gsal bas de ltar yin zhing /
rnam pa'i dbang gis ma yin no zhes phyogs snga'i 'dod pa brjod /
de lta na /
sngon po dang las gzugs de dag phan tshun bsgrib bya sgrib byed du 'gyur zhing /
thag nye ring gang nas bltas kyang gcig kho na mthong bar 'gyur /
ma bsgribs na /
nye ring gang nas bltas kyang cig car mthong dgos zhes pa sogs gsal bar bkod 'dug pas /
de la gzigs par mdzod /
! don bsdu ba la /
rtsa bar /
de phyir don rten skyes gyur pa'i / /
myong ba ji ltar rgyu bzhin du / /
rnam pa tha dad 'dzin byed de / /
lhag ma blo ngan lugs ngan yin / /
zhes pas /
don la brten nas skyes par gyur pa'i myong ba dbang shes de dag dbang po gsal mi gsal sogs ji ltar yod pa'i rgyu bzhin du rnam pa tha dad snang zhing 'dzin par byed de /
lhag ma rnam med du 'dod pa de dag blo gros ngan pas kun nas bslang ba'i lugs ngan yin pa de'i phyir /
! tshul gnyis sgrub pa'i rigs pa gzhan bstan pa la /
rtsa bar /
shes pa sgra dang mar me rnams / /
mngon sum dang ni cig shos kyi / /
skyed byed nyid kyis snga ma yi / /
skad cig rnams ni zhig pa'i phyir / /
gang gis shes la med gsal 'gyur / /
phan 'dogs byed pa ma yin gzhan / /
gsal na don kun gsal bar 'gyur / /
zhes pas /
shes pa dang sgra dang mar me rnams chos can /
gang gis dbang shes la rnam med du gsal bar 'gyur ba ma yin par thal /
de'i dus na zhig pa'i phyir te /
de'i snga mar byung ba'i skad cig ma yin pa'i phyir te /
rang 'dzin mngon sum dang ni cig shos dran shes kyi skyed byed nyid yin pa'i phyir /
sgra de dus mnyam pa'i nyan shes kyi gzung don yin zhe na /
sgra 'dzin nyan shes chos can /
don kun gsal bar 'gyur bar thal /
phan 'dogs byed ma yin pa'i sgra gzhan gzung don du gsal ba'i phyir /
TIk chen las /
rang 'dzin mngon sum dang dran shes la rnam med thug phrad du snang ba ma yin par thal /
de dag gi dus na zhig pa'i phyir /
zhes bkod /
! rtsod spang la /
rtsa bar /
gal te de rgyu las nges na / /
shes la rtog pa 'di yang med / /
des byas shes la de med kyang / /
don du snang ba nyid kyi phyir / /
de gsal ba zhes brjod pa yin / /
lhan cig skyes pa'i don gzhan ni / /
phan 'dogs min phyir rnam mi byed / /
shes la rang gi rnam pa yis / /
rnam 'byed min gsal ji ltar 'gyur / /
brtan gang rdo rje rdo sogs kyi / /
don yang gzhan la ltos med phyir / /
'gro ba kun gyi shes pa ni / /
cig car rang nyid bskyed par 'gyur / /
lhan cig byed pas phan 'dogs phyir / /
'di yi de dag rim 'byung na / /
skad cig so sor gzhan yin brjod / /
'dir yang skyon ni sngar bzhin no / /
zhes pas /
gal te dus mnyam yin yang rgyu tshogs gcig las skyes pas sgra de gzung don du nges /
gzhan mi 'dzin no zhe na /
sgra 'dzin nyan shes chos can /
sgra dang rgyu tshogs gcig las skyes pas /
gzung don du rtog pa 'di yang 'thad pa med par thal /
de lta na dus mnyam pa'i rna ba'i dbang po yang gzung don du thal ba'i phyir /
TIk chen las rtog pa 'di yang zhes sbyar /
sgra des byas pa'i nyan shes chos can /
rang dus na sgra de med kyang /
sgra de gsal zhes brjod pa yin te /
don sgra'i rnam ldan du snang ba nyid kyis phyir /
nyan shes dang lhan cig skyes pa'i don gzhan sgra ni chos can /
nyan shes la rnam pa gtod par mi byed de /
nyan shes la phan 'dogs pa med pa'i phyir /
de 'dra'i sgra de ni chos can /
nyan shes kyi gzung don du ji ltar gsal bar 'gyur te mi 'gyur bar thal /
nyan shes la rang gi rnam pa yis rnam pa gtod byed ma yin pa'i phyir /
TIk chen las /
rnam pa gtad pa yis rnam par 'byed par byed pa min na zhes 'grel /
mi rtag pa rnam med du mi 'dzin /
rdo rje sogs rtag pa rnam med du 'dzin zhe na /
brtan par 'dod pa'i rdo rje dang rdo sogs kyi don gang yang chos can /
'gro ba kun gyi shes pa ni cig car rang nyid kyis skyed par 'gyur bar thal /
rkyen gzhan la ltos med du rang 'dzin shes pa bskyed pa'i phyir te /
lhan cig byed pa'i phan 'dogs pa'i phyir /
rdo rje sogs 'di'i yul can de dag rim bzhin du 'byung ngo zhe na /
rdo sogs chos can /
khyod skad cig so sor gzhan yin par brjod de /
rang 'dzin shes pa rim can du skyed pa'i phyir /
skad cig snga phyi tha dad du 'byung ba'i rdo rje sogs kyi rang bzhin shes pa rnam med du bskyed pa 'dir yang skyon ni sngar gang gis shes la mi gsal 'gyur / /
phan 'dogs byed pa ma yin gzhan / /
zhes sogs kyis bshad pa bzhin no /
dus phyis dran pa la brten nas blo tshul gnyis su sgrub pa dus phyis dran pa la brten nas blo tshul gnyis su sgrub pa la /
rtsa bar /
de bdag nyid kyis myong ba la / /
brtsad pa 'ga' yang yod ma yin / /
de don rang bzhin nyid ma grub / /
de yang yang dag dran las grub / /
rang spyod yul gyis phye med cing / /
tha dad pa myong med de la / /
'di ni 'di ltar 'di ltar na / /
min zhes tha dad 'di med 'gyur / /
nyams su myong ba tsam gyis ni / /
tha dad 'ga' zhig rnam 'byed min / /
tha dad gsal ba med pa la / /
rnam 'byed blo med mtshe sogs bzhin / /
zhes pas /
don snang gi shes pa chos can /
bye smra'i ngor rig bya rig byed kyi tshul gnyis yod par bsgrub mi dgos te /
don de bdag nyid kyis myong ba la brtsad pa 'ga' yang yod pa ma yin pa'i phyir /
shes pa de chos can /
don gyi rnam pa'i rang bzhin de nyid ma grub pa de yang mi 'grub pa'i skyon med de /
yang dag par dran pa las grub pa'i phyir /
'di ni chos can /
gzugs 'di ltar rtogs kyi sgra 'di ltar ni rtogs pa min zhes tha dad pa 'di med par 'gyur bar thal /
don tha dad pa myong ba med pa'i phyir te /
rang gi spyod yul gyi rnam pa tha dad shar bas phye ba med pa'i phyir /
de chos can /
nyams su myong ba tsam gyis ni /
don rtogs tha dad 'ga' zhig rnam par 'byed pa min par thal /
tha dad du 'byed byed gsal ba med pa la rnam par 'byed pa'i blo med pa'i phyir /
dper na /
mtshe ma la sogs gcig tu 'khrul pa bzhin no / /
! ngag don ni /
bye smra sogs shes pa rnam med du 'dod pa rnams kyis /
shes pa gzugs kyi ngo bo nyid kyis myong ba la brtsad pa med kyang /
mig shes de gzugs kyi rnam pa'i rang bzhin du 'grub dgos /
de las yul gyi rnam pa skyes pa'i tshul gnyis sgrub dgos pa'o / /
de yang dran pa'i rtags las grub pa yin /
dbang shes la rang yul gyi rnam pa tha dad du ma shar na /
dbang shes la rang yul tha dad pa gsal bar myong ba med dgos /
med na /
'di ni sngon po rtogs 'di ni ser po rtogs pa'o zhes dran pa med par 'gyur /
rgyu rkyen gyi khyad par las myong ba khyad par cung zad yod kyang de tsam gyis dbang shes rnams yul rtogs tha dad par dran pa'i rnam par 'byed mi nus /
shes pa la rnam pa tha dad pa ma shar bar yul rtogs tshul tha dad du rnam par 'byed pa'i dran pa skye ba med de /
dper na /
mtshe ma spun bzhin no / /
rang rig sgrub pa'i rigs pa rang rig sgrub pa'i rigs pa snga mas grub pa la /
rtsa bar /
tshul gnyis sgrub par byed pas kyang / /
rang rig phal cher grub pa yin / /
rang gi ngo bor gyur snang ba / /
de tshe myong bar grub phyir ro / /
zhes pas /
gzung rnam dang 'dzin rnam gyi tshul gnyis sgrub par byed pas kyang rang rig mngon sum phal cher te zhar ram shugs la grub pa yin te /
shes pa rang gi ngo bor gyur pa'i gzung ba'i rnam pa snang bar grub pa de'i tshe de 'dzin rnam gyis myong bar grub pa'i phyir /
TIk chen las /
shes pa chos can /
rang rig yod de /
yul gyi rnam par skyes pa'i phyir zhes bkod pa /
phyogs chos phyi rgol la grub zin cing /
khyab pa gcig pu bsgrubs pas bsgrub bya la rtogs pa skye bar 'gyur ba yin zhes pa'i don du gsungs /
rtags de'i khyab pa ni /
rang gi ngo bor zhes pa'i tshig gnyis kyis sgrub par gsungs so / /
shin tu gal che ba mang du gsungs te /
dran pa'i rtags las shes pa rnam bcas kyi tshul gnyis sgrub tshul ni /
bye smras /
shes pa rnam med du 'dod pa la /
gzugs sgra sogs 'dzin pa'i dbang shes rnams kyis gzugs sgra sogs tha dad pa gsal bar myong ba med par thal /
dbang shes de dag rang gi spyod yul gyi rnam pa tha dad du shar ba'i sgo nas so sor bya ba med pa'i phyir /
'dod na /
'di ni sngon po rtogs /
'di ni ser po rtogs pa'o zhes tha dad du dran pa 'di med par 'gyur te /
dbang shes de dag la sngo ser sogs tha dad du myong ba med pa'i phyir zhes pa'o / /
bye brag smra bas rgyu rkyen gyi khyad par las myong ba tha dad du 'gyur bas /
dran pa tha dad du 'byung ba yin gyi /
yul gyi rnam pa shar ba'i sgo nas min zhes bshad /
rang lugs kyis /
shes pa la yul gyi rnam pa shar ba med na /
yul gyi rnam pa tha dad du myong ba med /
de ltar na /
shes pa yul de ltar rtogs so zhes dran blo ji ltar skye ste / /
dper na /
mtshe ma spun gnyis so sor myong ba med na /
de gnyis tha dad du dran blo skye ba med pa bzhin no / /
shes pa chos can /
rang rig yod de /
yul gyi rnam pa skyes pa'i phyir /
dper na /
bde sogs bzhin /
zhes pa'i rtags de phyi rgol gyis bsgrub bya'i chos ma grub na /
rtags su ji ltar 'gyur /
grub na /
rang rig grub zin pas rang rig sgrub pa'i rtags bkod par don med do snyam /
rtags de'i khyab pa la tshad ma bzhi dgos par gsungs /
bzhi ni /
gzung rnam nges pa'i tshad ma /
gzung rnam la myong byed yod dgos par nges pa'i tshad ma /
rang las rdzas gzhan gyis myong ba 'gog pa'i tshad ma /
rang gi ngo bo myong ba gsal rig gi char gyur pa'i 'dzin rnam nyid de'i myong byed yin par nges pa'i tshad ma dang bzhi'o / /
dang po de med na /
phyi ma rnams skye sa med cing rang las rdzas gzhan gyi myong ba khegs pa tsam gyis rang rig yod par sgrub mi nus te /
ri bong gi r+wa bzhin no / /
tshad ma bzhi po de ma tshang na /
gzung rnam yod pa la rang rig yod pas khyab pa mi 'grub bo / /
gzung rnam nges pa'i tshad ma ni rtags de'i phyogs chos nges pa'i tshad ma nyid yin no / /
phyogs chos grub zin par bshad pas phyi rgol de gang yin dpyad do / /
rang rig med pa mi 'thad pa rigs pa gzhan gyis sgrub pa las /
rang rig med pa mi 'thad pa /
rtsa bar / /
de dngos can gyi blo yis ni / /
shes 'gags ji ltar myong ba yin / /
des rang ngo bo'ang myong med phyir / /
nyams myong ma lus ldog par 'gyur / /
don du snang ba dang ldan shes / /
de ni phyi rol mngon phyogs snang / /
blo la 'dzin par byed pa'i blo / /
rtag tu bdag la nang mngon phyogs / /
yul gang gi ni snang ba gang / /
des de myong min zhes pa'ang 'thob / /
gal te de dang 'dra ba las / /
myong gzhan ci yod ces 'dod na / /
'dra ba thams cad phan tshun du / /
myong ba nyid ni thob par 'gyur / /
gal te blo 'dra de myong na / /
de ni 'dra las myong ma yin / /
de yi myong de rang nyid de / /
de ni 'dra ba'i rgyu can min / /
bya ba las kyi rnam gzhag gi / /
'di ni 'jig rten na rgyur 'gyur / /
rang gi ngo bo'i rang bzhin de'i / /
myong ba sgro 'dogs 'khrul pa las / /
sngo sogs myong bar grags yin gyi / /
gzhan gyi bdag nyid myong las min / /
blo ni sngo sogs dngos yin na / /
phyi rol don la tshad ma gang / /
blo ni sngo sogs dngos min na / /
de ni ji ltar don myong yin / /
gang tshe myong ba'i bdag nyid ni / /
'dra ba'i rgyu can ma yin na / /
'di de rang nyid grub pas na / /
don gyis ci zhig nye bar sgrub / /
bdag nyid kun gyis 'dra na ni / /
shes pa shes pa nyid min 'gyur / /
cha 'ga' zhig gis mtshungs na ni / /
thams cad thams cad kyis myong 'gyur / /
ji ltar sngo sogs ngo bo'i phyir / /
sngo sogs nyams su myong bar 'dod / /
de bzhin nyams myong ngo bo'i phyir / /
de yang nyams su myong bar 'gyur / /
nyams myong nyams su myong ngo zhes / /
don bzhin du ni nges min pa / /
de phyir nges pa med ce na / /
don la'ang de ni rtag tu med / /
yod pa nyid kyi rgyu yod na / /
myong la med pa'ang ci yi phyir / /
zhes pas /
gal te myong byed yod kyang /
rang rig ma grub ste /
phyis 'byung gi shes pa myong ba'i phyir /
shes pa thams cad la rigs 'gre'o zhe na /
rang rig med kyang de'i dngos po rnam pa can gyi blo phyi ma yis ni blo snga ma 'gags pa de ji ltar myong ba yin pa mi 'thad de /
rang rig med na dbang shes des yul myong ba mi 'thad cing /
dbang shes snga ma'i myong byed yin na yul ma myong bar thal lo / /
dbang shes de chos can /
nyams myong ma lus pa bzlog par 'gyur zhing myong ba'i ngo bo'ang ma yin par thal /
khyod rang gi ngo bo'ang myong byed rang gi bdag nyid du gyur pa med pa'i phyir /
'dod na /
yul ma myong ba thal lo / /
shes pa des yul myong na /
shes pa de myong ba yin dgos /
de yin na /
rang gi ngo bor gyur pa'i myong byed yod dgos /
zhes bstan pa de ni rang rig sgrub byed kyi rigs pa gtso bo zhig yin no / /
yul gang gi rnam par snang ba gang yin pa'i dbang shes phyi ma des yul de myong ba min zhes pa'ang thob par thal /
phyi ma de dbang shes snga ma'i myong byed yin pa'i phyir /
khyab ste /
don du snang ba dang ldan pa'i shes pa de ni kha phyi rol du mngon par phyogs pa'i sgo nas yul snang bas khyab la /
rang gi myong byar gyur pa'i blo la mngon sum du 'dzin par byed pa'i blo rnams rtag tu bdag la nang mngon phyogs pas khyab pa'i phyir /
gal te shes pa rnams la rang gi ngo bor gyur pa'i myong byed med kyang /
myong ba yin te /
shes pa yul de dang 'dra ba las ma gtogs pa'i myong gzhan ci zhig yod ces 'dod do zhe na /
'dra ba thams cad chos can /
phan tshun myong ba nyid ni thob par 'gyur bar thal /
phan tshun 'dra ba'i phyir /
gal te blo'i 'dra ba de myong ba'i sgrub byed yin no zhe na /
de ni 'dra ba las myong ba ma yin par thal /
phyogs snga de'i phyir /
de lta na /
blo gcig pu'i 'dra ba rgyu mtshan du song ba las /
yul dang 'dra ba las myong ba'i ngo bor 'grub pa ma yin /
blo yin pa tsam yang myong ba'i ngo bor bsgrub nus pa'i phyir /
shes pa de'i myong ba rang rig de ni chos can /
don dang 'dra ba'i rgyu mtshan can min par thal /
rang nyid myong bar byed rung de'i gzhag bya yin pa'i phyir /
'o na /
don 'dra ba'i gzhag bya gang zhe na /
don dang 'dra ba 'di ni chos can /
khyod kyi gzhag bya med pa ma yin te /
'jig rten na las bya ba don rtogs kyi rnam gzhag gi rgyur 'gyur ba'i phyir /
TIk cher /
gzung rnam tshad ma 'di ni 'jig rten na /
gzugs sogs las rnams la /
don rtogs pa'i bya ba tha dad du rnam par bzhag pa'i rgyur 'gyur ro zhes 'grel /
sngo snang dbang shes chos can /
gzhan gyi bdag nyid myong ba las sngo sogs myong bar grags pa min te /
rang gi ngo bo'i rang bzhin de'i rnam pa myong ba la sgro 'dogs 'khrul pa las /
sngo sogs myong bar grags pa tsam yin pa'i phyir /
sngo blo ni chos can /
phyi rol don la tshad ma gang yang ma yin par thal /
sngo sogs dngos kyi rnam pa shar ba yin pa'i phyir zhe na /
sngo snang dbang blo de ni chos can /
ji ltar don myong ba yin te ma yin par thal /
phyi rol gyi sngo sogs dngos kyi rnam pa shar ba min pa'i phyir /
TIk cher /
phyi rol gyi don med de /
sngo sogs snang ba'i blo sngo sogs dang ngo bo gcig na /
phyi don la tshad ma med cing /
ngo bo tha dad na /
blo des don de myong ba ma yin te /
'brel ba med pa'i phyir /
dus mnyam rdzas tha dad yin na 'brel med yin pas khyab bo / /
gang gi tshe myong ba'i bdag nyid ni 'dra ba'i rgyu can ma yin pas na /
shes pa myong ba'i 'di chos can /
don 'dra ba nyid kyis ci zhig nye bar bsgrub mi dgos par thal /
rang nyid myong rung gis grub pa'i phyir na'o / /
don dang bdag nyid kun gyi 'dra na ni /
shes pa nyid ma yin par 'gyur bar thal /
de'i phyir don dang cha 'ga' zhig gis mtshungs pas /
don myong bar 'jog na ni /
don thams cad shes pa thams cad kyis myong bar 'gyur bar thal lo / /
ji ltar sngo sogs dang skyes 'dra ba'i ngo bo yin pa'i phyir /
sngo sogs nyams su myong bar 'dod pa de bzhin du /
sngo snang dbang mngon phyi ma de yang chos can /
sngo snang dbang mngon snga ma nyams su myong bar 'gyur bar thal /
nyams myong sngo snang dbang mngon snga ma dang skyes 'dra ba'i ngo bo yin pa'i phyir /
nyams myong nyams su myong ngo zhes don bzhin du ni nges pa min pa de'i phyir /
nyes pa med ce na /
dbang mngon phyi ma de chos can /
sngon po ma rtogs par thal /
don sngon po la'ang nges pa de ni rtag tu med pa'i phyir /
nges pa yod pa nyid kyi rgyu skyes 'dra ba yod do zhe na /
myong ba sngo snang dbang shes snga ma la'ang /
ci'i phyir nges pa med de yod par thal /
de dang skyes 'dra ba yin pa'i phyir /
TIk cher /
phyi ma de dran pa'i blos zhes 'grel /
! gsal ba'i don brtag pa la /
rtsa bar /
gzhan yang dkar sogs mthong ba na / /
dkar sogs mngon par gsal ba yi / /
rang bzhin rig pa gsal ba ni / /
skyes pa'i snang ba 'di gang yin / /
de ci dkar sogs mngon gsal las / /
gzhan mngon 'on te bdag gyur yin / /
gzhan dngos yin na gsal ba ni / /
gsal min ci ltar dkar gsal 'gyur / /
shes pa gsal yin de gsal min / /
'gro ba ma lus gsal ma yin / /
gsal ba gsal gzhan gyis gsal na'ang / /
thug pa med par thal 'gyur phyir /
zhes pas /
gzhan yang dkar sogs mngon sum du mthong ba na shes pa la dkar sogs mngon par gsal ba yi rang bzhin dkar po rig pa gsal ba skyes pa'am /
shes pa'i snang ba de gang yin /
de ci /
dkar sogs mngon par gsal ba'i shes pa las rdzas gzhan dngos po yin nam /
'on te shes pa de'i bdag nyid du gyur pa yin /
'di ni /
kha dog dkar po snang ba'i mig shes de kha dog dkar po dang ngo bo gcig gam tha dad zhes 'dris pa'o / /
de las gzhan pa'i dngos po yin zhe na /
dkar sogs gsal ba'i shes pa chos can /
ji ltar dkar po gsal bar 'gyur ba ma yin par thal /
rang gsal ba min pa'i phyir /
khyab ste /
don gsal na shes pa gsal ba yin la /
shes pa gsal ba min na 'gro ba ma lus pa gsal ba ma yin pa'i phyir /
shes pa phyis mas gsal ba yin zhe na /
dkar po gsal ba'i shes pa chos can /
gsal byed thug pa med par 'gyur bar thal /
gsal byed gzhan gyis gsal ba'i phyir /
TIk chen las /
'gro ba ma lus pa'i shes pa la yul gang yang gsal ba ma yin dgos zhes 'brel sgrar sbyar /
skabs 'dir /
gsal ba zhes pa myong ba dang don gcig go /
! yul shes pa'i khyad par can du mi 'dzin par thal ba dgod pa la /
rtsa bar /
mthong dang 'brel ba shes med pa / /
ci ltar de yis khyad par 'gyur / /
gang phyir gnyis las gcig rtogs tshe / /
gnyis pa mthong ba yod ma yin / /
gnyis dag 'brel ba mthong ba na / /
mthong zhes bya bar nges par 'gyur / /
zhes pas /
shes pa rnams rang nyid myong ba ma skyes par rang las phyis byung gi shes pa rdzas gzhan gyis myong dgos na /
mthong ba dkar sogs dang de 'dzin pa'i blo'i 'brel ba rjes kyi shes pa ma dran par 'gyur te /
gang gi phyir na /
de gnyis las gcig rtogs tshe gzhan gnyis pa de mthong ba yod pa ma yin pa'i phyir /
dran shes kyis 'brel ba ma shes na /
dran shes kyis nga'i mig shes kyis dkar sogs mthong ngo snyam du ci ltar yul de yul can de'i khyad par du byas nas dran par 'gyur ba mi 'thad /
dran shes kyis de gnyis ka yul yul can du 'brel ba dag mthong ba na /
mig shes kyis dkar sogs mthong zhes bya bar nges par 'gyur ba 'thad do / /
! de'i lan dgag pa la rtsa bar /
gang gis mthong ba 'dra ba ni / /
sems gzhan gyis ni mthong gyur pa / /
de la mthong zhes brjod ce na / /
'di 'dra bas na rang rig grub / /
ci ste rang dngos mi rig na / /
ci ltar gzhan gyi ngo bo rig /
'dra ba las ni myong zhes pa'ang / /
sngar nyid rnam par bsal ba yin / /
mthong ba dag ni 'drar 'dzin na / /
don ni sngar mthong yod min pas / /
ci ltar de ni mthong ba dang / /
'dra ba yin par des nges 'gyur / /
'dra ba nyid kyang mi 'dod pa / /
gang yin de la gnyis mthong med / /
de tshe don dang shes pa zhes / /
de dag smos su ga la yod / /
ces pas /
gang gis dkar po mthong ba'i shes pa dkar po dang 'dra ba ni /
sems gzhan gyis mthong bar gyur pa de la /
dkar po mthong zhes brjod ce na /
TIk chen las ni /
dran pa'i sems gzhan gyis ni mthong zhing /
dran pa la sbyar /
dkar sogs mthong ba'i shes pa 'di chos can /
rang rig grub ste /
don dang 'dra ba'i shes pa yin pa'i phyir /
ci ste /
rang gi dngos po 'dzin rnam gyis mi rig na /
de chos can /
ji ltar gzhan gyi ngo bo rig pa ma yin par thal lo / /
'di ni /
rang nyid la myong byed kyi ngo bo med na /
rang nyid kyis yul rtogs pa mi rigs zhes pa'o / /
yang de chos can /
don dang 'dra ba las ni myong zhes pa'ang mi 'thad par thal /
de 'dra myong zhes pa sngar nyid rnam par bsal ba yin pa'i phyir /
yul rig pa mi 'thad par thal /
rang la myong byed med pa'i phyir zer na /
glang chen rtog pa'i dmus long dang mtshungs zhes TIk chen las so / /
sngar nyid rnam par bsal zhes pa'ang / /
'dra ba las ni myong zhes pa'ang / /
yin yang 'khrul pa can yin pas / /
zhes sogs la 'jog /
tshad ma yid kyi mun sel las /
gzhan yang /
shes pa thams cad kyis rang gi ngo bo yul du byed na /
rigs pa can pas /
bde ba dbang mngon gyis 'jal bar khas blangs pa la /
dbang po'i sems ni nges phyir dang / /
zhes dbang mngon phyi rol kho na'i yul can du nges pas bde ba yul du byed pa mi 'thad do zhes gsungs pa mi rigs par 'gyur ro / /
gzhan yang /
ci ste rang dngos mi rigs na / /
ji ltar gzhan gyi ngo bo rig /
ces pa ni /
rang gi ngo bo 'dzin rnam gyis ma rig na rang gis gzhan mi rig pa ston pa yin gyi /
rang gis rang mi rig na rang gis gzhan mi rig par ston pa ni ma yin no / /
zhes pa la bltas na /
rtogs blo yin na /
rang myong rang rig gis rtogs pas khyab pa gsal bar bstan no / /
sde bdun yid kyi mun sel la gzigs dgos /
ji ltar don de ni mthong ba dang 'dra ba yin par dran shes des nges par 'gyur ba ma yin par thal /
don ni sngar mthong ba yod pa min pas so / /
khyab ste /
don shes gnyis mthong ba dag ni 'dra bar 'dzin pa'i phyir /
bye brag tu smra ba gang yin pa de chos can /
khyod la don shes gnyis mthong ba med par thal /
shes pa don dang 'dra ba nyid kyang mi 'dod pa'i phyir /
'dod pa de'i tshe /
don dang shes pa zhes don shes de dag smos su ga la yod de med par thal lo /
! gsal byed rang gi bdag nyid yin na rang rig grub pa la /
rtsa bar /
ci ste rang dngos 'o na de / /
rang nyid rab tu gsal bar 'gyur / /
gang phyir de mi gsal na ni / /
don mi gsal ba nyid du 'gyur / /
zhes pas /
ci ste dkar po gsal bar snang ba de dkar 'dzin shes pa rang gi dngos po yin no zhe na /
'o na /
dkar 'dzin de chos can /
rang nyid rab tu gsal bar 'gyur bar thal /
khyod la dkar po gsal bar snang ba de rang gi rdzas yin pa'i phyir /
de chos can /
don mi gsal ba nyid du 'gyur bar thal /
gang gi phyir rang mi gsal ba'i phyir /
! rigs pa de dag gis gzhan yang khegs pa la /
rtsa bar /
bdag rig min pa'i phyogs dag la / /
don kun mthong med 'di yis ni / /
blo ni mngon sum min smra ba / /
gang yin de la'ang lan btab bo / /
zhes pas /
blo bdag nyid rig pa min pa'i phyogs dag la don kun mthong ba med par bstan pa 'dis ni /
blo ni mngon sum gyis grub min par smra ba gang yin pa de la'ang lan btab ste /
rang blo lkog gyur yin na don shes so sor smos su med pa'i phyir /
TIk chen /
dpyod pa la lan btab bo zhes sbyar /
bde sogs la rang rig sgrub pa bde sogs la rang rig sgrub pa la /
rtsa bar /
rten dmigs goms pa'i khyad par las / /
tha dad pa ni 'jug pa can / /
bde sdug 'dod pa la sogs pa'i / /
khyad par mngon sum de dag ni / /
blo nyid de las tha dad gzhan / /
de shes gang yin cung zad kyang / /
rtogs med / /
ces pas /
bde sdug 'dod pa la sogs pa'i khyad par mngon sum gyis grub pa de dag ni chos can /
blo nyid yin te /
rten dang dmigs pa dang goms pa'i khyad par las sim gdung tha dad pa 'jug pa can yin pa'i phyir /
de dag chos can /
rang rig grub ste /
myong byed yod /
khyod myong ba'i shes pa de khyod las gzhan rdzas tha dad gang yin pa cung zad kyang rtogs pa med pa'i phyir /
! shes pa rdzas gzhan gyis myong na ha cang thal ba la /
rtsa bar /
gzhan gyis rig yin na / /
gzhan gyis kyang ni de spyod 'gyur / /
gal te des bskyed pa dang der / /
snang ba'i blo rig gzhan min na / /
dmigs par byed pa gzhan la yang / /
gnyis 'di gdon mi za bar yod / /
ci ste de las skyes min zhing / /
der snang can yang ma yin na / /
blo de yul med can du 'gyur / /
de ma zung na spyi dag kyang / /
mi 'dzin de ni cung zad kyang / /
dngos min zhes kyang sngar bshad do / /
de phyir don snang ba de ni / /
blo de las gzhan min des na / /
mngon sum dang ni bdag rig grub / /
ces pas /
bde ba sogs chos can /
phyis byung gi shes pa myong ba yin te / /
phyis byung gi shes pa gzhan gyis rig pa yin pa'i phyir zhe na /
bde ba chos can /
gzhan gyi blos kyang ni spyod cing myong bar 'gyur bar thal /
de rig pa'i phyir /
gal te bde ba des bskyed pa dang der snang ba'i blos rig gi /
gzhan gyi blo rig pa min no zhe na /
rang rgyud kyi bde ba la dmigs par byed pa'i gzhan gyi blo ni chos can /
rang rgyud kyi bde ba rig par thal /
khyod la yang rang rgyud kyi bde ba las skyes snang gnyis po 'di gdon mi za bar yod pa'i phyir /
ma yin te /
ci ste rang rgyud kyi bde ba de las skyes pa min zhing /
der snang ba can yang ma yin no zhe na /
rang rgyud kyi bde ba la dmigs pa'i gzhan gyi blo de yul med pa can du 'gyur bar thal /
des rang rgyud kyi bde ba ma bzung ba'i phyir /
bde ba spyi gzung don 'dzin no zhe na /
de 'dra'i blo chos can /
bde ba'i spyi dag kyang gzung don du mi 'dzin par thal /
spyi de ni cung zad kyang dngos po min zhes kyang sngar bshad pa'i phyir /
de lta bu'i blo de chos can /
mngon sum gyis grub pa dang /
bdag rig grub ste /
khyod la don snang ba de ni rang las gzhan min pa'i blo yin pa'i phyir /
! lan dgag pa las gnod byed dgod pa la /
rtsa bar /
gal te de la 'dzin byed kyang / /
mngon sum nyid ni min zhe na / /
don mtshungs tha dad de gang las / /
ma mthong don gcig ldan sogs kyis / /
gal te myong ba nges yin na / /
gzhan ni rnam kun 'dzin mi 'gyur / /
myong ba'i dbye ba'ang gsal zin to / /
zhes pas /
gal te gzhan gyi blos rang rgyud kyi bde ba de la 'dzin par byed kyang /
mngon sum nyid ni min pas myong byed min no zhe na /
rang rgyud kyi bde ba 'dzin pa'i gzhan gyi blo de chos can /
rang rgyud kyi bde ba la mngon sum yin min tha dad pa de gang las yin te ma yin par thal /
de gzung don du mtshungs pa'i phyir /
gal te rang rgyud kyi bde ba chos can /
rang gi blos myong bar nges pa yin te /
des myong ba'i ma mthong ba'i las dang ldan pa dang /
bdag dang don gcig la 'phro ba 'du ba dang /
sogs kyis de la dbang phyug dga' ba'i phyir /
gzhan gyi blos ma myong ste /
rtags bzlog pa'i phyir zhe na /
gzhan gyi blo ni rnam pa kun tu 'dzin par mi 'gyur bar thal /
des 'dzin pa la ma mthong ba'i las dang mi ldan pa'i phyir /
rang rgyud kyi bde ba chos can /
rang gzhan gyi blos myong mi myong gi dbye ba'ang mi 'thad par thal /
de bsal zin pa'i phyir /
rnal 'byor mngon sum la ha cang thal ba spang ba rnal 'byor mngon sum la ha cang thal ba la /
rtsa bar /
gang dag rnal 'byor mngon sum gyis / /
gzhan gyi bde ba la sogs pa / /
myong la nyams myong mtshungs pas na / /
de yang de bzhin gdung bar 'gyur / /
gal te yul dbang 'dus med pas / /
de las byung ba'i sdug bsngal ni / /
de dag la ni skye min na / /
sdug bsngal skyes par gyur nyid ni / /
sdug bsngal myong min 'on kyang ni / /
sdug bsngal shes pa skyes pa yin / /
sdug bsngal la sogs myong min par / /
gdung dang phan 'dogs rgyu ma yin / /
gang tshe rang nyid sdug bsngal gyi / /
rang gi ngo bor snang ba ni / /
gdung yin de dmigs shes yin pa / /
de tshe de ltar thal mi 'gyur / /
des na shes pa thams cad kyi / /
dmigs myong dag ni tha dad yin / /
don dang 'dra ba dmigs pa ste / /
rang nyid gsal ba bdag myong yin / /
zhes pas /
byed brag pa sogs gang dag /
rnal 'byor mngon sum gyi gzhan gyi bde ba la sogs pa myong bar 'dod pa'i lugs la /
'phags pa de yang chos can /
sdug bsngal can de bzhin du /
sdug bsngal gyis gdung bar 'gyur bar thal /
de dang sdug bsngal myong bar mtshungs pa'i phyir /
gal te yul yid du mi 'ong ba dang dbang po 'dus pa med pas /
de las byung ba'i sdug bsngal ni /
rgyud tha dad pa'i de dag la ni skye ba min no zhe na /
sdug bsngal skyes par gyur pa nyid ni sdug bsngal myong ba min gyi /
'on kyang de ni chos can /
sdug bsngal myong bar thal /
sdug bsngal la dmigs pa'i shes pa skyes pa yin pa'i phyir /
khyod rang gi lugs la ji ltar yin zhe na /
rgyud tha dad pa'i gang zag de chos can /
gzhan gyi sdug bsngal gyi gdung ba dang /
bde ba phan 'dogs pa'i rgyu ma yin te /
gzhan gyi sdug bsngal la sogs myong ba min pa'i phyir /
gzhan gyi sdug bsngal gyis gdung ba de ltar mi 'gyur bar thal /
de la dmigs pa'i shes pa skyes pa tsam yin pa'i phyir /
khyab ste /
sdug bsngal gyis gdung ba yin na gang gi tshe rang nyid sdug bsngal gyi rang gi ngo bor snang ba ni yin pa'i phyir /
bde sdug la dmigs pa'i shes pa skyes pa de'i tshe /
bde sdug can de ltar sim zhing gdung bar thal bar mi 'gyur te /
myong byed rang nyid myong bya sdug bsngal gyi rang gi ngo bor snang ba de'i tshe /
sdug bsngal gyis gdung ba yin pa'i phyir /
des na shes pa thams cad dmigs myong dag ni tha dad pa yin te /
dmigs bya'i ngo bor ma skyes kyang dmigs bya'i don dang 'dra bas /
don de dngos su dmigs par 'jog la /
myong byed rang nyid myong bya'i ngo bor gsal bar skyes pa'i sgo nas myong bya'i bdag nyid myong bar 'jog pa'i phyir /
TIk chen las /
gal te de la 'dzin byed kyang / /
zhes pa de spyod pa ba 'gog byed dang /
ma mthong don gcig ldan sogs kyis / /
zhes pa /
byed brag pa 'gog byed la sbyar /
don dang 'dra bar dmigs par 'jog /
rang nyid gsal ba bdag myong yin gsungs /
! dmigs myong tha dad par 'jog pa der dbu ma dgongs pa rab gsal las /
dmigs myong so sor 'byed pa ni skabs 'ga' re ma gtogs de 'dra ba'i mang po zhig la mi dgos so / /
zhes sogs dang /
shes pa thams cad kyi dmigs myong so sor 'jog dgos na /
sngo 'dzin mig shes kyi dmigs myong gcig tu gong du bshad zin pa dang 'gal te /
blo ni sngo sogs dngos min na / /
de ni ji ltar don myong yin / /
zhes pa'i 'grel par gsal ba'i phyir /
bzhi brgya pa'i 'grel par /
dbang shes kyis gzugs sogs gcod pa dang /
tshor ba bde sdug sogs nang du nyams myong gis yongs su gcod pa lta bu gnyis gnyis gsungs pa'i phyi ma de yid kyi mngon sum du bzhag go /
dmigs myong gnyis 'gal ba yang min /
don gcig tu'ang bzhag tu mi rung /
gang yin zhe na /
yul dang 'dra bar skyes pa ni yul de dmigs par 'jog la /
yul la longs spyod pa ni yul myong ba'i don yin /
tshig la khrid na /
rnam mkhyen chos thams cad dang 'dra dang /
mi 'dra sogs rtsod na lan ji ltar 'debs bsam dgos so / /
yul de dmigs na yul de myong bas ma khyab pa ni /
rnal 'byor pas sems can gzhan gyi bde sdug dmigs kyang de dag ma myong /
so skye'i rgyud kyi dus mtha'i skad cig mar gyur pa'i shes pa myong ba'i rang rig gis /
shes pa de myong yang /
ma dmigs pa lta bu dang /
sngo 'dzin mig shes kyis sngon po myong ba dang /
sngon po dmigs pa gnyis ka yin no / /
skabs 'dir /
dmigs pa ni yul dang 'dra bar bzhag /
myong bya'i ngo bor gsal bar skyes pa'i sgo nas myong bar bzhag /
rgyud tha dad pa'i shes pas myong ba med kyang /
dmigs pa yod /
de ltar na /
so skye tha mal pa rnams kyi rgyud la de bzhin gshegs pa'i sku gzugs la dmigs nas bde sdug myong ba yod dam med /
yod na /
rgyud tha dad pa'i gang zag gcig gis gcig la bde sdug myong bar 'gyur ba dang /
med na /
gang zag gcig la dgra gnyen gnyis kyis cig car lta ba'i tshe /
'dod mi 'dod kyi blo skye bar mngon sum gyis grub pa dang 'gal /
khyi rgan rgya bo'i rgyud kyi sngo 'dzin mig shes kyi 'khor du gyur pa'i tshor ba sdug bsngal gyi myong byar gyur pa'i sdug bsngal de sngon po dang sdug bsngal gnyis ka yin zhes /
rang re'i phar phyin yig cha las gsungs pas /
gang zag gcig la dgra gnyen gnyis kyis lta ba na /
dgra gnyen gnyis kyi mig shes kyi 'khor du gyur pa'i tshor ba bde sdug skye dgos la /
de 'dra'i tshor ba gnyis kyi myong byar gyur pa'i gang zag gcig po de'i gzugs de /
dgra gnyen gnyis kyi mig shes la ltos nas /
bde ba dang sdug bsngal du 'jog dgos te /
mtshungs pa'i phyir /
de bzhin du gzugs sdug pa la lta ba'i mig shes kyi 'khor du gyur pa'i tshor ba bde ba'i myong byar gyur pa'i gzugs de bde ba dang gzugs gnyis ka yin dgos /
rgyud tha dad pa'i gang zag gi rgyud kyi bde ba myong bar thal ba'i skyon 'jug go snyam /
rgyud tha dad pa'i gang zag gcig gcig gis bde sdug mi myong ba gzhung kun las mthun par gsungs so / /
shes pa lkog gyur dgag pa shes pa lkog gyur dgag pa las rang blo rtags las rtogs dgos par thal ba la /
rtsa bar /
gzhan yang mngon sum med pas na / /
blo ni rtags las rtogs par 'gyur / /
zhes pas rang rgyud kyi blo rnams ni rtags la brten nas rtogs dgos par 'gyur te /
tshad ma gzhan yang mngon sum med pa'i phyir /
! rang rgyud la blo sgrub pa'i rtags dbang sogs las gzhan mi rung ba la /
rtsa bar /
de yang dbang po don nam blo / /
yang na yid byed snga mar 'gyur / /
rgyu 'bras tshogs pa 'di dag las / /
'brel ba can gzhan yod min te / /
nus pa mthong ba med pa'i phyir / /
zhes pas /
rang rgyud kyi blo rtags las rtogs par 'dod na /
blo chos can /
rtags de yang dbang po dang /
don nam /
dbang blo'am /
yang na yid byed snga mar 'gyur bar thal /
rtags las rtogs dgos shing /
rtags gzhan med pa'i phyir /
bdag yid phrad pa'ang rgyu yin zhe na /
'bras bu dbang shes chos can /
rgyu rkyen gsum tshogs pa 'di dag las gzhan bdag yid 'brel ba can rgyur yod pa min te /
des phan pa'i nus pa mthong ba med pa'i phyir ro / /
! dbang sogs rtags su mi rung ba la /
rtsa bar /
de la 'khrul phyir dbang po min / /
don yang de bzhin blo yid byed / /
shes yin de yang ma grub nyid / /
ma grub pa ni rtags nyid min / /
zhes pas /
rtags bzhi yod pa de la dbang po dang de bzhin du don yang chos can /
rang rgyud la dbang blo sgrub pa'i rtags ma yin par thal /
khyab pa 'khrul pa'i phyir /
blo yid byed de yang chos can /
rang rgyud la blo sgrub pa'i sngar ma grub pa nyid yin par thal /
shes pa yin pa'i phyir /
rang rgyud la blo sgrub pa'i rtags med par thal /
de'i sngar ma grub pa'i phyir /
bsgrub bya grub pa'i sngar ma grub na /
de sgrub kyi rtags yang dag ma yin pas khyab bo / /
TIk chen las /
rtags sam phyogs chos nyid min pa'i phyir /
zhes bkod /
! lan dgag pa la /
rtsa bar /
gal te don gsal rtags yin par / /
'dod na de nyid shes min nam / /
'dis ni gsal gyur don gsal te / /
gsal ba nyams su myong min na / /
de yis gsal 'gyur mi nges phyir / /
'on te gsal te don nyid kyi / /
khyad par 'ga' zhig yin 'dod na / /
skye ba dang ni 'jig med pa'i / /
don la khyad par 'ga' yang med / /
de 'dod na yang shes so sor / /
skad cig 'jig par thal bar 'gyur / /
de'ang shes pa'am shes ma gyur / /
gal te shes pa rtags yin na / /
shes par yongs su bcad med par / /
des shes zhes bya de gang las / /
shes gyur nyid du bcad med kyang / /
de ni ci ltar go byed yin / /
mthong ba mthong gyur min gzhan gyur / /
mthong gyur 'gar yang mthong 'gyur med / /
khyad par de gzhan mthong ba la'ang / /
yod phyir rang blo rtogs par 'gyur / /
de phyir rang chos ltos med can / /
don chos yan gar ba las ni / /
blo ni rjes su dpog ma yin / /
zhes pas /
gal te don gsal rtags yin par 'dod na /
don gsal ba'i blo de nyid chos can /
rang rgyud la blo sgrub pa'i rtags ma yin par thal /
shes pa min nam ste yin pa'i phyir /
blo rtags min pa'i rigs pa 'di ni chos can /
blos gsal bar gyur pa'i don rtags yin pa bsal te /
gsal ba blo nyams su myong ba yin na /
blo de yis gsal bar gyur ba ma nges pa'i phyir /
'on te gsal ba ste don nyid kyi khyad par 'ga' zhig yin par 'dod na /
don chos can /
khyod la sngar mi gsal ba phyis gsal ba'i khyad par 'ga' yang med par thal /
skye ba dang ni 'jig pa med pa'i phyir /
skye 'jig de 'dra 'dod na yang /
phyi don chos can /
skad cig gis 'jig par 'gyur bar thal /
rang 'bras shes pa so sor skyed pa'i phyir /
don gyi khyad par de yang blos shes pa'am shes par ma gyur pa rtags yin /
gal te blos shes pa rtags yin na /
blo des shes pa zhes bya ba de tshad ma gang las kyang ma grub par thal /
shes par tshad mas yongs su bcad pa med pa'i phyir /
tshad ma des shes pa'i don gsal rgyud la blo sgrub pa'i rtags ma yin par thal /
shes pa da dung yang tshad mas ma grub pa'i phyir zhes pa'o / /
'dod na /
blos shes par gyur pa nyid du gyur pa'i don gsal ba de ni chos can /
rang rgyud la ji ltar blo go byed yin te ma yin par thal /
tshad mas bcad pa med pa'i phyir /
blos mthong bar gyur pa min pa'i mthong ba don gyi khyad par de rtags yin no zhe na /
gzhan sgra mthong ba'i long ba la'ang chos can /
rang rgyud la mig blo rtogs par 'gyur bar thal /
mig shes kyis 'gar yang mthong bar gyur pa med par gzhan nyan shes kyis mthong bar gyur pa'i khyad par don gsal ba de yod pa'i phyir /
des na /
blos shes pa'i don chos yan gar ba rtags su bkod na phyogs chos ma grub /
blos ma shes pa'i don chos yan gar ba rtags su bkod na khyab pa 'khrul pa de'i phyir /
blo rang gi chos la ltos pa med pa can gyi don chos yan gar ba las ni blo ni rjes su dpog pa ma yin no / /
mthong ba mthong gyur zhes pa'i tshig bzhi /
lha shAk gnyis kyis /
ma mthong mthong can gzhan gyis ni / /
mthong ba la lar mthong ba med / /
bye brag de gzhan ma mthong la'ang / /
yod phyir rang blo rtogs par 'gyur / /
zhes bton nas 'chad do / /
! blo'i rjes su gyur pa'i blo'i chos rtags su mi rung ba la /
rtsa bar /
blo rtags mngon sum gang yin pa / /
rang chos rang blo las gzhan ci / /
rgyu mtshungs pa las skyes pa de / /
blo las tha dad gang las yin / /
zhes pas /
blo rang gi chos bde ba lta bu de rtags yin no zhe na /
blo rang gi chos bde ba lta bu gang yin pa de chos can /
mngon sum gyis grub par thal /
rang rgyud la blo sgrub pa'i rtags yin pa'i phyir /
de chos can /
rang blo las rdzas gzhan du cir yang ma grub par thal /
rang gi gtso bo rnam shes dang /
dngos rgyu tshogs pa gcig las skyes pa'i phyir /
blo dang dngos rgyu tshogs pa gcig las skyes pa de blo las rdzas tha dad gang las kyang mi 'thad do / /
! de la /
bu ram gyi ro gzugs gnyis chos can /
rdzas tha dad ma yin par thal /
rgyu tshogs gcig las skyes pa'i phyir /
zhes 'phen na lan gang yod dpyad do / /
! rdzas gzhan rtags su mi rung ba la /
rtsa bar /
gzhan skyes de yang 'khrul pa can / /
gzugs sogs yul ni lnga po dang / /
dbang po dang ni dmigs pa dag /
ma gtogs de yi 'bras bu gzhan / /
nye bar mtshon pa ma yin no / /
de la gnyis ni dbang po 'das / /
don lnga dag la gzugs mthong las / /
skyes pa gzhan du srid bral ba / /
gang yin gcig kyang rtogs pa med / /
de ltar shes med gang yin te / /
rtags zhes bya ba bab chol yin / /
zhes pas /
rgyu tshogs gzhan las skye'o zhe na /
de yang chos can /
blo dang 'brel ba 'khrul pa can yin par thal /
rang blo lkog 'gyur gang zhig /
blo dang rgyu tshogs gzhan las skyes pa'i phyir /
rang rgyud la dbang blo sgrub pa'i 'bras rtags yod do zhe na /
de yod pa ma yin par thal /
gzugs sogs yul ni lnga po dang /
dbang po dang ni /
dmigs pa dag ma gtogs pa dbang blo de'i 'bras bu gzhan nye bar mtshon pa yod pa ma yin zhing /
de dag gang yang de sgrub kyi 'bras rtags ma yin pa'i phyir /
nye bar mtshon pa ma yin zhes pa ni /
de dag las gzhan rang blo'i 'bras bu med ces pa'o / /
de la dbang po dang blo gnyis ni dbang po'i mngon sum las 'das shing /
don lnga dag la gzugs mthong dbang shes phan byed du yod pa las gzhan du skyes pa srid pa dang bral ba gang yin pa gcig kyang rtogs pa med pa'i phyir /
de ltar dbang sogs gang yin pa de chos can /
rang rgyud la dbang blo sgrub pa'i rtags so zhes bya ba bab chol yin te /
tshad mas shes pa med pa'i phyir /
des na /
dbang po dang blo phyi ma gnyis ni so skyes mngon sum du ma mthong la /
de yang dbang po rang la tshad grub dang /
blo phyi ma lkog gyur du pha rol pos khas len pa'o / /
gzugs don lnga po ni /
dbang shes phan byed yod med kyi rjes su 'gro ldog mi byed pas dbang blo sgrub pa'i rtags ma yin no / /
! 'brel ba nges byed kyi tshad ma med pa la /
rtsa bar /
rtags yod na yang de dang ni / /
lhan cig 'brel ba mthong med par / /
ci ltar rtogs 'gyur rtags dag ni / /
ma mthong ba yi gsal byed min / /
rtags de nyid las sngar de ni / /
grub pa nyid du brjod na ni / /
de la yang ni dpe gzhan zhig /
bsgrub bya yin phyir thug med 'gyur / /
de phyir blo las don grub kyi / /
don las ji ltar yang de min / /
de ma grub par don rang nyid / /
rab tu grub pa med phyir ro / /
zhes pas /
don la sogs pa'i ngag smra brjod rtags yod na yang /
de chos can /
ji ltar dbang blo de rtogs par 'gyur te mi 'gyur bar thal /
dbang blo de dang ni lhan cig 'brel ba mthong ba med pa'i phyir /
khyab ste /
rtags dag ni 'brel ba ma mthong ba yi gsal byed min pa'i pa'i phyir /
bsgrub bya'i chos kyi 'brel ba mthun dpe'i steng du tshad mas ma mthong ba'i rgol ba'i ngor bsgrub bya gsal byed min no / /
rtags de nyid las sngar gzhan rgyud la blo de ni grub pa nyid du byas nas mthun dper brjod na ni /
rang rgyud la blo sgrub pa'i mthun dpe thug med 'gyur bar thal /
gzhan gyi blo de de sgrub kyi mthun dpe gang zhig /
gzhan rgyud la blo sgrub pa de la yang ni /
dpe gzhan zhig gi bsgrub bya yin pa'i phyir /
blo la don grub kyi ji ltar yang don las blo de grub pa min par thal /
blo de ma grub par don rang nyid rab tu grub pa med pa'i phyir /
TIk chen /
blo mngon sum gyis nyams su myong ba las don grub kyi /
don gyi rtags las ji ltar yang blo de grub pa min par thal /
blo de 'dzin rnam gyis rab tu ma grub par don rang nyid sus kyang rab tu grub pa med pa'i phyir /
! gzhan rgyud kyi blo yang mi rtogs par thal ba la /
rtsa bar /
mngon sum blo dang de las ni / /
brjod dang g.yo 'gul sogs mthong nas / /
gzhan sems rjes dpag mi 'gyur te / /
bdag la 'brel ba mthong med phyir / /
yid kyi blo la don gyi rtags / /
rab tu grub pa yod min phyir / /
zhes pas /
rang rgyud la mngon sum tshad mas /
blo rgyu dang de las ngag brjod pa dang lus g.yo 'gul sogs skye bar mthong ba'i rgyu mtshan gyis /
gzhan la yang de dag mthong nas gzhan sems rjes su dpag par mi 'gyur te /
bdag rgyud la de gnyis kyi 'brel ba tshad mas mthong ba med pa'i phyir /
khyad par du yid kyi blo rtog pa rang rgyud la yod par sgrub pa la /
dmigs rkyen gyi don gyi rtags las 'grub pa min te /
de la dmigs rkyen rab tu grub pa yod pa min pa'i phyir /
! blo rdzas gzhan gyis myong ba la gnod pa gzhan dgod pa la /
rtsa bar /
khyod kyi blo ni blo gzhan gyis / /
ci ltar rab tu gsal bar 'gyur / /
gsal min bdag tu mtshungs pa'i phyir / /
gsal bya gsal byed gang las yin / /
zhes pas /
khyod kyi ltar na /
don blos gsal bar byed dgos pa ltar /
blo yang rang gis ma myong bar blo gzhan gyis gsal bar byed dgos par 'dod pa mi rigs pa ni /
'di ltar blo ni blo phyi ma gzhan gyis ci ltar yang rab tu gsal bar 'gyur ba mi rigs par thal /
blo snga phyi gsal bya gsal byed rgyu gang las kyang yin pa mi 'thad pa'i phyir te /
de gnyis gsal ba min pa'i bdag tu mtshungs pa'i phyir /
bdag nyid du mtshungs zhes pa yin te /
lkog gyur kho nar 'dod pas so / /
! de la rtsod spang la /
rtsa bar /
yul ni ci ltar gsal ba yi / /
gsal la ngo bo 'pho phyir ro / /
gsal de'ang de yi ngo bo nyid / /
rang nyid rab tu gsal ba yin / /
de ltar blo la blo 'dod na / /
blo ni rang nyid rig par grub / /
de lta min na yul yang ni / /
blo dang lhan cig chos mtshungs nyid / /
de'i phyir nged kyi blo rang nyid / /
gsal ba'i ngo bos rab gsal zhing / /
gzhan der ngo bo 'pho ba yis / /
gsal ba na ni rab gsal nyid / /
'dra ba na ni rab gsal nyid / /
'dra ba yin yang de yis ni / /
blo gzhan rab tu gsal mi 'dod / /
rang nyid rab tu gsal phyir don / /
de yi ngo bos rab gsal yin / /
dper sgron gnyis bzhin mar me dang / /
bum pa dag kyang der brten nas / /
gsal bya gsal byed ngo bo yis / /
tha snyad rab tu rgyas par byed / /
ces pas /
phyogs sngas gsal bya gsal byed yin na /
gnyis ka'ang mngon par gsal bar 'dod par go nas /
yul sngon po ni chos can /
ji ltar gsal ba yin te ma yin par thal /
rang mi gsal ba'i phyir zhe na /
sngon po chos can /
gsal zhes brjod du rung ste /
gsal ba dbang shes la rnam pa'i ngo bo 'pho ba'i phyir /
gsal ba dbang shes de'ang chos can /
rang nyid rab tu gsal ba yin te /
sngon po'i rnam pa shar ba de'i ngo bo nyid yin pa'i phyir /
de ltar blo phyi ma la blo snga ma'i rnam pa shar bar 'dod na /
blo phyi ma ni chos can /
rang nyid rig par grub ste /
blo snga ma'i rnam pa snang ba'i phyir /
rang gsal ba de lta min na /
blo de chos can /
blo snga ma gsal ba ma yin par thal /
yul yang ni khyod dang lhan cig mi gsal bar chos mtshungs dang nyid yin pa'i phyir /
nged kyi lugs la blo de chos can /
blo gzhan gyis gsal mi dgos te /
rang nyid gsal ba'i ngo bos rab tu gsal zhing /
yul gzhan der rnam pa'i ngo bo 'pho ba yis gsal ba na ni rab tu gsal ba nyid yin pa'i phyir /
blo snga phyi 'dra ba yin yang /
blo snga ma gzhan chos can /
blo phyi ma de yis ni rab tu gsal bar mi 'dod de /
rang nyid rab tu gsal ba yin pa'i phyir /
dper na /
sgron me gnyis bzhin no / /
don gsal ba yin te /
don de'i rnam pa'i ngo bo shar bas rab tu gsal ba yin pa'i phyir /
blo snga phyi gnyis chos can /
gang rung gcig mi gsal bar thal /
gsal bya gsal byed yin pa'i phyir /
dper na mar me gsal byed dang /
bum pa dag kyang gsal bya yin pa der brten nas /
gsal bya gsal byed kyi ngo bo'i tha snyad rab tu rgyas par byed pa bzhin te /
sgron me'i 'od der brten nas /
mun khung gi bum gzugs gsal bar byed dgos pa'i phyir /
TIk chen las /
yul shes gang rung gcig la gzhan de'i rnam pa ma shar na gnyis ka'ang de bzhin du thal te /
blo la yul gyi rnam pa 'char ba min pa'i phyir zhes 'chad do / /
rang rig nges par khas len dgos pa des na rang rig nges par khas len dgos pa la /
rtsa bar /
yul dang dbang po tsam gyis ni / /
mthong zhes bya ba nges ma yin / /
des na gang las 'dir 'gyur ba / /
gzhan de'ang mthong bar gdon mi za / /
zhes pas /
gang las dran pa skye ba 'dir 'gyur ba yul mthong ba'i dus na /
gzhan don snang gi shes pa de yang mthong ba yod par gdon mi za ba ste /
yul dang dbang po tsam gyis ni don mthong zhes bya bar nges pa min pa'i phyir /
shes pa chos can /
rang rig yod de /
ngas gzugs mthong ngo snyam du dran pa yod pa'i phyir /
zhes pa'o / /
! dran pa'i rtags las rang rig sgrub pa mdor bstan pa /
rtsa bar /
dran pa las kyang bdag rig grub / /
ces pas /
gong du rang rig sgrub pa ma zad /
dran pa'i rtags las kyang rang rig grub ste /
myong ba yod de dran pa yod pa'i phyir /
zhes pa de yin no / /
! rang rig med na yi ge ring po sogs 'dzin pa'i shes pa mi srid pa thal ba dgod pa la /
rtsa bar /
shes pa gzhan gyis rig na ni / /
ring sogs 'dzin par mi 'gyur te / /
yun ring gnas pa med phyir ro / /
gnas na go rim med pas na / /
blo la cig car snang ba'i phyir / /
yi ge rim med ring mi 'gyur / /
phan tshun 'dre ba med pa yi / /
yig cha rim ldan ci ltar na / /
rim med pa ni skyed par byed / /
ces pas /
don snang gi shes pa de shes pa gzhan gyis rig pas myong byed yod par grub zin sgrub pa yin no zhe na /
yi ge ring po sogs 'dzin par mi 'gyur bar thal /
nyan shes re res mi 'dzin pa gang zhig /
du mas kyang mi 'dzin pa'i phyir /
dang po grub ste /
nyan shes re re ba yun ring po gnas pa med pa'i phyir /
gnas na /
yi ge ring po'i cha dang po thos pa'i nyan shes kyi blo chos can /
khyod la yi ge ring po'i cha cig car snang bar thal /
de snang la /
go rim med pa'i phyir /
de 'dra'i blo chos can /
yi ge ring po 'dzin par mi 'gyur bar thal /
go rim med pa'i phyir /
rim pa dang ldan pa'i yi ge ring po'i cha chos can /
ji ltar na go rim med pa'i nyan shes skyed par byed de mi byed par thal /
snga phyi phan tshun 'dre ba med pa dang du ma yin pa'i phyir /
! cha kun gyis nyan shes gcig kho na bskyed pa'i phyogs mi 'thad pa la /
rtsa bar /
snga ma mtha' yi bar gnas na / /
'og tu sgra ni 'phel bar 'gyur / /
rim min 'dzin phyir tha mar ni / /
rim ldan blo yang med par 'gyur / /
de 'og yul ni gnas med phyir / /
blo ni rang nyid gnas ma yin / /
rang nyid gnas na phyis kyang de / /
mi 'jig khyad par med phyir ro / /
zhes pas cha snga ma mtha'i bar du gnas nas nyan shes skyed do zhe na /
rim pa dang ldan pa'i yi ge ring po'i cha chos can /
'og tu sgra ni 'phel bar 'gyur bar thal /
yi ge'i cha phyi ma rdzas gcig tu bsnan pa'i phyir /
yi ge ring po'i cha tha mar ni thos pa'i blo yang chos can /
yi ge'i cha rim ldan du 'dzin pa med par 'gyur bar thal /
yi ge'i cha rnams rim min cig car du 'dzin pa'i phyir /
yi ge ring po'i cha dang po thos pa'i blo ni chos can /
yi ge'i cha dang po thos pa de'i 'og tu rang nyid gnas pa ma yin par thal /
de'i 'og tu khyod kyi yul ni gnas pa med pa'i phyir /
gal te rang nyid gnas na /
de chos can /
phyis kyang mi 'jig par thal /
sngar mi 'jig pa gang zhig /
snga phyi khyad par med pa'i phyir /
! cha de dag cig car skye ba la yang nyes pa de yod pa la /
rtsa bar /
yi ge rim med cig car ni / /
skyes pa la yang skyon 'di yod / /
lan gcig brtsal skyes phyir rtsol ba / /
phyi ma phyi ma don med 'gyur / /
yi ge rnams ni gsal ba la'ang / /
skyon 'di rjes su gnas pa nyid / /
ces pas /
yi ge ring po'i cha snga phyi rim med cig car skyes nas nyan shes bskyed pa la yang skyon 'di yod par thal /
sngar rtag pa yin na /
phyis mi rtag par 'gyur mi srid pa'i phyir /
yi ge ring po'i cha phyi ma phyi ma kun nas slong ba'i kun slong gi rtsol ba phyi ma don med du 'gyur bar thal /
dang po lan gcig brtsal ba las snga phyi dus gcig tu skyes zin pa'i phyir /
yi ge rnams sngar nas grub zin rkyen gyis gsal ba la'ang skyon 'di rjes su gnas pa nyid yin te /
cha rnams gcig gis gsal zin na phyi ma don med pa'i phyir /
du mas nyan blo du ma bskyed pa'i phyogs dgag pa du mas nyan blo du ma bskyed pa'i phyogs dgag pa la rtsa bar /
du ma yis ni de 'dzin na / /
tha ma'i blo gang de myong la / /
de yang ring por 'dzin min pa / /
des na ring blo dran mi 'gyur / /
zhes pas /
nyan shes du ma yis ni yi ge ring po de 'dzin la /
nyan shes de rjes kyi shes pas myong ngo zhe na /
yi ge ring po 'dzin pa'i blo myong byed med par thal /
rjes kyi shes pas yi ge ring po'i cha tha ma thos pa'i blo gang yin pa de kho na myong la /
de yang yi ge ring po 'dzin pa min pa'i phyir /
'dod na /
de dran par mi 'gyur ro / /
TIk cher /
yi ge cha shas snga phyi thos pa'i nyan shes snga phyi dang /
de myong ba'i blo rdzas gzhan rnams /
ma spel bar skyes sam 'on te spel nas skye zhes brtag pa byas te /
dang po ltar na /
du ma yis ni /
zhes pas dgag /
gnyis pa ltar na /
blo rnams so so /
zhes pa des dgag go /
! spel nas skye ba mi 'thad pa la thal ba dgod pa ni /
rtsa bar /
blo rnams so so tha dad du / /
myong na de sgra thos pa ni / /
chod pa med par snang mi 'gyur / /
sbyor bar byed pa'ang bsal ba yin / /
gal te chad pa mthong na yang / /
rnam chad med par 'khrul 'gyur na / /
thung ngu gnyis ni brjod na yang / /
rnam chad med par 'khrul par 'gyur / /
zhes pas /
yi ge ring po 'dzin pa'i blo rnams so so tha dad du spel nas myong bas skyon med na /
yi ge ring po de sgra thos pa'i nyan shes ni chos can /
yul bar chod pa med par snang bar mi 'gyur bar thal /
khyod snga phyi'i bar du myong byed rdzas gzhan gyis bar chod pa'i phyir /
nyan shes de chos can /
'jug pa myur bas bar ma chad du sbyor bar byed pa'ang ma yin par thal /
de sngar bsal ba yin pa'i phyir /
gal te bar chad pa mthong na yang bar rnam par chad pa med par 'khrul par 'gyur ro zhe na /
yi ge thung ngu a i gnyis ni brjod na yang bar rnam par chad pa med par 'khrul par 'gyur bar thal /
'dod pa de'i phyir /
! dbang shes kyis mtshams sbyar ba mi 'thad pa la rtsa bar /
dbang pos rnam bcad mthong na yang / /
dbang po las chad med sgro 'dogs / /
mi rung dbang po'i blo rnams kun / /
phyin ci log tu thal phyir ro / /
yi ge'i bdag nyid kun mtha' yang / /
mig 'dzums tshad du gnas pa yin / /
de yang rim gyis rdul phran ni / /
du ma dag dang 'brel bas rdzogs / /
rdul gcig bsgres dus chung ba yi / /
mthar thug dus kyang skad cig 'dod / /
blo yang skad cig de yi phyir / /
yi ge rim gyis rtogs par 'gyur / /
de phyir yi ge gzugs sogs la / /
blo gzhan gyis ni chod na yang / /
chod pa med par snang ba can / /
thams cad log pa'i don can 'gyur / /
zhes pas /
gal te bar ma chad du sbyor na /
dbang shes kyis sbyor ram /
rtog pas sbyor /
dang po ltar na /
dbang po'i shes pas bar rnam par bcad pa mthong na yang /
dbang po'i shes pa las bar chad pa med par sgro 'dogs pa mi rung bar thal /
de lta na /
dbang po'i blo rnams kun phyin ci log tu thal ba'i phyir ro / /
yi ge ring po rim gyis rtogs par 'gyur te /
yi ge dang de thos pa'i blo yang skad cig du ma yin pa'i phyir te /
yi ge'i bdag nyid kun gyi thung mtha' yang /
mig 'dzum pa'i yun tshad du gnas pa yin la /
de yang rim gyis rdul phran ni du ma dag dang 'brel ba'i yun gyis rdzogs dgos pa'i phyir /
khyab ste /
rdul gcig go sa bsgres pa'i dus kyang chos can /
dus mtha'i skad cig mar 'dod de /
dus kyi thung ba'i mthar thug pa yin pa'i phyir /
yi ge dang gzugs sogs la dmigs pa'i dbang shes thams cad chos can /
log pa'i don can du 'gyur bar thal /
blo gzhan gyis ni chod na yang chod pa med par snang ba can yin pa'i phyir / /
dbang po'i shes pa 'khrul pa las snga phyi gzhan du gyur ba'i dngos po rnams ni yid shes gcig tu sbyor bar byed pa yin na /
dbang shes de ni chos can /
brjod pa dang rjes su 'brel ba'i rnam rtog can yin par thal /
snga phyi tha dad du mtshon pa med par gcig tu 'khrul pa can gyi dran pa yin pa'i phyir /
'dod na /
de chos can /
khyod la ni yul gsal bar snang ba nyid ga la zhig ste ma yin par thal lo / /
khyab ste /
dbang pos bzung ba la don dam par sgra sbyor ba yod pa min no zhes bshad zin pa'i phyir /
zhes pa ni /
snga 'grel te /
rtsa bar /
dbang po 'khrul pa las gzhan du / /
dngos po rnams ni sbyor byed pa / /
tha dad mtshon med 'khrul pa can / /
dran yin de ni rnam rtog can / /
brjod dang rjes 'brel de la ni / /
gsal bar snang nyid ga la zhig /
dbang pos bzung la sgra sbyor ba / /
yod pa min zhes bshad zin to / /
'bru 'grel gong du song /
! skabs de dag tu rigs pa phra mo rnams /
thar lam gsal byed dang /
TIk chen rigs pa'i rgya mtsho gnyis las shin tu gsal bas gzigs par mdzod cig /
TIk chen las /
yi ge ring thung gang yin na'ang cha shas snga phyi du ma rim gyis 'byung bas khyab ste /
a thung lta bu la'ang skyes bu mig 'dzums pa'i yun tshad gcig yod dgos /
yi ge thos pa'i blo yang cha shas snga phyi rim gyis 'byung dgos pas /
dus mtha'i skad cig ma du ma'i yun tshad yod dgos /
blo des yi ge ring po rtogs pa yang skad cig ma rim gyis 'byung ba'i yun tshad kyis rtogs par 'gyur bas /
cha shas re tsam thos pa'i nyan shes kyis /
yi ge ring po thos pa mi 'thad cing /
thung ngu cha shas re 'dzin pa'ang yi ge thung ngu 'dzin pa min pa'i phyir /
blo cha shas du ma dang ldan pa'i nyan shes de /
yi ge ring po thos pa'i nyan shes su bzhag dgos pas /
cha shas snga phyi de dag gi bar na myong byed rtag pa rdzas gzhan gyis chod na mi rigs te /
yi ge ring po thos pa'i nyan shes med par 'gyur ro / /
de lta na /
dbang shes thams cad log pa'i don can du 'gyur ba'i phyir /
yid shes kyis snga phyi bar ma chad du snang ba'ang ma yin te /
de ni tha dad du mi snang bar /
skad cig snga phyi rnams gcig tu snang ba'i phyir / /
de'i snang yul sgra don tsam du grub ste /
dbang pos bzung ba'i rang mtshan sgra don du byas pa la dgag pa gong du brjod zin to / /
dbang yid gnyis 'dus nas yin pa mi 'thad pa'i gnod byed 'god pa dbang yid gnyis 'dus nas yin pa mi 'thad pa'i gnod byed dgod pa la /
rtsa bar /
dbang pos chod pa mthong na yang / /
gal te rtog pas sbyor byed na / /
don dang de yi myong ba ni / /
rgyun mi 'chad par snang ba dag /
rigs dam gnod pa can med na / /
chod pa zhes bya de gang las / /
gal te blo nus nges pa'i phyir / /
zhe na de ni gang las 'dod / /
cig car blo mthong med phyir na / /
de nyid 'di ltar dpyad bya yin / /
de rnams rigs mthun pa nyid la / /
nus pa nges par gyur pa yin / /
'di ltar rnam par rtog pa rnams / /
rim gyis 'byung bar yang dag rtogs / /
zhes pas /
gal te dbang pos chod pa mthong na yang /
rtog pas gcig tu sbyor bar byed na /
don dang don snang ba'i shes pa de'i myong ba ni chos can /
bar chod pa zhes bya ba de gang las yin te ma yin par thal /
rgyun mi 'chad par snang ba dag la rigs pa dam pas gnod pa med pa can yin pa'i phyir /
gal te blo gnyis cig car mi skye ba'i phyir te /
blo snga ma re res phyi ma re re skyed pa'i nus pa nges pa'i phyir zhe na /
de ltar mi skye ba de ni gang las 'dod dris pas /
blo gnyis cig car mthong ba med pa'i phyir zhe na /
de nyid 'di ltar dpyad bya yin te /
blo myong chos can /
bar ma chod par thal /
bar chod pa mthong ba med pa'i phyir mtshungs so / /
blo gnyis cig car skye ba med de /
khyod kyi lung las kyang gsungs pa'i phyir zhe na /
tshad ma mdo las /
sems gnyis lhan cig tu 'byung ba gang yin pa de ni gnas ma yin te /
go skabs med do / /
zhes pa'i lung chos can /
blo de rnams rigs mthun phyi ma re re ba nyid la phan pa'i nus pa nges par 'gyur ba la dgongs pa yin te /
'di ltar rigs mthun gyi rnam par rtog pa rnams rim gyis 'byung bar yang dag par rtogs pa'i phyir /
rigs mthun zhes pa ni gong du bshad zin to / /
! rigs pa des gzhan yang khegs pa la /
rtsa bar /
'dis ni gang zhig mthong don la / /
ngo shes byed pa'i rtog pa dag /
gsal bar snang bas mngon sum du / /
rtog pa de yang bsal ba yin / /
skra dang sgong dang mar me sogs / /
tha dad rtogs pa dag la yang / /
gsal snang yod phyir de 'dra'i blo / /
ci ltar mngon sum yin par 'gyur / /
de phyir ngo shes pa las ni / /
yig sogs gcig tu nges pa med / /
sngon myong dran las de yi chos / /
sgro 'dogs med par de nyid ni / /
'di zhes bya bar shes pa med / /
de yang ji ltar dbang skyes yin / /
zhes pas /
dbang shes rigs mthun rdzas tha dad du ma cig car mi skye bar bstan pa 'dis ni chos can /
dgos pa gzhan yang yod de /
rgyal dpog pa gang zhig dbang shes kyis mthong ba'i don la ngo shes byed pa'i rtog pa dag gsal bar snang bas /
mngon sum du rtog pa de yang bsal ba yin pa'i phyir /
dper na /
skra dang sgong dang mar me sogs snga phyi tha dad du rtogs pa dag la yang /
gcig tu ngo shes pa de 'dra'i blo chos can /
mngon sum yin pa thal /
gsal snang yod pa'i phyir /
zhes pa lta bu'o / /
ji ltar mngon sum yin par mi 'gyur bar thal /
snga phyi gcig tu 'khrul ba de'i phyir /
ngo shes pa chos can /
khyod las ni yig sogs gcig tu nges pa med par thal /
snga phyi gcig tu 'khrul ba de'i phyir /
sngar gyi yul de nyid 'di zhes bya bar shes pa ste rtog pa de yang chos can /
ji ltar dbang skyes yin te ma yin par thal /
sngar gyi yul myong ba dran pa las de'i chos su sgro 'dogs pa med par khyod skye ba med pa'i phyir /
! khas blangs dang rigs pa dang 'gal ba la /
rtsa bar /
don dang shes pa myong ba dang / /
cig car 'byung bar 'dod min zhing / /
don dang shes pa'i snang ba dag /
so sor rtogs pa'ang yod ma yin / /
don du snang ba'i rnams shes dang / /
phyi rol gyi ni don 'ba' zhig /
blo rnam gcig gis gzung min te / /
tha dad med par thal phyir ro / /
legs par rtogs pa'i khyad par gyis / /
myong ba legs par rtogs med pa'i / /
don dang don shes gang de dag /
phyi nas ji ltar so sor dran / /
zhes pas /
don snang gi shes pa de dus mnyam pa'i shes pa rdzas gzhan gyis myong ngo zhe na /
mi 'thad de /
don dang shes pa myong ba dag cig car 'byung ba 'dod pa min zhing /
don dang shes pa'i snang ba dag so sor rtogs pa yang yod pa ma yin pa'i phyir /
rdzas tha dad kyang blo rnam pa gcig pa can gyis bzung ba yin no zhe na /
don du snang ba'i rnam shes dang /
phyi rol gyi ni don 'ba' zhig chos can /
blo rnam pa gcig gis gzung don du byas pa min te /
de yin na khyod tha dad med par thal ba'i phyir /
don dang shes pa gang yin pa de dag chos can /
phyi nas ji ltar so sor dran te mi dran par thal /
legs par rtogs pa'i khyad par gyis myong ba legs par rtogs pa med pa'i phyir /
gzhung de dag gis /
don shes gcig tu gzung nas ma phyed pa la gnod pa brjod /
don snang shes pa dang /
de myong byed rdzas gzhan gnyis gcig tu bzung nas ma phyed pa la gnod pa brjod pa'o / /
TIk chen las /
don dang shes pa'i myong ba dag /
ces pa /
shes pa dang de myong byed rdzas gzhan cig car 'byung ba'i 'dod pa bkod nas gzhung gzhan rnams de'i lan la sbyar ba mi 'thad gsungs /
! rim gyis 'byung ba la yang nyes pa de 'byung bar bstan pa la /
rtsa bar /
don dang don gyi yid dag gi / /
myong ba rim bzhin skye ba la'ang / /
snang ba sna tshogs pa nyid kyi / /
brtsad pa'i skyon 'di gdon pa dka' / /
'di ltar sngon po la sogs pa'i / /
rnam gcig nyid dam myong ba gcig /
rtogs kyi sngon por snang ba ni / /
myong la myong ba gzhan ma yin / /
zhes pas /
don sngon po 'dzin byed dang /
sngon po'i don gyi yid sngo snang shes pa dag gi 'dzin byed kyi myong ba rdzas gzhan rim pa bzhin du skye ba la'ang /
sngon po 'ba' zhig pa'i rnam pa snang ba dang /
sngo snang shes pa'i rnam pa snang ba'i rnam pa sna tshogs pa can nyid kyi myong byed rdzas gzhan dmigs rung ma dmigs pa'i brtsad pa'i skyon 'di gdon pa dka' zhing 'jug pa'i phyir /
de'i rgyu mtshan 'di ltar sngon po la sogs pa'i rnam pa gcig nyid dam myong ba gcig nyid rtogs kyi /
sngon por snang ba ni myong ba la myong ba rdzas gzhan yod pa ma yin pa'i phyir /
sogs sgras kha dog gzhan 'dzin pa sdud do / /
! phyi rol yul la blo 'pho ba mi srid par thal ba dgod pa la /
rtsa bar /
shes pa gzhan gyis rjes myong bar / /
'gyur ba de la'ang dran pa mthong / /
de ni gang gis myong ba yin / /
gal te de yang gzhan gyis na / /
shes rig 'phreng ba rjes 'brel can / /
'di skyed de ni gang zhig yin / /
gal te snga blo de nyid na / /
yul gzhan la ni 'pho mi 'gyur / /
zhes pas /
shes pa snga ma de shes pa gzhan gyis rjes su myong bar 'gyur ba de la'ang dran pa mthong bar /
de ni shes pa gang gis myong ba yin dris pas /
gal te shes pa phyi ma de yang /
shes pa gzhan gyis myong ngo zhe na /
shes pa phyi mas snga ma rig pa'i phreng ba rjes su 'brel ba can gyi shes pa phyi ma 'di skyed byed de ni gang zhig yin dris pas /
gal te snga blo de nyid yin na /
shes pa phyi ma chos can /
yul gzhan la ni 'pho bar mi 'gyur bar thal /
rang gi nyer len gzung don du byas nas myong ba'i phyir /
! de'i khyab pa sgrub pa la /
rtsa bar /
gzung ba'i mtshan nyid kyir gyur pa / /
nye ba skyed byed blo de dag /
mi 'dzin par ni shes phyi ma / /
ci ltar gzhan ni 'dzin par 'gyur / /
bdag la shes bskyed rang bzhin du / /
nges pa'i nang gi yan lag ni / /
de dag la gzhan phyi yi ni / /
yan lag gang gis gegs byed 'gyur / /
phyi rol don ni nye bas kyang / /
de la gegs byed nus ma yin / /
gzhan du yul ni nye ba na / /
'gas kyang blo myong mi 'gyur ro / /
don de min pa'i gnas skabs 'ga' / /
yod min des na rtsa ba ni / /
med na blo yi dran pa yang / /
med phyir 'dod pa a re mdzes / /
'das sogs rnam rtog gang dag la / /
don nye ba ni yod min la / /
'pho ba'i rgyu ni med pa'i phyir / /
don la spyod pa mi srid 'gyur / /
zhes pas /
shes pa phyi ma chos can /
skyed byed kyi blo de dag mi 'dzin pa ni /
ji ltar yul gzhan ni 'dzin par 'gyur te mi 'gyur bar thal /
blo snga ma de gzung ba'i mtshan nyid kyir gyur pa'i sgo nas nye ba yin pa'i phyir /
don nye bas blo snga ma 'dzin pa la gegs byed do zhe na /
shes pa phyi ma chos can /
bdag la dmigs pa'i shes pa skyed pa'i rang bzhin du nges pa'i nang gi yan lag ni /
de dag las gzhan phyi yi ni yan lag gang gis gegs byed par 'gyur bar mi 'thad de /
phyi rol don ni nye bas kyang blo phyi mas snga ma 'dzin pa de la /
gegs byed nus pa ma yin pa'i phyir /
de las gzhan du nus na /
phung po lnga pa can gyi skyes bu chos can /
yul ni nye ba na 'gas kyang blo myong ba mi 'gyur bar thal /
don de nye ba med pa'i gnas skabs 'ga' yang yod pa min pa'i phyir /
des na /
blo'i dran pa yang med par thal /
rtsa ba myong ba ni med pa'i phyir /
ma khyab na /
rgyu med par 'bras bu 'dod pa a re mdzes so / /
'das sogs 'dzin pa'i rnam rtog gang dag chos can /
don la spyod pa mi srid par 'gyur bar thal /
don la 'pho ba'i rgyu ni med pa'i phyir te /
gzung don nye ba ni yod pa min pa'i phyir /
myong ba med na dran pa yang med dgos pas /
myong dran thams cad rgyun chad par 'gyur bas a re mdzes zhes pa /
mi mdzes pa ci zhig byar yod ces bya ba'i tha tshig go /
phyi rol don la 'pho ba'i tshul gyi lan dgag pa phyi rol don la 'pho ba'i tshul gyi lan dgag pa la /
rtsa bar /
gal te bdag la shes bskyed pa'i / /
nus par rim gyis zad pa na / /
yul gzhan la ni 'pho 'gyur na / /
don blo de ni gang las yin / /
sngar gyi blo ni nus zad na / /
don la 'pho bar mi 'gyur te / /
blo sngon med par blo ma yin / /
don gzhan chags zhes nus nyams na / /
shes pa skye ba ma rtogs phyir / /
zhes pas /
gal te shes pa snga mas bdag la dmigs pa'i shes pa bskyed pa'i nus pa rim gyis zad pa na /
yul gzhan la ni 'pho bar 'gyur ro zhe na /
don la 'pho ba'i blo de nyid la rgyu gang las yod pa yin te ma yin par thal /
sngar gyi blo ni nus pa zad pa'i phyir /
'dod na /
don la 'pho bar mi 'gyur bar thal lo / /
blo sngon ma med par blo phyi ma skye ba ma yin pa'i phyir te /
don gzhan gzugs la chags pas sgra 'dzin nyan shes skye ba'i nus pa nyams pa na /
sgra 'dzin nyan shes skye ba ma rtogs pa'i phyir /
'di ni /
shes pa snga mas phyi ma bskyed pa'i nus pa zad na /
snga ma de la shes pa phyi ma don 'dzin nus su skyed pa'i nus pa med dgos /
de ltar na /
shes pa phyi ma de la nyer len med par 'gyur bas /
shes pa phyi ma don la 'pho ba yang mi 'gyur ro / /
shes pa phyi ma don 'dzin nus su skyed pa'i blo sngon la med par don 'dzin pa'i blo skyed ba med do / /
! rtsod spang gi lan la /
rtsa bar /
cig car rigs mi mthun skye yang / /
shin tu gsal ba'i sems gcig gis / /
nus pa nyams par byas pa'i phyir / /
kun gzhi las gzhan 'byung ba min / /
de lta min na yid 'jug ni / /
mtshungs la yid gzhan ltos mi 'gyur / /
yid shes rim bzhin skye bas kyang / /
ltos pa rab tu grub pa yin / /
zhes pas /
rang sde kha cig /
shes pa snga ma nyer len du med na'ang /
rnam shes phyi ma skye ba yod de /
mdo las kun gzhi'i rnam shes 'jug shes drug po kun gyi nyer len du gsungs pa'i phyir zhe na /
kun gzhi las rnam shes rigs mi mthun cig car skye yang /
yid gzugs mdzes la chags pa'i skyes bu chos can /
kun gzhi las gzhan sgra 'dzin nyan shes 'byung ba min par thal /
yid gzugs la lhag par chags pa'i shin tu gsal ba'i sems gcig gis sgra 'dzin nyan shes skye ba'i nus pa nyams par byas pa'i phyir /
yid yul la 'jug pa ni mtshungs pa la /
yid gzhan phyi ma ltos par mi 'gyur bar thal /
blo snga ma las phyi ma skye ba de min pa'i phyir /
blo phyi ma snga ma la ltos pa rab tu grub pa yin te /
yid shes rim bzhin skye bas so / /
kyang gi sgras /
yid don gzhan la chags pa'i tshe /
shes pa gzhan mi skye ba ma zad /
yid kyi rnam shes rim gyis skye bas kyang /
blo snga ma'i nus pa la ltos pa rab tu grub ces pa'o /
! de la rtsod spang la /
rtsa bar /
yid gcig yin phyir gzhan la ni /
chags pa gzhan la mi 'gro'i phyir / /
shes gzhan mi skye zhe na min / /
la lar cig car 'byung phyir ro / /
'jug pa mtshungs la mtshungs pa'i phyir / /
thams cad tshe gzhan rtogs mi 'gyur / /
bdag yid ldan pa tsam las ni / /
skyes na'ang cig car skye bar 'gyur / /
gcig las bya ba gcig yin na'ang / /
ci ltar mar me du mas mthong / /
rim gyis kyang nus med 'gyur te / /
phyis kyang bye brag med phyir ro / /
'dis lus skyes bu bshad pa yin / /
gal te 'du byed las nges na / /
de phyis gang las blo nyid las / /
zhe na yin mod 'dod pa nyid / /
zhes pas /
bye brag pas /
yid rtag pa gcig pu yin pa'i phyir /
sna dbang du 'gro bas yul gzhan dri la chags pa na dbang po gzhan la mi 'gro ba'i phyir /
shes pa gzhan mi skye ba yin gyi /
snga ma'i nus pa la ltos nas min no zhe na /
'thad pa min te /
skabs la lar rgyud gcig la shes pa du ma cig car 'byung ba'i phyir /
'jug shes drug yul la 'jug pa mtshungs par yod pa la yang /
yul gcig las gzhan rtogs par mi 'gyur bar thal /
dus thams cad kyi tshe yid gcig kho nar mtshungs pa'i phyir /
khyod rang ltar na yang shes pa du ma cig car skye ba 'gyur bar thal /
bdag yid rtog pa phrad pa'i ldan pa tsam las ni dbang shes rnams skye ba khyod rang gi grub mtha' yin pa gang zhig /
rtag pa la res 'ga' phrad ma phrad khyad med pa'i phyir /
gal te byed pa gcig las bya ba gcig yin pas khyab pa'i phyir /
yid shes gcig gis shes pa du ma skye ba mi 'thad do zhe na /
de lta na'ang ci ltar mar me gcig gis skyes bu du mas gzugs mthong ba'i bya ba byed pa mi 'thad par thal lo / /
yid chos can /
rim gyis kyang shes pa du ma bskyed pa'i nus pa med par 'gyur bar thal /
cig car du mi bskyed pa gang zhig /
phyis kyang sngar dang nus pa mi 'dra ba'i bye brag med pa'i phyir /
'dis ni /
rgyang phan pa gang dag 'byung ba'i rang bzhin gyi lus rtag pas shes pa bskyed pa dang /
grangs can pas skyes bu rtag pas yul la longs spyod par 'dod pa la gnod byed bshad pa yin te /
rtag pas bya ba byed pa khegs pa'i phyir /
rig pa can pas /
gal te /
'du byed las shes pa re re kho na skye ba nges pa yin no zhe na /
'du byed rtag na rigs pa snga mas khegs shing /
mi rtag na sngar med 'du byed de phyis gang las skye ba yin /
bdag gi yon tan gyi bag chags zhes bya ba de blo snga ma nyid las skye ba yin no zhe na /
de ltar yin mod don de kho bo cag 'dod pa nyid yin no / /
! rgyu yin yang gzung yul min pa dgag pa dngos la /
rtsa bar /
gzung la gzung nyid skyed byed la /
gzhan min skyed byed nyid mtshan nyid / /
snang ba gzung ba ma yin mod / /
cha med pa la phra sogs med / /
ces pas /
shes pa snga ma la phyi ma'i gzung yul gyi nus pa dang /
nyer len gyi nus pa gnyis yod cing gzung yul gyi nus pa nyams pa na phyi rol la 'pho ba yin gyi /
skyed byed kyi nus pa nyams nas ma yin no zhe na /
dbang shes rnams kyi gzung don la rang 'dzin dbang shes kyi gzung don byas pa nyid kyi sgo nas bskyed par byed pa las gzhan pa'i skyed byed kyi nus pa min te /
shes pa yul gyi rang 'dra'i rnam ldan du skyed byed nyid shes pa de'i gzung don gyi mtshan nyid yin pa'i phyir /
dper na /
snang ba la gzung don ma yin pa'i skyed byed gzhan med pa bzhin no / /
TIk chen las /
tshig de phyogs sngas 'phangs pa yin par 'dod / /
snang ba cha phra bar song ba'i sgo nas gzung don mi byed pa bzhin du /
blo snga ma'ang phyi ma'i gzung don mi byed pa srid do zhe na /
blo snga ma'ang chos can /
cha phra ba sogs su song ba med par thal /
phyogs kyi cha med yin pa'i phyir /
! de'i lan dgag pa la /
rtsa bar /
gzung ba'i nus pa nyams 'gyur gyi / /
skyed byed bdag nyid gzhan min na / /
gzung ba'i mtshan nyid can la ni / /
gzung las skyed byed gzhan med de / /
gzugs sogs de lta min par ni / /
blo la dngos su phan 'dogs med / /
gzung ba'i mtshan nyid las 'di yi / /
de dngos nges pa gzhan ci yod / /
blo la'ang de yod de yi phyir / /
de yang de nyid du rnam gnas / /
'dzin pa yi ni nyer len dang / /
myong ba sems kyi gzung mtshan nyid / /
gzugs sogs dang ni sems de ltar / /
gzung ba'i mtshan nyid dpyod pa 'di / /
ma dag blo can la yin gyi / /
rnal 'byor rtogs pa bsam mi khyab / /
de la phra sogs ngo bo yis / /
gzung ba gzung min nyid 'gyur na / /
gzugs sogs blo la sngar med gang / /
phyis skyes pa ni ci zhig yod / /
ces pas /
blo snga mas phyi ma'i gzung ba'i nus pa nyams par 'gyur gyi /
skyed byed kyi bdag nyid gzhan nyams pa med pas blo phyi ma yul la 'pho'o zhe na /
gzung ba'i mtshan nyid can la ni /
gzung don las skyed byed gzhan med de /
gzugs sogs gzung don de lta min par ni /
dbang blo la dngos su phan 'dogs pa med pa'i phyir te /
gzugs de la gzung ba'i mtshan nyid las gzhan pa'i dbang shes 'di'i rgyu'i dngos por nges pa ci yod de med pa'i phyir /
blo snga ma de yang chos can /
blo phyi ma'i gzung don de nyid du rnam par gnas par thal /
khyod la'ang blo phyi ma rang 'dra'i rnam ldan du skyed pa de yod pa de'i phyir /
de chos can /
blo phyi ma'i gzung don du gnas par thal /
blo phyi ma'i nyer len dang myong bya yin pa'i phyir /
khyab ste /
rang 'dzin pa yi ni nyer len dang myong ba de sems kyi gzung don gyi mtshan nyid yin pa'i phyir /
'o na /
gzhan sems chos can /
rnal 'byor mngon sum gyi gzung don ma yin par thal /
de'i nyer len ma yin pa'i phyir zhe na /
gzugs sogs cha phra bas gzung don ma yin pa dang ni /
gzhan gyi sems nyer len ma yin pas /
gzung don min zhes de ltar gzung ba'i mtshan nyid dpyod pa 'di chos can /
ma dag blo can gyi dbang du byas pa yin te /
so skye'i dbang du byas pa'i phyir /
rnal 'byor pa 'phags pa'i yul rtogs pa'i tshul chos can /
khyod ji lta ba bzhin du so skyes bsam gyis mi khyab ste /
khyod ji lta ba bzhin du rtog ge'i blos bsam gyis mi khyab pa'i phyir /
blo phyi mas rang gi blo snga ma 'dzin par 'gyur na /
blo phyi ma chos can /
don gzhan rtogs par mi 'gyur bar thal /
de ma thag pa'i rgyu'i sems gang yin pa de nyid gzung don du 'dzin par 'gyur ba des na'o / /
khyab ste /
gzugs de la cha phra ba la sogs pa'i ngo bo yis /
sngar bzung ba phyis gzung don min pa nyid du 'gyur na /
gzugs sogs 'dzin pa'i blo la sngar med pa'i cha phra ba gang /
phyis skyes pa ni ci zhig yod de med pa de'i phyir /
de dag ni brtag pa mtha' gzung gi tshul yin la /
rang lugs la blo'i gzung don khas len nas min no / /
TIk cher /
rang 'dzin shes pa'i nyer len dang myong bya yin pa de nang sems kyi gzung don gyi mtshan nyid du ston pa ma yin zhing /
de 'dra de nang sems kyi gzung don yod na /
de'i mtshan nyid yin dgos zhes brtag pa mtha' bzung gi tshul gyis ston pa yang ma yin no zhes gsungs /
! de'i lan dgag pa la /
rtsa bar /
de phyir rang blo 'dzin 'gyur na / /
de ma thag pa'i rgyu yi sems / /
gang yin de nyid 'dzin 'gyur ba / /
des na don gzhan rtogs mi 'gyur / /
nus pa du ma gcig med kyang / /
dngos rnams ngo bo nyid kyis 'bras / /
gcig dang du ma byed ces brjod / /
gal te gcig las du ma min / /
ma yin 'ga' zhig gcig las gcig /
'bras bu tshogs pa dag las byung / /
gcig kyang tshogs pa gnyis 'gyur phyir / /
de ni du ma byed ces brjod / /
ces pas /
rang blo snga ma gzung don du byas nas 'dzin par 'gyur na ni /
de ma thag pa'i rgyu'i sems gang yin pa de nyid kho na 'dzin par 'gyur dgos pa des na don gzhan phyi rol rtogs par mi 'gyur ro zhes bya ba grub bo / /
gal te shes pa snga mas shes pa phyi ma'i gzung don byed pa'i nus pa las gzhan pa med do zhes pa mi 'thad de /
dngos po rnams la nus pa don gzhan du ma dang ldan pa'i phyir /
des na /
nus pa de dag rdzas tha dad cing /
rnam shes las kyang rdzas tha dad do zhe na /
dngos po rnams chos can /
rang las rdzas tha dad pa'i nus pa don gzhan yod pa'i sgo nas 'bras bu bskyed pa ma yin par thal /
rdzas tha dad pa'i nus pa du ma dag gcig med kyang rang 'bras bskyed pa'i ngo bor skyes pa nyid kyis 'bras bu gcig dang du ma byed ces brjod pa'i phyir /
gal te /
rgyu gcig las 'bras bu du ma 'byung ba min no zhe na /
rgyu gcig nyid la rang las rdzas tha dad pa'i nus pa du ma yod pas rgyu gcig las 'bras bu du ma skye ba ma yin gyi /
rgyu gcig kho na las 'bras bu gcig ni skye ba cir yang mi rung gi 'bras bu thams cad rgyu rkyen gyi tshogs pa dag las byung ba yin la /
dngos po gcig kyang 'bras bu 'ga' zhig gi nyer len du 'gyur zhing /
'ga' zhig gi lhan cig byed rkyen du 'gyur bas 'bras bu so so la ltos te rgyu rkyen gyi tshogs pa gnyis su 'gyur ba'i phyir /
rgyu gcig po de ni 'bras bu du ma byed ces brjod pa yin no / /
! don bsdu ba la /
rtsa bar /
gal te blo gzhan don dang ni / /
rnam shes snga ma 'dzin 'gyur na / /
snga phyir snang ba can nyid phyir / /
dpyod pa la sogs don gcig la / /
rtag tu rim gyis mthong ba yi / /
rjod gnyis rim min nyid 'gyur zhing / /
gcig kyang gnyis gnyis snang bar 'gyur / /
bdag dang de rig snang ba'i phyir / /
zhes pas /
gal te blo gzhan phyi mas don dang rnam shes snga ma gnyis ka 'dzin par 'gyur bas /
blo phyi ma yul la 'pho'o zhe na /
rtag tu rim gyis mthong ba'i a i gnyis las i'i don gcig la dpyod pa'i blo chos can /
rjod pa a i gnyis rim min cig car nyid du 'dzin par 'gyur bar thal /
snga ma a 'dzin pa'i nyan shes dang phyi i gnyis ka gzung don du snang ba can nyid yin pa'i phyir /
a gcig kyang chos can /
mngon sum la gnyis gnyis snang bar 'gyur bar thal /
bdag rig pa dang rnam shes de rig pa'i mngon sum gnyis ka la gzung don du snang ba'i phyir /
yi ge de gnyis snga phyi snang ba can yin pas rtag tu rim gyis mthong ba yin la /
cig car du snang ba mi 'gyur ro / /
don dang shes pa snga ma cig car 'dzin pa'i lan dgag pa don dang shes pa snga ma cig car 'dzin pa'i lan dgag pa la /
rtsa bar /
gal te yul gzhan 'pho ba na / /
tha ma nyams su myong min na / /
gzhan gyis nyams su myong ba bzhin / /
thams cad myong med thal bar 'gyur / /
gal te bdag myong mngon sum yin / /
gzhan gyis myong 'gyur ma yin na / /
gang gis de skad brjod 'gyur pa / /
bdag gis myong de gang las grub / /
gsal rgyu ma grub par gyur gyi / /
gsal bar 'dod pa'i gsal ba min / /
gal te gsal ba ma grub kyang / /
gsal na 'gro 'di gsal bar 'gyur / /
zhes pas /
gal te rnam shes yul gzhan phyi rol la 'pho ba na /
'pho kha ma'i blo tha ma de de'i blo phyi mas nyams su myong ba min par blo phyi ma des don 'dzin pa yin no zhe na /
de ltar na /
rgyud gzhan gyis bde ba sogs nyams su myong ba de rang gis ma myong bzhin du blo snga ma thams cad kyang rang gis nyams su myong ba med par thal bar 'gyur te /
don la 'pho kha'i blo tha ma ma myong ba'i phyir /
de ma myong na des shes pa snga ma myong bar mi rtogs shing /
des snga ma snga ma rnams la myong byed tshad ma yod par tshad mas mi rtogs par 'gyur ba'i phyir te /
rang rig med pa'i phyir dang /
shes pa phyi mas myong bar mi rtogs pa'i phyir /
gal te bdag myong ni mngon sum yin la /
gzhan gyis myong bar 'gyur ba ni mngon sum ma yin pas /
bdag gis myong ba yang gzhan gyis myong ba dang mi 'dra'o zhe na /
rgyu mtshan gang gis na /
bdag gis myong ba mngon sum yin la /
gzhan gyis myong ba de ltar min no zhes brjod par 'gyur ba bdag gis myong ba de nyid tshad ma gang las 'grub ste grub pa med do / /
mig sogs gsal lo zhes pa'i tha snyad mi 'thad pa'i skyon med de /
mig gi dbang po de gsal ba mig shes kyi bdag rkyen yin pas de ltar brjod do / /
rang gsal bar 'dod pa'i shes pa chos can /
rang gsal ba'i ngo bor ma grub bzhin du /
yul gsal ba ma yin par thal /
yul can gyi blo yin pa'i phyir /
khyab ste /
gal te rang gsal bar ma grub kyang /
don gyi gsal byed yin na /
'gro ba 'di kun gyis don gsal bar 'gyur ba'i phyir /
TIk chen las /
dbang po ni shes pa'i bdag rkyen byed pas gsal ba'i tha snyad thob /
yul gsal ba'i shes pa rnams ni rang gsal ba'i ngo bor ma grub na /
don gsal ba mi 'thad de /
gzhan du na /
'gro ba 'di mtha' dag don gsal ba'i bdag nyid du 'gyur ro zhes pa'o / /
mjug bsdu ba smras pa /
tshad ma'i rigs lam dpyod pa'i blo'i dmus long / /
'jam mgon bla ma'i sras mchog gsum gyi gzhung / /
'khar ba 'jus te chos grags dgongs zab mtshor / /
zhugs pa'i skal bzang thob par bdag yi rangs / /
tshad ma rnam 'grel gyi le'u gsum pa mngon sum le'u'i rigs pa'i dgongs rgyan zhes bya ba de /
snga lor lha ldan du 'go brtsams nas las brel gyi dbang gis re zhig mtshams 'jog byas nas /
'di lo zla ba bcu gcig par pe cin slob gling du slob khrid la yong skabs mu mthud bris te /
bod rab byung bcu bdun pa'i sa sbrul zla ba bcu gnyis pa'i tshes gcig res gza' spen pa spyi lo . nyin rdzogs par sbyar ba'o / /
