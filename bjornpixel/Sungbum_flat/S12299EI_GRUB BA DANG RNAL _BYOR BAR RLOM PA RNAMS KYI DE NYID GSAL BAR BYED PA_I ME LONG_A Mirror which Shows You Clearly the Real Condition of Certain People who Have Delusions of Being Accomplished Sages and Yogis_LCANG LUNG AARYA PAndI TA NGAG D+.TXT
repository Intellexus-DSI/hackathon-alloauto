@# / /
grub ba dang rnal 'byor bar rlom pa rnams kyi de nyid gsal bar byed pa'i me long bzhugs so / /
@## / /
legs par bshad pa'i hUM sgra sgrogs pa'i mod / /
log par spyod pa'i brag ri gzhom byed pa'i / /
gnam lcags rdo rje'i me char 'bebs mkhas pa / /
dpal ldan bla ma dbyar skyes dbang po rgyal / /
rgyal kun yab tu gyur kyang gzhon nu'i tshul / /
dmar ser mdangs ldan glegs ral phyag mtshan can / /
bdag gi lhag pa'i lha gcig 'jam pa'i dbyangs / /
blo gros spobs pa'i snang ba stsal du gsol / /
bdag ni sngon bsags bsod nams dman pa'i mthus / /
mkhas smod glen rmongs kun gyis mchod pa'i yul / /
zas phyir tshe srog gtong ba'i mtha' 'khob 'dir / /
las ngan tshabs chen stobs kyis dbang med 'khyam / /
bslab khrims bsrung lo tshul 'chos mkhan po ste / /
thos bsam byas @## / /
lo grags 'dod tshe 'di pa / /
snyan par smras lo ngo bsrung bzang brdzu mkhan / /
rang tshugs bzung lo nga rgyal dregs pa can / /
g.yo sgyu zol zog spyod pa lhur len pa| |bdag la thugs rjes gzigs shig skyabs mgon rje / /
rang la mi phan gzhan la gnod pa yi / /
don med 'chal gtam 'di 'dras ci bgyi lags / /
'on kyang deng sang dus kyi skye bo yi / /
spyod tshul mthong bas 'di skad smra bar spro / /
dam pas smad pa'i spyod ngan sna tshogs kyis / /
rjes 'jug mi dge bcu la sbyor byed rnams / /
lam ston bshes gnyen grangs su 'gro 'gyur na / /
kla klo rnams kyang dge bshes cis mi 'gyur / /
'bad pas mngon shes phra mo bsgrub gyur nas / /
dad ldan mi yi mgo g.yogs nus tsam gyis / /
'gro 'dren grangs su 'gro par 'gyur ba na / /
the'u rang rnams kyang 'gro 'dren cis mi 'gyur / /
yang dag rig pa'i phyogs tsam ma mthong zhing / /
'brel med 'gal 'du rgyab 'gal smra ba rnams / /
blo chen mkhas pa'i grangs su 'gro 'gyur na / /
rmongs brtul dag kyang shes ldan cis mi 'gyur / /
na chung myos byed glu gar rol mo sogs / /
nar mar bsten cing gos ser klubs tsam gyis / /
rab byung grangs su 'gro bar 'gyur ba na / /
zhing pa rnams kyang btsun pa cis mi 'gyur / /
cha lugs zhi dul dag 'jam gtsor byed cing / /
nang sems gzhan gnod kho na'i bsam gtan pa / /
rgyal sras grangs su 'gro bar 'gyur ba na / /
byi la rnams kyang byang sems cis mi 'gyur / /
mthu gtad la sogs sbyor ngan sna tshogs kyis / /
'gro rnams srog dang bral bar byed nus pas / /
sngags 'chang grangs su 'gro bar 'gyur ba na / /
stag gzig rnams kyang sngags pa cis mi 'gyur / /
cho ga'i go rim tsam yang ma nges par / /
dur khrod 'grims pas mi tshe 'da' ba rnams / /
bdag 'dzin gcod byed grangs su 'gro 'gyur na / /
wa skyes rnams kyang gcod chen cis mi 'gyur / /
rgyal gsung dgongs don zab mo lta ci smos / /
'di snang bya bzhag cha la'ang rmongs pa rnams / /
bya btang chos pa'i grangs su 'gro 'gyur na / /
lkug pa rnams kyang chos pa cis mi 'gyur / /
skye ba snga phyi med par 'khrul pa yis / /
las dang rgyu 'bras khyad du gsod pa rnams / /
lta ba mthon po'i go sa mnon & mis+sing page
