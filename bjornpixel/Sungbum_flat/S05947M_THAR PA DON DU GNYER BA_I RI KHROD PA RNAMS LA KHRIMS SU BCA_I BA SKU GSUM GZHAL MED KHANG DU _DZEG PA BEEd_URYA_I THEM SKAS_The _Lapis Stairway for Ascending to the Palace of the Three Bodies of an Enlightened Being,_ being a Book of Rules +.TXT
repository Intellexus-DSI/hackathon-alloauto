@# / /
thar pa don du gnyer ba'i ri khrod pa rnams la khrims su bca'i ba sku gsum gzhal med khang du 'dzeg pa baiDUr+ya'i them skas zhes bya ba bzhugs so / /
@## / /
oM bde legs su gyur cig /
srid pa'i phun tshogs rmi lam dga' ston dang / /
'di snang chos brgyad smyon pa'i zlos gar ltar / /
gzigs nas rgyal bas bsngags pa'i lam bzang dag /
rtse gcig bsgrub la brtson rnams rgyal gyur cig /
'phags sras bye bas gus bsten pa / /
sku gsum gzhal med nyams dga' bar / /
'dzeg pa'i bca' khrims baiDUr+ya'i / /
them skas bzang po 'di na ko / /
de la 'dir 'khor ba'i ngang tshul lcags khang me 'bar ba ltar mthong nas /
dben pa'i ri sul du drang srong gi spyod tshul gyis bzhugs pa rnams kyis ji ltar bya ba'i rim pa ni /
so thar byang sems rig 'dzin gsum gyi sdom pa rnam par dag pa blangs te /
nyes pas ma gos par blang dor tshul bzhin du byed pa las lhag pa ma @# / /
mchis mod /
'on kyang nyams len de ltar byed pa'i mthun 'gyur 'ga' zhig khrims su bca' ba ni /
de yang 'o skol gyis /
rnyed par dka' ba'i dal 'byor gyi mi lus thob| mjal dka' ba rgyal ba'i bstan pa rin po che dang mjal /
dge ba'i bshes gnyen gyis zin /
kun byang gi nyes dmigs dang phan yon rig nas /
rang yul /
nye du| dgon gnas /
grogs mched dang bcas pa dor nas /
dben pa bsten par dam bca' ba yin pas /
srog la bab kyang dam bca' mthar thon byed dgos te /
'phags mchog klu sgrub kyis /
dam pa khas 'che mang po mi byed cing / /
gal te dka' ba khas ni blangs gyur na / /
rdo la ri mo bris pa ji bzhin du / /
shi yang gzhan du byed pa med par 'gyur /
ces dang /
mgon po zhi ba lhas kyang /
dang po 'byor ba brtags nas ni / /
brtsam mam yang na mi brtsam bya'i / /
ma brtsams pa ni mchog yin gyi / /
brtsams nas ldog par mi bya'o / /
zhes gsungs pa ltar ro / /
de ltar dam bca' mthar phyin par byas pa'i rkyen gyis shi na'ang 'gyod par mi bya ste /
ji skad du /
ri khrod 'di ru 'chi nus na / /
rnal 'byor bsam pa rdzogs pa yin /
zhes pa ltar /
blo phugs chos la gtad /
chos phugs sprang la gtad /
sprang phugs shi la gtad pa zhig dgos /
ri khrod du 'dug nas ni chos brgyad kyis kun nas bslangs pa'i rnam g.yengs dang 'du 'dzi la dgra bo'i gtso bor lta /
tha na le lo dang /
snyoms las kyis sgo gsum rang dgar 'dug na'ang /
kye ma bdag dge ba la brtson par mi byed na /
dben par sdod pa'i ri dwags dang gcan gzan rnams dang khyad par ci yod /
ri khrod bsten pa don med do snyam du sems dgos te /
mkhas grub thams cad mkhyen pas /
rang yul nye du longs spyod kun bor nas / /
rtse gcig dam chos sgrub par dam bcas te / /
gzhan gyi yul du rnam g.yengs 'du 'dzi yis / /
dal 'byor don med byed pa smyon pa yin /
zhes gsungs pa ltar ro / /
de bzhin du bying rmugs dang 'dres pa'i yid byed bkag pa'i bsam gtan bsgom pa la gcig dril byed pa dang /
bzang 'dod dang /
grags 'dod dang /
'gran 'dod kyis ri la gnas bcas te /
'dod zhen gyi 'khri ba mchod pas /
yang grong chog rgyu ba sogs byed pa ni shin tu mi rung ste /
chos rje sa paN gyis /
dam pa'i gdams pas sbos pa mchod par / /
zhi gnas bying po zhig la sems @# / /
bzung nas / /
gti mug mun pa yang yang spel byed pa / /
phyi ba chang du nyal ba'i sgom chen yin / /
dad dang 'dun pas sems rgyud ma thul bar / /
'gran 'dod dben pa'i ri la gnas bcas te / /
'dod yon dgos dgu rtag tu yid byed pa / /
gcan gzan ri la nyal ba'i sgom chen yin / /
thar pa'i lam stor nyes pa kun spel nas / /
bzang 'dod ri brag gnas pas dus 'das te / /
de rjes yon bdag pho mo'i grong chog mkhan / /
wa 'dra lung stong 'grim pa'i sgom chen yin / /
chos brgyad 'dod pa rtswa yi me bzhin 'bar / /
kha phyir kun tu rgyu ba'i brtson 'grus can / /
log pa'i 'tsho bas rtag tu 'tsho byed pa / /
khyi rkun grong mtha' nyul ba'i sgom chen yin / /
rgyal po ngan pa'i tshul 'dzin ngur smrig can / /
chags sdang mtshon sbyor du ma'i 'khor gyis bskor / /
mi dge'i 'phrin las phyogs bcur spel byed pa / /
ngan song gnas gsum spel ba'i sgom chen yin / /
zhes sgom chen tha ma'i mtshan nyid gsungs pa de dag gis rang rgyud la cung zad kyang ma gos par byed pa gnad du che /
dben par 'dug nas ni / /
tshe 'di'i rnyed bkur grags pa sogs skad cig kyang don du mi gnyer bar /
'phags pa'i rigs bzhi la gnas bcas te /
gsog rum mngon mtshan can gyi rtsol sgrub sogs gtan mi byed pa zhig dgos te /
mdo las / /
lto 'grangs tsam gyi bsod snyoms ni / /
slangs nas sang gir mi byed pa / /
de lta bu ni dge sbyong yin /
zhes gsungs shing /
glegs bam rin po cher yang /
'phral la zas 'tshol bya dang 'dra / /
kag ste langs pas gzhi rdzogs pa / /
zhes gsungs pa 'dra ba zhig bya 'tshal /
de bzhin du /
mgon po zhi ba lhas kyang /
lhung bzed la sogs nyi tshe dang / /
kun la mi mkho'i gos 'chang zhing / /
lus 'di sba ba ma byas kyang / /
'jigs med gnas par nam zhig 'gyur / /
ces gsungs pa ltar bya /
de lta bu'i tshul gyis chos gtso bor byas na /
bdag cag gi ston pa thugs rje can de'i sngon gyi smon lam gyis 'o brgyal mi dgos te /
khyim pa'i skye bo thams cad dag /
sen mo'i steng du zhing rmod kyang / /
nga yi rab tu byung ba rnams / /
'tsho bas 'phongs par mi 'gyur ro / /
zhes gsungs shing /
kha rag sgom chung pas kyang /
so nam ma byas yo byad ma bsags kyang / /
sgom chen 'khyags sam ltogs nas shi ba dag /
sngon chad mthong zhing thos pa ma byung ste / /
ma 'ongs pa na'ang 'byung bar mi 'gyur ro / /
zhes gsungs pa'i phyir ro / /
de'i phyir dbul po nges pa bzhin du 'dod pa chung zhing chog shes kyi bdud rtsis 'tsho ba zhig dgos te /
mgon po klu'i zhal snga nas kyis /
nor rnams kun gyi nang na chog shes pa / /
rab mchog lags par lha mi'i ston pas gsungs / /
kun tu chog shes mdzod cig chog mkhyen na / /
nor mi bdog kyang yang dag 'byor ba lags / /
zhes gsungs pas so / /
de lta bu'i bsam sbyor skye ba dang /
@# / /
brtan pa dang /
mthar phyin pa la ni /
slob dpon dpa' bos /
lha dbang dag dang 'khor los sgyur ba yi / /
'byor pa dam pa phun sum tshogs pa la'ang / /
'dod pa'i rang bzhin mi gtsang ba bzhin du / /
yid la 'dod pa til tsam med par shog /
lcags kyi khang pa 'bar ba 'dra ba yi / /
srid par rgyu la nam yang dga' ma gyur /
ces pa dang /
rje thams cad mkhyen pas kyang /
bde med sdug bsngal brgya yis gtsos pa yi / /
srid pa'i phun tshogs yid la dran tsam gyis / /
lcags khang 'bar ba'i nang du chud pa bzhin / /
yid la 'dod pa til tsam med par shog /
ces gsungs pa dang 'dra ba'i bsam pa skyes pa zhig dgos /
de 'dra ba'i bsam pa sgrub pa la ni /
ji skad du /
dal ba'i rten 'di yid bzhin nor las lhag /
'di 'dra rnyed pa da res tsam zhig yin / /
rnyed dka' 'jig sla nam mkha'i glog dang 'dra / /
tshul 'di bsams nas 'jig rten bya ba kun / /
sbun pa 'phyar ba bzhin du rtogs gyur nas / /
nyin mtshan kun tu snying po len pa dgos /
zhes gsungs pa ltar /
dal 'byor don che /
rnyed dka' /
'chi ba mi rtag pa /
ngan 'gro'i sdug bsngal /
las 'bras la yid ches kyi dad pas lcag yang yang 'debs pa zhig ma byung na /
tshe 'di'i snang ba shugs drag /
'khri mkhas pas /
dge sbyor ci 'dra zhig byed lo byas kyang gnad du mi 'gro zhing sgrub pa mthar mi thon pas /
bzhi brgya bar /
mkhas pa rnams la mtho ris kyang / /
dmyal ba dang mtshungs 'jigs bskyed 'gyur /
gsungs pa lta bu'i bsam pa ci skye bya /
chags sdang ngan pa'i sprin gyis bsgribs na phan bde'i nyi ma mi 'char bas /
rang gces 'dzin la dgrar bltas te /
rang rgyud kyi tha rgod 'dul ba la gcig dril du byed dgos te /
rgyal sras rin po ches /
'dul rgyu'i dgra med bskyang rgyu'i gnyen med cing / /
phar ltos dpon med tshur ltos g.yog med pa'i / /
dben pa'i gnas su rang sems mi 'dul na / /
khyod la bya rgyu ci 'dug ma Ni ba /
zhes gsungs pa'i don bzhin byed /
de yang dben par bdag nyid gcig pur skye bo gzhan gyis mi shes snyam du bag med pa'i spyod pa byed pa lta zhog /
lung ma bstan gyi ngang du'ang /
sgo gsum gang rung gnas na /
rang gis rang la khrel bdas te /
kye ma lha dang bla ma ye shes kyi gzigs pa sgrib med mnga' ba rnams kyi mdun du khyod kha 'dra yong ba snyam du bsams te /
spyod 'jug tu /
sangs rgyas byang chub sems dpa' rnams / /
kun tu thogs med gzigs par ldan / /
de dag thams cad spyan snga na / /
rtag par bdag ni gnas so zhes / /
de ltar bsams nas ngo tsha dang / /
'jigs dang gus ldan de bzhin mnos / /
des na sangs rgyas rjes dran pa'ang / /
de la yang dang yang du 'byung /
zhes gsungs pa'i phyir ro / /
yang| mtshan dang lta spyod mtshungs pa'i grogs tshangs pa mtshungs par spyod pa sder longs pa yod na ni /
phan tshun chags sdang 'gran sems spangs te /
so so'i dge sbyor gtso bo la mi gnod pa'i ngos nas /
lung dang sgrub pa bstan pa'i rtsa ba yin pas /
gzhi gsum gyi @# / /
rnam gzhag las mi g.yel ba'i ngang nas /
spyi'i chos mthun gyi bya ba rnams kyang spyi khrims bzhin bsgrub dgos /
spyir gyi sems can thams cad la ston pa'i 'du shes bskyed cing /
khyad par tshangs pa mtshungs par spyod pa nang phan tshun du khros pa'i nyes pa shin tu che bar bslab btus su mdo drangs pa las gsungs pas /
dge ba'i bshes gnyen du bsams te dag snang sbyong /
ri khrod mthun pa'i grogs dang bcas pa'i gnas der dge sbyor 'phel na /
'pho skyas mang po dge sbyor gyi sar yin pas gzhi bzung /
yang dge sbyor mi 'phel na /
po to bas /
nyi zla bzhin du kun tu rgyu bya /
zhes gsungs pa bzhin /
sgo gsum dge ba gang 'phel gyi dben pa nas dben par chags pa med par rgyu /
'gro 'chag nyal 'dug sogs spyod lam thams cad du sgo gsum sdom pa gsum gyi bcas mtshams las skad cig kyang mi 'gal ba'i dam pa'i rnam thar bskyed phyir /
gnad rnams tshang ba'i thun drug dang /
thun bzhi'i rnal 'byor la brtson pa bsten 'tshal /
de dag gi skabs kha ton /
bzlas brjod /
dpyad 'jog gi bsam gtan ci byed kyang /
sems rgya yongs su gtan nas ma song ba zhig cis kyang gal che ste /
spyod 'jug las /
bzlas brjod dang ni dka' thub sogs / /
yun ring dus su spyad byas kyang / /
sems gzhan g.yengs pas byas pa ni / /
de nyid rig pas don med gsungs /
zhes pa dang /
sems kyi glang po yan btang bas / /
mnar med gnod pa byed pa ltar / /
glang chen ma dul myos pa yis / /
'di na de 'dra'i gnod mi byed /
ces gsungs pa ltar ro / /
sems gzhan du yengs mi yengs kyang dran shes gnyis /
de'i nang nas kyang dran pa la rag las te /
mgon po klu sgrub kyis /
dbang phyug lus gtogs dran pa bde gshegs kyis / /
bgrod pa gcig pa'i kham du nye bar bstan / /
de ni bsgrims nas mngon par bsrung bgyi ste / /
dran pa nyams pas chos kun 'jig par 'gyur /
ces dang /
spyod 'jug las kyang /
kun nas dran pa'i thag pa yis / /
sems kyi glang chen dam btags na / /
'jigs pa thams cad med 'gyur zhing / /
dge ba thams cad lag tu 'ong /
zhes gsungs so / /
de lta bu'i dran pa brjed ming du byung na shes bzhin 'bad med du yong ste /
de nyid las /
gang tshe dran pa yid sgo nas / /
bsrung ba'i don du gnas gyur pa / /
de tshe shes bzhin 'ong 'gyur te /
zhes so / /
de 'dra'i shes bzhin gong 'phel du byed tshul yang /
lus dang sems kyi gnas skabs la / /
yang dang yang du brtag bya ba / /
de de kho na mdor na ni / /
shes bzhin bsrung ba'i mtshan nyid do / /
zhes gsungs pa ltar ro / /
de yang dben par bsgrub pa lhur byed pa de'i tshe ni /
theg pa chen po mdo sngags kyi chos zab mo ci 'dra zhig nyams su len rgyu yod na'ang /
sgrub pa po bdag nyid theg chen par tshud pa zhig ma byung na /
thams cad mkhyen pa thob pa'i skabs med cing /
de bzhin du nges 'byung dang /
bdag med rtogs pa thun mong ma yin pa'i lta ba med na /
thar pa tsam yang mi thob pas /
dmigs @# / /
pa ltar snang zhig la tshe dril ba ma yin par /
lam gyi gnad 'dus pa'i nyams len la 'bad par 'tshal lo / /
de yang snying po dril na /
bdag med la bdag tu bzung ba la brten pa'i sgyu mas rmongs par byas pas smyon pa'i spyod pa byed pa lta bu'i las bsags /
de'i dbang gis khams gsum gyi brtson khang chen por 'du byed kyi rang bzhin gyi sdug bsngal gyi phung po 'bras dang zug rngu lta bu mgal me'i 'khor lo dang mtshungs pa rgyun chad med par 'khor ba la /
skyugs nad can gyis zas mthong ba 'dra ba'i blo bskyed /
de rjes jo bo chen pos /
rang rgyud rtogs pa'i sdug bsngal gyis / /
gang zhig gzhan gyi sdug bsngal kun / /
yang dag zad par kun nas 'dod / /
skyes bu de ni mchog yin no /
zhes gsungs pa bzhin /
rang dang 'dra bar sdug bsngal gyis mnar ba'i 'gro ba thams cad drin can gyi mar shes pa'i sgo nas /
bdag gces 'dzin la dgrar bltas te /
sems can thams cad la nye ring med par gces par 'dzin pa'i bsam sbyor la snying thag pa nas gnas pa zhig bya ste /
de ltar yang spyod 'jug las /
'jig rten bde ba ji snyed pa / /
de kun gzhan bde 'dod las byung / /
'jig rten sdug bsngal ji snyed pa / /
de kun rang bde 'dod las byung / /
mang du bshad lta ci zhig dgos / /
byis pa rang gi don byed dang / /
thub pa gzhan gyi don mdzad pa / /
'di gnyis kyi ni khyad par ltos / /
bdag bde gzhan gyi sdug bsngal dag /
yang dag brje ba ma byas na / /
sangs rgyas nyid du mi 'grub cing / /
'khor ba na yang bde ba med /
ces gsungs pa ltar /
rang gces 'dzin la dgrar bltas /
gzhan gces 'dzin phun tshogs thams cad kyi 'byung gnas su shes par byas te /
bdag gzhan mnyam brje'i sgo nas byang chub kyi sems la bsten goms nan tan du byed /
de'i ngang nas /
nyes pa thams cad kyi rtsa ba bdag tu 'dzin pa yin te /
bzhi brgya par /
lus la lus dbang ji bzhin du / /
gti mug kun la gnas 'gyur te / /
de phyir nyon mongs thams cad kyang / /
gti mug bcom pas bcom par 'gyur /
ces gsungs shing /
gti mug gi gnyen po bdag med pa'i don la / /
don 'gyur gyi the tshom skyes kyang /
thar pa'i bag chags 'jog par de nyid las / /
bsod nams chung ngus chos 'di la / /
the tshom za ba'ang yod mi srid / /
the tshom za ba tsam zhig gis / /
srid pa hrul por byed par 'gyur /
ces gsungs pas /
bdag med rtogs pa'i phyag rgya chen po mnyam gzhag nam mkha' lta bu la mnyam par 'jog cing /
bdag tu 'dzin pa'i blos ji ltar bzung ba'i yul bdag gam nga'am skyes bu zhes bya ba de /
bdag tu 'dzin pa'i blo des bzung ba ltar grub par rang gi ngang gis 'char ba zhig grog sbur tshun chad kyi rgyud la'ang yod pas /
de nges par byas la /
de 'dra'i bdag de bdag tu 'dzin pa'i blo lhan skyes de la ji ltar snang /
blo des ji ltar bzung /
rang gi lus sems gnyis re re ba'am /
lus sems gnyis tshogs pa'i steng du bzung @# / /
ngam /
de dag las gzhan du bzung /
gal te lus sems gnyis sam /
phung po lnga'i steng du bzung zhing /
bzung ba ltar yod na ni /
yod phyin gcig dang du ma gang rung las mi 'da' bas /
phung po lnga 'am /
lus sems gnyis dang /
gcig dang tha dad dang /
de dag las gzhan du yod dam snyam du btsal ba na /
ci yang mi rnyed pa zhig 'ong bas /
de ka'i ngang du mnyam par 'jog dgos te /
'phags mchog klu sgrub kyis / /
ji ltar chu shing yan lag dag /
ma lus bcas te bshig byas na / /
ci yang med ltar skyes bu yang / /
khams bcas bshig na de dang 'dra / /
chos rnams thams cad bdag med ces / /
de phyir sangs rgyas rnams kyis gsungs /
zhes dang /
zhi ba lhas kyang /
ji ltar chu shing sdong po dag /
cha shas phye na 'ga' med pa / /
de bzhin rnam par dpyad pa yis / /
btsal na bdag kyang yang dag min /
ces gsungs so / /
yang na| 'jug par rnam bdun gyi rigs pa shing rta la sbyar ba 'di ltar bsgyur te /
bdag ni phung po rnams las gzhan 'dod min / /
gzhan min ma yin de ldan ma yin zhing / /
phung po la min phung po dag der min / /
'dus pa tsam min dbyibs min ji bzhin no / /
zhes gsungs pa ltar rtse gcig tu sgom /
mnyam gzhag de las langs nas ni / /
'di ni de nyid du 'am 'jig rten du / /
rnam pa bdun gyis 'grub 'gyur min mod kyi / /
rnam dpyad med par 'jig rten nyid las 'dir / /
rang gi yan lag brten nas 'dogs pa yin zhes gsungs pa ltar /
ma brtags nyams dga' ba /
sgyu ma /
chu zla /
gzugs brnyan lta bu snang yang bden pas stong ba'i rgyal sras kyi spyod pa la bslab cing /
de 'dra ba'i nyams len las ma g.yos pa'i ngang nas bskyed rdzogs zab mo'i rnal 'byor bzlas brjod sogs la brtson par byed pa ni dal 'byor la snying po len pa'i thabs bla na med pa yin no / /
'di 'dra ba'i dben par spyod pa'i rnal 'byor pa de ni /
nam phugs bde ba nas bde bar 'gro bas gtan gyi mdun ma grub pa lta ci smos /
gnas skabs su yang lha yi dbang pos kyang rnyed par dka' ba /
rtag tu bde zhing skyid pa'i mgo tshugs pa yin te /
mgon po zhi ba lhas /
khang stong shing drung phug dag tu / /
gang du ji srid 'dod gnas shing / /
yongs 'dzin bsrung ba'i sdug bsngal spangs / /
ltos pa med par bag yang spyod / /
rang dbang spyod cing chags med la / /
gang dang yang ni 'brel med pa / /
chog shes bde sbyong gang yin pa / /
dbang pos kyang ni de rnyed dka' /
zhes gsungs pa ltar ro /
! /
bslab pa 'dod pa'i dge slong dag /
dben pa dag kyang thob par shog /
g.yeng ba thams cad spangs nas ni / /
sems ni las rung bsgom par shog /
rnam g.yeng med pa'i dben gnas su / /
chos brgyad 'ching bas ma bcings par / /
chog shes bdud rtsis 'tsho ba yi / /
spyod tshul de la glo ba dga' / /
kye ma tshe 'di yun thung zhing / /
'dod yon lan tshwa'i chu dang 'dra / /
pha @# / /
rol g.yang sas ya nga bas / /
snyoms las le lo spangs na legs / /
'khor ba'i mya ngam thang chen las / /
sgrol ba'i ded dpon phal cher thal / /
bdag cag mgon med phyir lus na / /
phyi bzhin bsnyegs dang grogs po dag /
rang yul gzhi dgon longs spyod sogs / /
dor nas dben par dam bcas te / /
rnyed bkur 'du 'dzi'i rjes 'brang na / /
glang chen khrus dang cis mi mtshungs / /
de phyir dben pa'i gnas 'dug nas / /
sdom pa gsum gyis rgyud bsdams te / /
mdo rgyud gnad kyi nyams len la / /
g.yel med brtson pa bsten par 'tshal / /
'di ltar bskrun pa'i dge ba yang / /
mkha' mnyam 'gro ba ma lus pa / /
sdug bsngal rgya mtsho las sgrol phyir / /
bla med byang chub chen por bsngo /
zhes pa 'di ni /
dge slong ri khrod pa rnams kyi bca' yig cig cis kyang dgos shes chos rje don grub rin chen gyis snga phyir nan cher bskul ba la brten nas /
shAkya'i dge slong spong ba pa blo bzang chos kyi rgyal mtshan gyis /
ra sa ra mo cher sbyar ba 'di /
brtse ba'i bslab bya yang yin /
phan pa'i gdams ngag kyang yin /
'chi ba'i kha chems kyang yin pas /
tshul bzhin nyams su len par mdzod / / / /
! / /
swa sti /
par 'di'ang blo bzang dar rgyas kyis / /
grogs po'i sgrib pa sbyang phyir bsgrubs / /
dge bas tshe rabs thams cad du / /
'bral med chos la spyod gyur cig /
phun tshogs lha mi'i rten brgyud nas / /
dus gsum rgyal ba sras bcas kyi / /
lung rtogs dam chos kun bzung ste / /
'gro rnams sgrol ba'i mchog gyur cig /
ces rgyal ba thams cad kyi mkhyen brtse gcig tu bsdus pa /
lnga brgya pa rnams kyi gtsug gi nor bu /
snyigs ma'i dus 'dir rgyal ba'i bstan pa la rgyal ba nyid dang mtshungs pa /
lhar bcas 'gro ba ma lus pa'i skyabs mgon dam pa /
thams cad mkhyen pa blo bzang chos kyi rgyal mtshan dpal bzang po'i zhal snga nas kyis /
thar pa don gnyer rnams la /
bslab bya khrims su bca' ba'i gdams pa zab mo'i bka' drin stsal ba 'di nyid kyang /
phyogs dus kun tu dar zhing rgyas te /
bstan pa rin po che bshad sgrub gnyis kyi sgo nas 'phel rgyas yun ring du gnas par bya ba'i phyir /
shar dwags po'i yul gyi grum mda' dgon dge ldan chos gling du lhag bsam dag pas par du bsgrubs shing /
yig brkos mkhas pa dpon phyag tshe ring gnyis kyis bgyis so / /
'dir 'bad dge des bdag sogs 'gro ba kun / /
blo bzang rgyal ba'i rgyal tshab chos kyi rjes / /
dgyes bzhin rjes su 'dzin pa nyid thob ste / /
sku gsum rgyal mtshan mthon por reg gyur cig /
mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / / / /
