@# / /
na mo gu ru many+dzu g+ho ShA ya /
gang gis nyes kun srid pa'i mtshor bskrad de / /
yon tan ma lus nyid kyis bsdus pa bzhin / /
lha bcas 'gro ba'i bla ma zas gtsang sras / /
khyod kyi rnam dkar mdzad pas bdag skyongs shig /
bslu med bla ma dkon mchog gsum / /
phyag 'os kun la phyag 'tshal zhing / /
srid zhi'i mchod sprin rgya mtsho'i tshogs / /
dngos bshams yid kyis sprul nas mchod / /
dam pas smad pa'i mi dge'i las / /
ci mchis snying nas bshags par bgyi / /
rang gzhan rnam dkar dge tshogs la / /
bsam pa thag pas yi rang ngo / /
shing dbang drung gshegs rgyal rnams la / /
dam chos 'khor lo bskor bar bskul / /
mya ngan 'da' ston bzhed rnams la / /
grangs med bskal brgyar bzhugs par gsol / /
'dis mtshon dus gsum dge ba'i tshogs / /
ji snyed ma lus gcig bsdoms te / /
'gro kun srid mtsho las sgrol phyir / /
byang chub chen por yongs su bsngo / /
'dis mtshon dge bas tshe rabs kun tu bdag /
las nyon dbang gis mi khom brgyad kyi gnas / /
rmi lam du yang mthong bar mi 'gyur zhing / /
rtag tu dal 'byor tshang ba'i rten thob shog /
dge ba'i bshes dang chos kyi ched dag tu / /
lus dang srog kyang lan brgyar 'dor nus shing / /
snying stobs chen pos rgyal ba sras bcas kyi / /
mdzad pa ma lus yongs bsdoms spyod par shog /
'khor bsgyur tshangs dbang srid 'byor thob gyur kyang / /
dmyal me 'bar ba'i nang du chud pa bzhin / /
nges par 'byung blos thar pa bsgrub pa la / /
mgo la me shor gzhil ltar brtson par shog /
nyes mang chu lon yon tan kun gyi gzhi / /
thub dbang khrims kyis sgo gsum legs bsdams te / /
phra mo'i bcas pa'ang srog las gces 'dzin pa'i / /
thub pa'i brtul zhugs mchog dang 'bral med shog /
deng nas rgya che gsal myur zab pa yi / /
skyes thob shes rab phun tshogs rang gzhan gyi / /
grub mtha' mdo rgyud rgya mtsho'i pha rol tu / /
phyin pa 'jigs med smra ba'i dbang por shog /
gal te las kyi nying mtshams sbyar ba na / /
gnas lus longs spyod dge ba'i grogs po dang / /
'khor dang yo byad tshe dang dam pa'i chos / /
rgyal bas gnang bzhin phun sum tshogs par shog /
dam chos spyod tshe nad gdon dgra la sogs / /
'gal rkyen bar chod ming yang mi 'byung zhing / /
@# / /
brgya la rkyen ngan gnod pa ci byung yang / /
thabs mkhas mchog gis lam du bsgyur nus shog /
gang la brten na nyes tshogs kun 'byung zhing / /
phan par bcos nas gtan gyi bde 'phrog pa / /
mi dge'i bshes dang sdig pa'i grogs po dang / /
thar pa'i sgo 'gegs nye du longs spyod sogs / /
kun dang nam yang phrad pa med par shog /
bdag cag grogs med gcig pur 'khyams pa na / /
thugs rje che ldan rnams kyis mngon sum du / /
'bral med mgon skyabs dpung gnyen grogs mdzad nas / /
bde nas bde ba'i lam du 'dren par shog /
sdug bsngal brgya phrag stong gis yongs gtses pa'i / /
'gro ba'i ngang tshul yid la dran tsam gyis / /
bu gces 'chi bar mthong ba'i ma bzhin du / /
bcos min byams dang snying rje skye bar shog /
brtse ba'i sems kyis ches cher yid bskyod pas / /
sems can re re'i phyir yang mnar med pa'i / /
me nang grangs med bskal par gnas dgos kyang / /
skyo med snying stobs go cha bgo bar shog /
mkha' mnyam 'gro kun bdag gi dgrar langs te / /
bskal pa mang por nyin bzhin srog 'phrog kyang / /
skad cig tsam yang khro ba'i sems med par / /
snying rje brgya 'gyur du yang bskyed par shog /
'dod chags zhe sdang rmongs pa'i dgra bo 'dis / /
thog med dus nas mnar ba'i khon bzung ste / /
slan chad yid la cung zad mi rgyu ba'i / /
dran shes bag yod brtan po bsgrub par shog /
'gro ba kun gyis yang dang yang du bdag /
drin gyis legs par bskyangs pa'i tshul dran nas / /
thabs la mkhas pa'i rol pa sna tshogs kyis / /
srid mtha'i bar du phan pa bsgrub par shog /
nongs pa med par bdag la gzhan dag gis / /
khro dang brdeg dang gshe dang mtshang brus kyang / /
snying nas phan pa bsgrub pa'i bshes gnyen du / /
mthong nas gus pas gces par 'dzin par shog /
dug gsum chang gis myos rnams mthong ba'i tshe / /
bu sdug gdon gyis brlams pa mthong ba ltar / /
gang zag mi khro de yi nyon mongs pa / /
gzhom phyir brtson pa du ma bsten par shog /
bdag gis drin gyis bskyangs pa'i skye bo 'gas / /
drin gzo med par bdag gi mgo dang lus / /
sog le rnon pos du mar gshags na yang / /
khro sems phra mo'ang skye ba med par shog /
dpe bral phyi nang yid du 'ong ba'i dngos / /
byis pa dga' bskyed yul brgya'i dbus gnas kyang / /
gshed mas bskor ba'i btson rar chud pa bzhin / /
yid la chags sems til tsam med par shog /
bdag med rtogs pa'i shes rab ral gri yis / /
srid pa'i nyes kun bskyed pa'i dug sdong gi /
sa bon bag chags bcas pa ma lus pa / /
rtsad nas 'byin la mthu dang ldan par shog /
bdag gi dus gsum 'brel ba'i bde dge rnams / /
mkha' @# / /
mnyam 'gro ba'i rgyud la smin gyur cing / /
'gro ba kun gyi sdig dang sdug bsngal kun / /
deng 'dir bdag la cig car 'byung bar shog /
bdag cag mthong thos dran reg gyur rnams kyang / /
gnas skabs bde 'gro lha mi'i rten brgyud de / /
bdag nyid mngon par rdzogs par sangs rgyas pa'i / /
thog ma'i 'khor du legs par 'gyur bar shog /
phyogs bcu dus gsum bzhugs pa'i mgon po ni| |sras dang bcas pa kun gyi smon lam dang / /
spyod dang sku tshe mdzad pa 'phrin las rnams / /
gcig tu bsdoms nas bdag gis bsgrub par shog /
'di ltar bsgrubs pa'i rnam dkar dge ba'i tshogs / /
ji snyed thob de mar gyur 'gro ba rnams / /
byang chub mchog la myur du dgod pa'i phyir / /
thams cad gzigs pa'i go 'phang thob phyir bsngo /
zhes mchod rdzas phul nas rang gi yid la re ba'i don smon pa'i tshigs su bcad pa 'di yang /
shAkya'i btsun pa blo bzang chos kyi rgyal mtshan gyis /
bkra shis lhun por 'phral du sug bris su bgyis pa'o / / / /
