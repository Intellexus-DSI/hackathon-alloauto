@# / /
bde mchog dkar po'i tshe sgrub 'chi med mchog sbyin zhes bya ba bzhugs so / /
@## / /
na ma shrI tsakra sa m+b+ha ra ya /
bla ma dang dpal 'khor lo sdom pa'i zhabs la dus thams cad du phyag 'tshal lo / /
brtse ba chen pos rjes su bzung du gsol /
gangs kyi ri bor 'tshams sprin gsar bas 'khyud 'dra'i sku / /
'gag med tshangs dbyangs bzhi lhag drug cu'i dbyangs ldan gsung / /
sgrib med lag mthil rdzas bzhin shes bya kun gsal thugs / /
tshe dpal ster mdzad bde chen he ru kaH la 'dud /
? /
drin can bla ma he ru kaH dpal dang / /
dbyer med tshe yi gdams pa nyams bzhes tshul / /
mdor bsdus bkod la chos bdag mkha' 'gro'i tshogs / /
bzod @# / /
par bzhes shing mchog thun dngos grub stsol / /
'dir bde mchog dkar po'i bla ma'i rnal 'byor dang 'brel ba'i tshe'i gdams pa nyams su bstar bar 'dod pas /
skyabs sems tshad med bzhi bsgom pa sogs sngon du btang nas /
dngos gzhi 'jug pa bde ched tshigs bcad du spel ba ni /
lhun grub bde stong dag pa'i mkha' dbyings su / /
seng khri pad zla nyi ma'i dkyil 'khor steng / /
rtsa ba'i bla ma dpal ldan he ru kaH sku mdog dkar po zhal gcig spyan gsum pa / /
phyag gnyis bum pa bzung nas phag mor 'khyud / /
lha rdzas dar dang rin chen rgyan gyis spras / /
zhabs gnyis rdo rje dkyil krung tshul du bzhugs / /
de yi pad na rdo rje phag mo ni / /
sku mdog dmar mo zhal gcig phyag gnyis kyis / /
thod pa bzung ste yab kyi mgul nas 'khyud / /
zhabs gnyis padma'i dkyil krung gis bzhugs pa'i / /
spyi bor oM dkar mgrin par AH dmar po / /
thugs kar hUM sngon gyis mtshan 'od zer gyis / /
rang bzhin gnas nas bsgom pa dang 'dra ba'i| |ye shes spyan drangs yi dam dbyer med gyur / /
sgo gsum dwangs pa'i sgo nas phyag 'tshal lo / /
phyi nang mchod tshogs nam mkha' bkang ste 'bul / /
thog med nas bsags sdig ltung so sor bshags / /
rang gzhan skye 'phags dge la rjes yi rang / /
'khor ba ma stong bar du legs bzhugs nas / /
'gro la zab rgyas chos 'khor bskor du gsol / /
bdag gzhan dge tshogs byang chub thob phyir bsngo / /
maN+Dal rgyas pas thog drangs bsdus pa sa gzhi spos byugs ma ma mtha' nyer gcig tsam long byung na yan lag bdun pa dang 'brel bar brgya stong ci nus su phul la bzlas dmigs gsal 'debs pa ni /
thugs kar nyi dkyil steng du kA la sha /
dbus su rdo rje dkar po rtse lnga'i nang / /
zla ba'i steng du rang sems hUM dkar po / /
de steng bla ma bde mchog yab yum sku / /
'og gi hUM mthar sngags 'phreng g.yon bskor @# / /
du / /
bskor ba'i yab yum gnyis ka'i thugs ka nas / /
'od zer sna lnga lcags kyu lta bu'i tshogs / /
phyogs bcur spros te 'byung bzhi'i rtsi bcud dang / /
lha mi'i tshe bsod dpal 'byor legs tshogs sogs / /
mdor na 'khor 'das kun gyi tshe yi bcud / /
ma lus bsdus te phyag gi bum thod gang / /
de las bdud rtsi'i rgyun babs hUM yig la / /
thim pas tshe yar 'gug cing nyams pa gsos / /
chad pa 'thud cing yo ba bsrod zhing spel / /
bkrag mdangs gzi brjid phun tshogs dpal 'byor rgyas / /
'chi med tshe yi dngos grub thob par gyur / /
oM hrIH ha ha huM hUM phaT /
tshe la bsrungs shig swA hA /
zhes dmigs pa dang bcas ci nus su bzlas la| dge ba 'di yis X bla ma sangs rgyas 'grub gyur X phur tshugs kyi gsol ba btab pa ni /
khyod ni bla ma yi dam mchog gsum gyi / /
ngo bor yid ches mos pas gsol 'debs na / /
srid zhi'i 'jigs sgrol dngos grub ma lus stsol / /
bdag rgyud smin cing grol bar byin gyis rlobs / /
zhes lan gsum brjod la gsol ba shugs drag tu btab pas /
gnas gsum yi ge dkar dmar mthing gsum las / /
rim dang cig char byung ba'i bdud rtsi'i chus / /
sgrib bzhi sbyong zhing dbang bzhi 'grub nus kyi / /
dbang bskur rgyud smin sku bzhi 'grub gyur cig /
ces ting nge 'dzin gyi dbang bzhi len pa'i dmigs pa spro na bya zhing ma byas kyang chad skyon du mi 'gyur ro /
rgyun khyer la 'di tsam gyis kyang 'grub bam snyam /
rgyas par na| kun mkhyen ye shes rol ba las byung ba'i / /
zhes pa'i tshigs bcad gcig gi gsol 'debs lan gsum /
de ltar gdung shugs drag pos gsol btab mthus / /
mdun gyi bla ma dgyes bzhin spyi bor byon / /
rang la thim pas rang nyid skad cig gis / /
sna tshogs padma nyi ma'i dkyil 'khor steng / /
rang sems hUM dang hrIH mig dkar dmar las / /
'od 'phros don gnyis tshur 'dus yongs gyur pa / /
bdag nyid 'khor lo sdom pa sku mdog dkar / /
zhal gcig phyag gnyis spyan gsum khro 'dzum sgeg /
phyag gnyis tshe bum bsnams nas yum la 'khyud / /
zhabs gnyis rdo rje dkyil dkrung tshul gyis bzhugs / /
pad du rje btsun rdo rje rnal 'byor ma / /
sku mdog dmar po zhal gcig phyag gnyis kyis / /
tshe yi bdud rtsis gang ba'i bde skyong snod / /
re re bzung ste yab kyi mgul nas 'khyud / /
zhabs gnyis padma'i skyil krung tshul du gnas / /
gnyis ka'ang mi rus rin chen rgyan gyis spras| |gnas gsum rdo rje gsum gyis mtshan pa las / /
'od 'phros rang 'dra'i ye shes spyan drangs nas / /
dam tshig pa dang dbyer med ro gcig gyur / /
slar yang 'od 'phros dbang lha spyan drangs shing / /
de dag rnams la gsol ba btab pa yis / /
bdud rtsis dbang bskur snang mthas dbu brgyan gyur / /
a mr-i tas bsangs /
oM swa b+hA wa shud d+ha sarba d+harma swa b+hA wa shud+d+hony+haM /
mchod @# / /
tshogs rang bzhin stong par gyur / /
stong las rang bzhin bde stong ngos / /
rnam pa mchod rdzas so so dang / /
byed las dbang po'i spyod yul du / /
zag med bde ba khyad par can / /
skyed ba'i ro nus mchog tu gyur / /
oM a r+g+haM sogs nas shap+ta AH hUM /
gi bar gyis byin gyis brlabs la /
nang mchod 'og nas 'byung ba ltar byin gyis brlabs /
oM badzra a r+g+haM pra tI ts+tsha hUM swA hA /
de bzhin du pA dyaM dang /
oM badzra puSh+pe AH hUM swAhA /
nas shap+ta AH hUM swA hA /
zhes pa'i bar gyis mchod /
sngags la 'bru gsum btags pas nang mchod 'bul /
he ru ka dpal dpa' po che / /
zhes sogs kyis bstod /
rang gi thugs kar nyi ma'i dkyil 'khor steng / /
bum pa 'chi med bdud rtsis gang ba'i nang / /
rdo rje dkar po rtse lnga'i lte ba ru / /
zla ba'i gdan la rang sems hUM dkar po / /
de mthar bzlas bya'i sngags 'phreng g.yon skor du / /
mu tig 'phreng pa lta bus bskor bar bsam /
oM hrIH ha ha zhes pa'i sngags ci nus su bzla /
mjug tu yig brgya mchod bstod /
'tshams 'dir gtor ma 'bul bar 'dod na mdun bskyed kyi skabs ltar bya /
dge ba 'di yis sogs brjod /
de nas rang gzhan gyi don du ril sgrub byed na dam rdzas ril bu byin rten khyad 'phags rnams dang rdzas khyad par can rnams bsags te bzo tshul sogs ril sgrub kyi cho ga dam pa gong ma rnams kyi cho ga las 'byung ba ltar legs par 'du byas te bum pa gas chag bug rdol sogs kyi skyon dang bral bar gsum nyis tsam bkang bar blug /
mgul chings kha rgyan sogs phyag len ltar stegs mtho par bzhugs su gsol /
mchod pa nyer sbyong sogs ci 'byor bshams /
de nas mdun bskyed bum pa a mr-i tas bsangs /
swa b+ha was sbyangs /
bum pa rang bzhin mi dmigs stod par gyur| |stong ba'i ngang las baM yig yongs gyur las / /
rin chen las grub bum pa kha dog dmar / /
lto ba yangs shing mgrin pa phra la ring / /
kha khyer 'phyang ba la sogs mtshan nyid kun / /
yongs su rdzogs shing lha rdzas mgu la rgyan dang / /
dpag bsam shing gi kha rgyan rab tu mdzes / /
dwangs shid thogs pa med pa'i rnam pa can / /
nang du bde chen lha yi gzhal med khang / /
de dbus sna tshogs padma nyi gdan steng / /
'khor lo bde mchog sku mdog zla ltar dkar / /
zhal gcig phyag gnyis khro 'dzum sgeg pa'i nyams / /
zhes pa nas /
rdo rje phag mo de la 'dud / /
ces ba'i bar bdag bskyed ltar bya /
bzlas pa ni /
skyabs kun 'dus pa'i bdag nyid he ru kaH gdung shugs drag pos thugs rje'i rgyud bskul nas / /
dam rdzas ril bu 'di la byin chen phog /
'gro @# / /
rnams smin cing grol bar byin gyis rlobs / /
rtse gcig gus pas gsol ba btab pa'i mthus / /
yi dam lha yi thugs ka'i hUM yig las / /
'od 'phros rgyal dang rgyal sras nyan rang sogs / /
skyabs yul kun gyi byin rlabs nus mthu'i tshogs / /
'od dang 'od zer bdud rtsi'i chu rgyun dang / /
'khor lo sdom pa'i sku yi rnam pa can / /
thogs med bstus te ril bu he ru kar / /
chu la chu bzhag bzhin du ro gcig gyur / /
zhes brjod de sngags chu bo rgyun gyi rnal 'byor ram rtags ma thon gyi bar bzla /
yang spros pa la dga' na bskyed rdzogs kyi bzlas dmigs zur ba gzhan nas 'byung ba ltar nyams su blangs pas phun sum tshogs par 'gyur ro / /
mjug tu yig brgya mchod bstod bya /
de nas gtor ma chang chu nang mchod gsum gyis bran la /
ha ho hrIH kha dog dri ro nus pa'i skyon sbyangs y shes kyi bdud rtsi'i rang bzhin du gyur /
oM AH hUM /
lan gsum brjod de byin gyis rlabs /
mdun du skad cig gis dpal 'khor lo bde mchog yab yum mdun gyi nam mkhar spyan drangs /
a r+g+haM sogs kyis mchod /
lha'i ljags la hUM dkar po las byung ba'i rdo rje rtse gsum pa dkar po nas 'bru tsam 'khod pa'i rdo rje 'od zer gyi spu gus drangs te gsol bar gyur /
oM hrIH ha ha huM hUM phaT i daM ba li ta kha kha khA hi khA hi /
zhes pa gsum mam bdun gyis 'bul /
sngags la 'bru gsum btags pas nang mchod phul /
sngar bzhin mchod bstod bya /
sgrub pa zhag 'ga' byed na nyin re'i thun thams cad kyi mthar ram thun tha mar gtor 'bul nges can du dgos /
mkha' 'gro spyi gtor dang /
gzhi bdag la yang gtor ma bsngos la gtang rag gi mchod bstod yig brgyas lhag chad bskang /
nongs pa bzod par gsol /
bcom ldan 'das dpal 'khor lo bde mchog yab yum gyis bdag cag dpon slob 'khor dang bcas pa'am /
sbyin pa'i bdag po 'khor dang bcas /
gang skabs su babs pa de brjod /
pa'i tshe dang bsod nams lung dang rtogs pa'i yon tan la sogs pa'i legs tshogs thams cad 'bad med yid bzhin du 'grub par byin gyis brlab tu gsol /
zhes 'dod don la gsol ba lan gsum du btab /
'dir ni gzugs dang zhes sogs kyi brtan bzhugs dang /
sgrub zhag rdzogs nyin bzod gsol rjes la /
ril bu'i lha rten dang brten par bcas pa 'ong du zhu nas dam rdzas ril bu so so'i rnam par gyur /
ces brjod la sngar ltar brtan bzhugs dang shis brjod rgyas par bya'o / /
smras pa /
dpal ldan 'khor lo sdom pa yab yum la / /
brten pa'i tshe srog pha lam dngos po ltar / /
gzhom med grub pa'i rig 'dzin dga' ston du / /
'gyed pa'i skal bzang 'di ko e ma rmad / /
tshul 'di @# / /
sngon byon mkhas grub phal mo che / /
thugs nyams bzhes shing yig rigs cher mang bas / /
rgya mtsho'i 'gram du ba tshwa'i khron pa bzhin / /
don med ngag 'chal bsres bslad dgos pa chung / /
dam pa'i gsung gi bskul ba nan che bas / /
gsung lan ma bzlog tsam du sprad phye bzhin / /
mkhas grub dam pa'i gsung las phyogs gcig tu / /
btus te bkod 'dir 'gal 'khrul nongs mchis na / /
zur gnas mkhas pa rnams la snying nas 'chags / /
'di las 'ong ba'i rnam dkar dge tshogs kyis / /
rgyal bstan dar zhing de 'dzin zhabs pad brtan / /
khrims ldan 'dus tshogs 'chad nyan bshad sgrub 'phel / /
skye dgu'i bde skyid dga' ston 'phel gyur cig /
khyad par tshul 'dir spyod pa'i skyes bu kun / /
tshe dpal bdud rtsi'i ro la rtag rol zhing / /
rim gnyis zab mo'i rtogs pa mthar phyin nas / /
zung 'jug rdo rje 'chang gi sku thob shog /
ces bde mchog dkar po'i bla ma'i rnal 'byor dang 'brel ba'i tshe sgrub mdor bsdus don tshang ba zhig dgos zhes bstan pa'i snang byed chen po dmar smyung ho thog thu'i sprul pa'i sku rin po che nas gsung nan chen pos dbang ldan kha btags bcas bskul dor /
chos med sbrang ba na snyoms las pa blo bzang byang chub bstan sgron gyis dam pa'i gsung las btus te sug bris su 'gyis pa 'dis kyang 'gro kun nyi bu'i dgra las rgyal ba'i rgyur gyur cig / / /
