@# / /
drang nges rnam 'byed kyi spyi don legs par bshad pa'i snying po pad ma dkar po'i 'phreng ba zhes bya ba bzhugs so / /
@# / /
gnyis pa 'khor lo gsum gyi drang nges 'grel tshul bye brag tu bshad pa la /
dgongs 'grel las bshad tshul dang /
gzungs rgyal gyi mdo nas bshad tshul gnyis /
dang po la sems tsam pa'i lugs dang /
dbu ma pa'i lugs gnyis /
dang po la /
mdo sde la 'gal spong gi dri ba nas ngo bo nyid gsum gyi ngo bo ngos 'dzin pa'i bar rnams ni /
rgyas par drang nges rnam 'byed las shes par bya'o / /
grub don zhus tshul la /
bshad bya'i mdo 'god pa dang /
mdo'i don bshad pa gnyis /
dang po la /
dgongs 'grel las /
bcom ldan 'das kyis dang por yul wA ra Na sir drang srong smra ba ri dwags kyi nags su nyan thos kyi theg pa la yang dag par zhugs pa rnams la 'phags pa'i bden pa bzhi'i rnam pa bstan pas /
ngo mtshar rmad du byung ba'i chos kyi 'khor lo sngon lhar gyur pa 'am mir gyur pa sus kyang mthun par 'jig rten na ma bskor ba gcig rab tu bskor te /
bcom ldan 'das kyis chos kyi 'khor lo rab tu bskor ba de yang bla na mchis pa /
skabs mchis pa /
drang ba'i don rtsod pa'i gzhi'i gnas su gyur pa lags la /
bcom ldan 'das kyis chos rnams kyi ngo bo nyid ma mchis pa nyid las brtsams /
skye ba ma mchis pa dang 'gag pa ma mchis pa dang gzod ma nas zhi ba dang /
rang bzhin gyi yongs su mya ngan las 'das pa nyid las brtsams te /
theg pa chen po la yang dag par zhugs pa rnams la stong pa nyid smos pa'i rnam pas ches ngo mtshar rmad du byung ba'i chos kyi 'khor lo gnyis pa bskor te /
bcom ldan 'das kyis chos kyi 'khor lo bskor ba de yang bla na mchis pa /
skabs mchis pa /
drang ba'i don rtsod pa'i gzhi'i gnas su gyur pa lags kyi /
bcom ldan 'das kyis chos rnams kyi ngo bo nyid ma mchis pa las brtsams /
skye ba ma mchis pa dang /
'gag pa ma mchis pa dang /
bzod ma nas zhi ba dang /
rang bzhin gyi yongs su mya ngan las 'das pa nyid las brtsams te /
theg pa thams @# /
cad la yang dag par zhugs pa rnams la legs par rnam par phye ba dang ldan pa'i chos kyi 'khor lo gsum pa bskor te /
bcom ldan 'das kyis chos kyi 'khor lo bskor ba 'di ni bla na ma mchis pa /
skabs ma mchis pa /
nges pa'i don /
rtsod pa'i gzhi'i gnas su ma gyur pa lags so / /
zhes gsungs so / /
gnyis pa mdo don bshad pa la /
mdo don cung zad bshad pa dang /
'khor lo gsum gyi drang nges 'grel tshul rgyas par bshad pa gnyis /
dang po la /
mdo tshan dang pos brjod bya ji ltar bstan tshul yod de /
bden pa bzhi'i rnam pa bstan pas zhes pa yan gyis 'khor lo dang po gsung ba po dus yul ched du bya ba'i gdul bya brjod bya rnams dang /
ches ngo mtshar nas rab tu bskor te zhes pa yan gyis bye ba'i yon tan bstan /
bcom ldan 'das kyis 'khor lo zhes pa man chad kyis rim pa bzhin du 'di'i gong na nges don gyi mdo gzhan yod pas bla na mchis pa /
rgol ba gzhan gyis klan ka'i skabs mchis pa /
sgra ji bzhin du gzung du mi rung bas drang ba'i don don gsal por ma bstan pas dgongs pa gang yin mi mthun pa'i rtsod pa'i gnas su gyur par bstan pa'i phyir /
grub don gnyis pas brjod bya ji ltar bstan tshul yod de /
gnyis pa bskor te zhes pa yan gyis 'khor lo gnyis pa gsung ba po brjod bya ched du bya ba'i gdul bya /
phye ba'i yon tan dus kyi khyad par rnams bstan /
de yang zhes pa man chad kyis sngar ltar bstan pa'i phyir /
grub don gsum pas brjod bya ji ltar bstan tshul yod de /
bcom ldan 'das kyis zhes pa nas gsum pa bskor te zhes pa'i bar gyis gsung ba po nas dus kyi bar sngar ltar dang /
'di ni bla na ma mchis pa zhes pa man chad kyis 'di'i gong du nges don gyi mdo gzhan med pas bla na ma mchis pa dang /
chos mthun gyi klan ka'i skabs ma mchis pa /
sgra ji bzhin du khas blang du rung bas nges pa'i don dang /
don gang yin gsal por phye ste bstan pas mkhas pas brtags na rtsod pa'i gnas med pas rtsod pa'i gnas su ma gyur par bstan pa'i phyir /
gnyis pa 'khor lo gsum gyi drang nges 'grel tshul rgyas par bshad pa la /
'o na /
grub don gyi mdos 'khor lo dang po gnyis drang don dang tha ma nges don du bshad na /
gsum po de'i mtshan gzhi dang /
dang po gnyis drang don dang /
tha ma nges don du 'grel tshul ji lta bu zhe na /
spyir grub don dang po'i skabs nas bstan pa'i bden bzhi'i chos 'khor la 'gal spong gi dri ba'i dbang du byas na phung khams skye mched bden brten 'brel zas bzhi lam byang phyogs so bdun rnams rang nyid rang nyid ces pa'i tha snyad 'jug pa'i 'jug gzhir rang gi gnas lugs kyi dbang gis grub par ston pa'i bden bzhi'i chos 'khor yod par mngon yang de rnams kyi nang nas brjod bya bden bzhi las brtsams nas ston pa'i dbang du byas na /
dge slong dag 'di ni sdug bsngal 'phags pa'i bden pa'o / /
'di ni kun 'byung 'phags pa'i bden pa'o / /
'di ni 'gog pa 'phags pa'i bden pa'o / /
'di ni lam 'phags pa'i bden pa'o / /
sdug bsngal shes par bya /
kun 'byung spang bar bya /
'gog pa mngon du bya /
lam bsgom par bya /
sdug bsngal shes par bya ste /
slar yang shes par byar med /
kun 'byung spang bar bya ste /
slar yang spang bar byar med /
'gog pa mngon du bya ste /
slar yang mngon du byar med /
lam bsgom par bya ste /
slar yang bsgom par byar med /
ces pa lta bu'i mdo rnams de'i mtshan gzhi /
rgyas 'bring bsdus gsum bar pa'i mtshan gzhi /
dgongs 'grel gyi 'gal spong gi dri ba nas ngo bo nyid gsum gyi ngo bo ngos 'dzin gyi bar gsum pa'i mtshan gzhir 'jog /
phyi ma la 'khor lo dang po drang don du 'grel tshul /
bar pa drang don du 'grel tshul /
de la brten nas tha ma nges don gyi mdor grub par bstan pa /
drang nges phye ba'i dgos pa bstan pa'i sgo nas lugs 'di'i mtha' gnyis spangs pa'i bdag med gnyis 'jog tshul lo / /
dang po la /
'khor lo dang po drang don gyi mdo yin te /
dgongs gzhi dgos pa dngos la gnod byed gsum dang bcas pa'i mdo yin pa'i phyir /
dgongs gzhi yod de /
kun gzhi'i rnam shes kyi steng du phyi rol don snang gi bag chags bzhag pa smin pa la brten nas don snang gi rnam shes skye ba la dgongs pa'i phyir /
dgos pa yod de /
don smra sde gnyis rjes su bzung ba'i phyir du yin pa'i phyir /
dngos la gnod byed yod de /
phyi don 'gog pa'i lung rigs rnams kyis gnod pa'i phyir /
de @# / /
ltar bstan pas don smra gnyis rjes su 'dzin nus te /
dper na /
nang sde kha cig bstan pa gong ma gong ma la 'jug pa'i phyir du /
dge slong dag 'khur yod do / /
zhes sogs kyi mdo lta bu yin pa'i phyir /
de skad du yang /
nyi shu pa las /
rang gi sa bon gang las su / /
rnam rig snang ba gang 'byung ba / /
de dang de yi skye mched ni / /
rnam pa gnyis su thub pas gsungs / /
zhes dang /
gzugs sogs skye mched yod pa ni / /
des 'dul ba yi skye bo la / /
zhes sogs gsungs pa'i phyir /
dgongs gzhi de la dgongs nas gsungs pas kyang rjes su 'dzin nus te /
phyi gzugs kyi skye mched dang nang mig gi skye mched gnyis las don gzhan pa'i mig gi rnam shes skye bar bshad pa la brten nas bdag rtag pa sogs bkag nas gang zag gi bdag med gtan la 'bebs pa'i dgos pa yod pa'i phyir /
kha cig 'khor lo dang po'i dgongs gzhi yin na /
de'i dgongs pa yin pas khyab zer na /
'o na /
kun gzhi'i rnam shes kyi steng du don snang gi bag chags bzhag pa smin pa la brten nas don snang gi rnam shes skye ba chos can /
der thal /
de'i phyir /
der thal /
dgongs gzhi de la dgongs nas phyi don yod par gsungs pa'i phyir /
'dod na /
de'i bstan don du thal /
'dod pa'i phyir /
'dod mi nus te /
don smra gnyis la de ston mi rung ba'i phyir te /
de nyid kyis phyi don 'dod pa'i phyir /
yang kha cig /
de ma yin pas khyab zer na /
ngo bo dang khyad par la kun btags [@#brtags etc throug+hout] pa'i kun btags chos can /
der thal /
de'i phyir /
der thal /
de la dgongs nas de rang gi mtshan nyid kyis grub par gsungs pa'i phyir /
'dod mi nus te /
des de yod par bstan pa'i phyir te /
des de rang gi mtshan nyid kyis grub par bstan pa'i phyir /
der thal /
des 'gog bden rang gi tha snyad 'jug pa'i 'jug gzhir rang gi gnas lugs kyi dbang gis grub par bstan pa'i phyir te /
'gal spong gi dri ba'i skabs su de bzhin du zhes phung po lnga nas 'gog bden gyi bar la sbyar nas gsungs pa'i phyir /
slob dpon legs ldan 'byed la sogs pa'i mdo sde spyod pa'i dbu ma pa dang /
nyan thos sde gnyis kyis phyi don bzhed par mtshungs kyang 'khor lo dang po sgra ji bzhin du khas len mi len gyi khyad par yod de /
slob dpon legs ldan 'byed kyis phyi don bden grub bstan pa'i cha nas drang don du 'grel ba'i phyir /
nyan thos kyi theg pa la yang dag par zhugs pa zhes sogs de'i ched du bya ba'i gdul bya ngos 'dzin gyi mdo yin kyang de'i ched du bya ba'i gdul bya la des ma khyab ste /
de'i ched du bya ba'i gdul bya rang rgyal gyi rigs can yod pa'i phyir /
der thal /
bcom ldan 'das kyi gsung gi ched du bya ba'i gdul bya rang rgyal yod pa gang zhig /
rang rgyal la nyan thos las sde snod zur pa med pa'i phyir /
gang zhig der thal /
thub ba'i gsung la brten nas mkhas par bya ba'i dngos po drug la mkhas par byed pa'i rang rgyal yod pa'i phyir /
gnyis pa 'khor lo bar pa drang don gyi mdo yin te /
dgongs gzhi dgos pa dngos la gnod byed dang bcas pa'i mdo yin pa'i phyir /
der thal /
kun btags rang gi mtshan nyid kyis grub pa'i ngo bo nyid med pa /
gzhan dbang bdag las skye ba'i ngo bo nyid med pa /
yongs grub chos bdag gi ngo bo nyid med pa'i ngo bo nyid med pa gsum la dgongs nas gsungs pa'i phyir te /
dgongs 'grel las /
don dam yang dag 'phags ngas chos rnams kyi ngo bo nyid med pa rnam pa gsum po 'di lta ste /
mtshan nyid ngo bo nyid med pa dang /
zhes sogs dang /
sum cu pa las /
ngo bo nyid ni rnam gsum gyi / /
ngo bo nyid med rnam gsum la / /
dgongs nas chos rnams thams cad ni / /
ngo bo nyid med bstan pa yin / /
zhes gsungs pa'i phyir /
dgos pa ngo bo nyid med par smra ba'i rigs can rjes su bzung ba'i ched du yin /
dngos la gnod byed gzhan dbang dang /
yongs grub bden grub tu bsgrub pa'i lung rigs rnams kyis gnod pa'i phyir /
kha cig 'khor lo bar pa'i sgras zin gyi don yin na de'i bstan don ma yin pas khyab zer na /
nam mkha' rang gi mtshan nyid kyis ma grub pa chos can /
der thal /
de'i phyir /
der thal /
des sgras zin la nam mkha' rang gi mtshan nyid kyis ma grub par bstan pa'i phyir /
des chos thams cad rang gi mtshan nyid kyis ma grub pa sgras zin la bstan pa'i phyir /
'dod na /
de de'i bstan don yin par thal /
kun btags rang gi mtshan nyid kyis ma grub pa de'i bstan don mthar thug yin pa'i phyir /
kha cig rgyas 'bring bsdus gsum gyis gzhan dbang bden par med pa ma bstan zer na /
de bstan par thal /
des sgras zin la bstan pa gang zhig /
de ltar bstan pas ngo bo nyid med par smra ba'i rigs can rjes su 'dzin nus pa'i phyir /
ngo bo nyid med par smra ba'i lta ba de rgyas 'bring bsdus @# / /
gsum las bstan pa'i lta ba yin pa'i phyir /
der thal /
phyi don bstan pa'i lta ba de 'khor lo dang po las bstan pa'i lta ba yin pa'i phyir /
kha cig /
rgyas 'bring bsdus gsum ngo bo nyid med par smra ba'i mdo yin zer na /
de mi 'thad de /
de sems tsam pa'i mdo yin pa'i phyir te /
de'i ched du bya ba'i gdul bya de sems tsam pa gang zhig /
theg pa che chung gi sde snod ched du bya ba'i gdul bya'i sgo nas 'jog pa'i phyir /
'khor lo bar pa'i gdul bya phal pa ngo bo nyid med par smra ba'i rigs can yod kyang /
de'i chad du bya ba'i gdul bya ngo bo nyid med par smra ba'i rigs can med de /
de'i ched du bya ba'i gdul bya de sems tsam pa yin pa'i phyir te /
de 'dra ba'i gdul bya de gzhan dbang yongs grub bden par grub kun btags bden par ma grub par 'dod pa'i gdul bya yin pa'i phyir /
nyi shu pa rtsa 'grel gyis 'khor lo bar pa drang don du bkral ba dang /
sum cu pa rtsa 'grel gyis 'khor lo bar pa drang don du bkral ba gnyis drang don du 'grel ba tsam du mtshungs kyang 'grel tshul mi mtshungs te /
dang pos dgongs gzhi mthar thug bstan don gyi gtso bor ma byas par 'grel /
gnyis pas dgongs gzhi mthar thug bstan don gyi gtso bor byas nas 'grel ba'i phyir /
'khor lo gsum gyi ngo bo dang mtshan gzhi sogs ston pa'i sku tshe'i stod smad gsum du phye nas 'jog pa sogs ni mi 'thad de /
dus dang por gsungs kyang dge slong dag sham thabs zlum por bgo ba la bslab par bya'o zhes sogs dang /
dus bar par gsungs kyang bdag med ston tshul gsum po gang dang yang mi mthun pa'i mdo dang /
dus tha mar gsungs kyang 'dul ba rung mthun du grags pa rnams dgongs 'grel nas bshad pa'i 'khor lo gsum po gang yang ma yin pa'i phyir te /
brjod bya bdag med gsum po gang yang ston tshul dang mi ldan pa'i phyir /
mdo de rnams dgongs 'grel nas bshad pa'i drang nges 'byed pa'i gzhir mi rung yang spyir drang nges 'byed pa'i gzhir mi rung ba ma yin te /
gzungs rgyal gyis drang nges phye ba ltar na drang don gyi mdo dang /
dgongs 'grel gyis drang nges phye ba ltar na nges don gyi mdo yin pa'i phyir /
phyi ma der thal /
de ltar na sgra ji bzhin pa'i mdo yin pa'i phyir /
gsum pa la dang po gnyis drang don du bkral ba la brten nas tha ma nges don du grub pa yin te /
dang po gnyis sgra ji bzhin du khas blang du mi rung bar bshad pa la brten nas /
mtshan nyid gsum la bden par grub ma grub bye nas bstan pa'i legs par rnam par phye ba'i chos 'khor sgra ji bzhin par bsgrub pa gang zhig /
grub don dang po gnyis kyi skabs su sgra ji bzhin du khas blang du mi rung ba'i mdo la drang don gyi mdo dang /
grub don tha ma'i skabs su sgra ji bzhin du khas blang du rung ba'i mdo la nges don gyi mdor bshad pa'i phyir /
sher phyin man ngag las /
mdo gang dag gi don sgra ji bzhin pa yin pa de dag ni nges pa'i don zhes bya ste /
zhes gsungs pa'i phyir /
kha cig /
bden bzhi'i chos 'khor gyi bden bzhi'i chos 'khor sogs mi 'byed kyang /
'khor lo gsum po re re la gsum gsum 'byed cing de yang 'khor lo dang po'i bden bzhi'i chos 'khor sogs 'byed do zer na de mi 'thad de /
'khor lo gsum po gang rung yin na dgongs 'grel nas bshad pa'i 'khor lo gsum po gang rung yin dgos pa gang zhig /
de 'dra ba'i 'khor lo gsum po de dus kho na dang brjod bya kho na'i sgo nas kyang mi 'jog pa'i phyir dang /
gzungs rgyal nas bshad pa'i 'khor lo dang pos 'khor lo dang po'i go mi chod pa'i phyir /
'khor lo gsum po de la sgra ji bzhin du khas blang du rung mi rung sogs kyi khyad par yod kyang /
brjod bya yod med kyi khyad par med de /
mdo yin na dgos sogs chos bzhi ldan yin dgos pa'i phyir dang /
'phags pa'i bden pa bzhi'i rnam pa bstan pas zhes gsungs pa dang /
stong pa nyid smos pa'i rnam pas zhes pa rnams rim pa bzhin du brjod bya ngos 'dzin gyi mdo yin pa'i phyir dang /
grol ba don gnyer gyi skyes bu la nyer mkho'i don ma bstan na brtsams pa dgos pa med pa'i phyir /
de ltar yin kyang 'khor lo dang por phyi don bstan pa'i brjod bya med de /
de la dngos la gnod byed 'jug pa'i phyir /
theg pa thams cad la yang zhugs kyi don la /
kha cig /
de'i ched du bya ba'i gdul bya rigs can gsum ga yod pa'i don yin zer na /
de mi 'thad de /
de theg chen gyi rigs can yin pa'i phyir te /
rnam bshad las /
theg pa chen po'i rigs can yin yang snga ma las dbang po dman pa yin no / /
zhes gsungs pa'i phyir /
gzhan yang 'khor lo tha ma'i ched du bya ba'i gdul bya dang po nyid nas theg dman du rigs nges gcig yod par thal /
dam bca' 'thad pa'i phyir /
'dod na /
stong nyid mngon sum du rtogs pa'i dang po nyid nas theg @# / /
dman rigs nges gcig yod par thal /
'dod pa'i phyir /
khyab ste /
de'i ched du bya ba'i gdul bya theg dman gyi rigs can yod pa gang zhig /
de la theg chen lam du zhugs myong gis khyab pa gang las kyang ma gsungs pa'i phyir /
rang lugs la /
theg pa thams cad la yang zhugs kyi don yod de /
'khor lo tha mas bar pa'i dgongs pa bkral ba la brten nas chos kyi bdag med kyi dbang du byas pa'i mtshan nyid gsum gyi rnam gzhag dngos su go ba'i shugs la 'khor lo dang pos bstan pa'i mtshan nyid gsum gyi rnam gzhag de gang zag gi bdag med kyi dbang du byas pa'i mtshan nyid gsum gyi rnam gzhag tu go nus shing bdag med gnyis ka ston pa'i snod du rung ba dang /
don dam yang dag 'phags kyis ston pa la 'gal spong gi dri ba zhus pa ltar gyi dogs pa dang ldan pa'i gdul bya yin pa'i rgyu mtshan gyis de ltar bshad pa'i phyir /
de skad du yang drang nges rnam 'byed las /
phung po la sogs pa gzhan dbang dang /
zhes sogs gsungs pa'i phyir /
de ltar yin kyang snga ma gnyis ni theg pa che chung so so ba yin la /
zhes sogs gsungs pa dang 'gal ba'i skyon med de /
'khor lo dang po'i ched du bya ba'i gdul bya des gang zag gi bdag med kyi dbang du byas pa'i mtshan nyid gsum gyi rnam gzhag ston pa'i snod du rung la chos kyi bdag med kyi dbang du byas pa'i mtshan nyid gsum gyi rnam gzhag ston pa'i snod du mi rung zhing /
bar pa'i ched du bya ba'i gdul bya des 'khor lo bar pa'i dgongs pa tha mas bkral ba la ma bltos par rang stobs kyis rtogs nus /
tha ma'i ched du bya ba'i gdul bya des 'khor lo bar pa'i dgongs pa tha mas bkral ba la ma bltos par rtogs mi nus /
bkral ba la brten nas rtogs nus pa'i rgyu mtshan gyis de ltar bshad pa'i phyir /
de lta ma yin na /
de theg pa che chung gnyis ka la zhugs pa'i gdul bya yin par thal /
snga ma gnyis ni theg pa che chung so so ba yin la /
zhes gsungs na de'i ched du bya ba'i gdul bya rigs can gsum ga yod dgos pa gang zhig /
'di ni gnyis ka'i dbang du byas pa'o / /
zhes gsungs pa'i phyir /
de ltar na /
bcom ldan 'das kyis dus dang por rang gi ched du bya ba'i gdul bya nyan thos kyi rigs can la bden bzhi bstan bya'i gtso bor byas nas ston pa'i mdo /
bka' dang po bden bzhi'i chos 'khor gyi mtshan nyid /
bcom ldan 'das kyis dus bar par rang gi ched du bya ba'i gdul bya theg chen gyi rigs can dbang po shin tu rnon po la stong nyid phra mo bstan bya'i gtso bor byas nas ston pa'i mdo / /
bka' bar pa mtshan nyid med pa'i chos 'khor gyi mtshan nyid /
bcom ldan 'das kyis dus tha mar ched du bya ba'i gdul byas dgongs 'grel gyi mdo gzhan la brten nas mtshan nyid med pa'i chos 'khor gyi dgongs pa mthar thug rtogs dgos pa'i gdul bya la stong nyid phra mo bstan bya'i gtso bor byas nas ston pa'i mdo / /
bka' tha ma legs par rnam par phye ba'i chos 'khor gyi mtshan nyid /
mtshan gzhi gong du bshad zin pa ltar yin no / /
bzhi pa la /
'khor lo dang po gnyis drang don dang tha ma nges don du bsgrub pa la dgos pa yod de /
rtag chad kyi mtha' gnyis spangs pa'i de kho na nyid gtan la 'bebs pa'i dgos pa yod pa'i phyir /
der thal /
'khor lo dang po drang don du bkral ba la brten nas rtag mtha' spong /
bar pa drang don du bkral ba la brten nas chad mtha' spong ba'i phyir /
der thal /
ngo bo dang khyad par la kun btags pa'i kun btags rang gi mtshan nyid kyis grub par 'dzin pa de rtag pa'i mthar 'dzin dang /
gzhan dbang dang yongs grub bden med du 'dzin pa de chad pa'i mthar 'dzin yin pa'i phyir /
'o na /
sgro skur gyi mthar lta tshul dang /
de 'gog byed kyi lung rigs de gang yin zhe na /
sbyir skur 'debs la gzhan sde kha cig gis thar pa dang thams cad mkhyen pa med par 'dzin pa dang /
skye ba snga phyi med par 'dzin pa dang /
nang sde kha cig gis srid pa bar do med par 'dzin pa sogs du ma yod kyang 'di'i skur 'debs kyi gtso bo ni nang sdes btags pa kho na dang /
de yang gzhan dbang dang yongs grub bden med du 'dzin pa de yin zhing /
de spong ba'i tshul yod de /
'khor lo bar par chos thams cad ngo bo nyid med par gsungs pa de drang don du bkral ba la brten nas spong ba'i phyir /
sgro 'dogs la yang kun rdzob pa'i gnas tshul la sgro 'dogs pa'i tshul dang /
gnas lugs kyi don la sgro 'dogs pa'i tshul dang gnyis las /
dang po la yang du ma yod pa las /
sgra rtag 'dzin rtog pa dang /
gang zag rang rkya thub pa'i rdzas yod du 'dzin pa'i rtog pa lta bu yin no / /
phyi ma la yang gzugs nas reg bya'i bar phyi rol don du grub par @# / /
'dzin pa dang /
gzugs dang gzugs 'dzin tshad ma rdzas tha dad du 'dzin pa sogs dang /
gzugs nas rnam mkhyen gyi bar rang nyid rang nyid ces pa'i tha snyad 'jug pa'i 'jug gzhir rang gi gnas lugs kyi dbang gis grub par 'dzin pa'i rtog ba lta bu yin zhing /
de re re la yang kun lhan gnyis gnyis yod cing /
lhan skyes 'gog pa gtso bo yin te /
kun btags bkag pa tsam gyis lhan skyes 'gog mi nus pa'i phyir /
de yang rtog pa de dag gi zhen yul rigs pa yang dag gis khegs pa la rag las pas /
gzugs dang gzugs 'dzin tshad ma rdzas tha dad du grub pa de 'gog byed kyi rigs pa yod de /
lhan cig dmigs nges kyi rigs pa rnams kyis 'gog pa'i phyir /
gzugs gzugs 'dzin tshad ma dang rdzas tha dad du grub pa dang de ltar grub par 'dzin pa'i rtog pa gnyis rtags kyi dgag bya yin te /
drang nges rnam 'byed las /
rigs pa'i dgag bya la yang sgro 'dogs dang skur 'debs gnyis las /
skur 'debs ni grub mthas btags pa kho na dang /
zhes gsungs pa'i phyir /
kha cig /
gzugs phyi rol don gyis stong ba'i stong nyid de phyogs glang chos grags lugs kyi chos kyi bdag med phra mo dang /
gzugs nas rnam mkhyen gyi bar rang nyid rang nyid ces pa'i tha snyad 'jug pa'i 'jug gzhir rang gi mtshan nyid kyis grub pas stong pa de thogs med sku mched lugs kyi gnas lugs mthar thug yin pas de gnyis gnas lugs mthar thug 'dod tshul mi mthun pa yin no zhes so sor 'byed pa mi 'thad de /
theg bsdus las /
de la kun btags pa'i mtshan nyid gang zhe na /
zhes sogs gsungs pa'i phyir dang /
phyi don med par dam bcas nas de sgrub pa la sa bcu pa'i mdo dang /
dgongs 'grel la sogs pa'i lung dang /
yi dwags dud 'gro mi rnams dang /
zhes sogs rigs pa'i rnam grangs du ma dang phyi don med kyang shes pa bden par grub pa'i dper rmi lam sgyu ma rab rib can gyi mig shes sogs du ma bkod nas rgyas par sgrubs pa'i phyir /
phyogs kyi glang pos brgyad stong don bsdur /
med ces bya la sogs tshig gis / /
btags pa thams cad 'gog pa ste /
zhes sogs rnams kyis ngo bo dang khyad par du kun btags pa rang gi mtshan nyid kyis grub pa bkag pa'i chos kyi bdag med sher phyin gyi mdo'i don du 'grel tshul theg bsdus ji lta ba bzhin du bshad pa'i phyir /
'o na gzugs sogs kyi chos rnams rang nyid rang nyid ces pa'i tha snyad 'jug pa'i 'jug gzhir rang gi mtshan nyid kyis grub par 'dzin pa'i rtog pa /
de kho na nyid kyi don la sgro 'dogs pa'i sgro 'dogs dang /
gzugs sogs kyi chos thams cad rang nyid rang nyid ces pa'i tha snyad 'jug pa'i 'jug gzhi yin na /
de'i tshul sogs ji lta bu zhe na /
de la rtog pa'i zhen tshul las /
dbang shes kyi snang tshul nges dka' bas /
de brjod na /
dbu ma rang rgyud pa rnams dbang shes la don dam dpyod byed kyi rtags kyi dgag bya mi snang bar 'dod kyang /
thal 'gyur ba dang sems tsam pa gnyis dbang shes la de snang bar 'dod pas de bshad na /
brda sbyang gi skyes bus yid gtad pa'i tshul gyi sngon po mthong ba'i tshe phyin ci log ma log gi snang tshul gsum 'byung ste /
mig shes de la sngon po sngon por snang tshul gcig /
sngon po 'di ni gzugs so / /
'di ni gzugs kyi skye ba'o / /
zhes sogs ngo bo dang khyad par gyi tha snyad 'jug pa'i 'jug gzhir sngon por snang ba'i snang tshul gcig dang 'jug gzhi der rang gi mtshan nyid kyis grub par snang ba'i snang tshul gcig dang gsum 'byung ba'i phyir /
de'i snang tshul dang po gnyis snang tshul don mthun dang /
phyi ma phyin ci log gi snang tshul yin te /
sngon po sngon po yang yin /
sngon po 'di ni gzugs so / /
'di ni gzugs kyi skye ba'o zhes sogs tha snyad 'jug pa'i 'jug gzhi yang yin pa'i phyir /
phyi ma phyin ci log gi snang tshul yin te /
chos kyi bdag 'dzin gyis bslad pa'i snang tshul yin pa'i phyir /
de la snang tshul gnyis pa yod de /
de lta bu'i sngon 'dzin mig shes de la /
sngon po de 'di ni gzugs kyi skye ba'o / /
zhes sogs kyi tha snyad 'jug pa'i 'jug gzhir sngon po ltar snang ba de la zhen nas de dran yul du bzhag pa la brten nas sngon po 'di'i ngo bo gang yin dris pa na 'di'i ngo bo gzugs yin no zhes lan 'debs pa'i kun slong gi rtog pa tshad ma gzhan la ma bltos par rang stobs kyis 'dren pa'i phyir /
snang tshul phyi ma yod de /
'jug gzhi der sngon po rang gi gnas lugs kyi dbang gis grub par snang ba'i tshul yod pa'i phyir /
'jug gzhi der sngon por snang ba'i tshul yod pa'i phyir /
snang tshul gyi don de rnams la dngos po yin min gyi khyad par yod de /
snang tshul dang po'i don dngos po dang /
gnyis pa'i @# / /
don dang /
gsum pa'i snang cha tsam rang gi ming brdas bzhag pa'i rnam grangs pa'i kun btags dang snang ba ltar du grub pa mtshan nyid yongs chad kyi kun btags yin ba'i phyir /
sngon po 'di ni gzugs so 'di ni gzugs kyi skye ba'o zhes sogs kyis tha snyad 'jug pa'i 'jug gzhi yin pa ming brdas bzhag tsam yin te /
de ni mig shes de la snang ba'i sngon po ltar sngon por snang gi bag chags rgyur byas pa las skyes pa yang ma yin /
sngon po de'i gnas tshod kyi dbang gis shar ba yang ma yin pa'i phyir /
sngon po 'di ni gzugs so 'di ni gzugs kyi skye ba'o zhes sogs kyi ming brda'i brjod pa yang yang goms pa'i snang ba tsam yin pa'i phyir /
sngon po de rtog pa'i zhen gzhir 'jog pa'i don yod de /
de sngon 'dzin rtog pa'i zhen yul dang de gzugs su 'dzin pa'i rtog pa'i zhen yul tsam ma yin par sngon gyi bag chags kyi dbang gis de 'di ni gzugs so 'di ni gzugs kyi skye ba'o /
snyam du 'dzin pa'i rtog pa'i zhen gzhi dang /
de 'dra ba'i tha snyad 'jug pa'i 'jug gzhir rang gi mtshan nyid kyis grub par 'dzin pa'i phyin ci log gi zhen pa dang /
'jug gzhi der grub par 'dzin pa'i phyin ci ma log par zhen pa'i rtog pa yang yang bskyed nas de 'dra ba'i sngar gyi bag chags gis / /
phyis kyi bag chags 'jog pa'i gzhi yin pa'i rgyu mtshan gyis de ltar bshad pa'i phyir /
mdo sde pa ni snang tshul gsum ga'i don dngos po rang mtshan par 'dod de /
dbang shes ma 'khrul ba'i snang yul du gyur pa'i spyi mtshan mi bzhed pa'i phyir /
sngon po de sngon 'dzin rtog pa'i zhen yul yin pa /
sngon 'dzin rtog pa'i zhen yul /
sngon po sngon po zhes pa'i sgra'i brjod bya yin pa /
sgra de'i brjod bya spyi mtshan dngos med du 'dod pa dang /
rtog pa de'i zhen yul du gyur pa'i sngon po rang mtshan dang /
sgra de'i brjod byar gyur pa'i sngon po rang mtshan yin pa dang /
der ma zad gzhi ldog sngon po gzugs kyi ngo bo dang khyad par gyi tha snyad 'jug pa'i 'jug gzhi yin pa /
de 'dra'i rtog pa'i zhen gzhi dngos po rang mtshan yin pa sogs kyang sngon po dang gzugs kyi ngo bo dang khyad par gyi tha snyad 'jug gzhir rang gi mtshan nyid kyis grub par 'dzin pa'i 'dzin stangs 'thad ldan du 'dod pa sogs lugs de la mi 'gal bar 'dod de /
drang nges rnam 'byed las /
de'i phyir gzugs zhes tha snyad btags pa'i tshe sngon po gzugs kyi tha snyad 'jugs pa'i gzhi yin pa de ji ltar snang bltas pa na ming dang brdas bzhag pa ma yin par rang gi gnas lugs kyi dbang gis grub pa bzhin du snang ngo / /
sngon po de ji ltar snang ba ltar du grub par 'dzin pa ni sngon po la gzugs so zhes ming du btags pa la rang gi mtshan nyid kyis grub par 'dzin pa'i sgro 'dogs yin la byis pa rnams la yod pa sngar bshad pa des grub cing de 'dra'i 'dzin stangs 'thad ldan du don smra sde gnyis kyang 'dod pas sgra'i brjod bya'i rang ldog rtog btags yin kyang de'i gzhi ldog tu rang mtshan 'ong ba'i lugs dang ga la mtshungs /
zhes gsungs pa'i phyir /
kha cig /
mdo sde pa'i lugs la spyi mtshan spyi mtshan zhes pa'i tha snyad 'jug pa'i 'jug gzhir rang gi mtshan nyid kyis grub par 'dod par thal /
des de ltar ma grub na spyi mtshan yod par 'jog mi shes pa'i phyir /
drang nges rnam 'byed las /
gzugs sogs rtog pa'i zhen gzhi dang brda' 'dogs pa'i gnas su rang mtshan gyis grub pa khegs na de dag yod par 'jog mi shes te /
tshad ma pa la grags pa'i rang mtshan ni min no / /
zhes gsungs pa'i phyir /
'dod na /
'o na /
mdo sde pas spyi mtshan rang gi mtshan nyid kyis grub par 'dod par thal /
'dod pa de'i phyir /
'dod na /
spyi skad dang khas blangs gnyis ka dang 'gal /
kha cig thal 'gyur snga ma la ma khyab zer na /
'o na /
des spyi mtshan spyi mtshan zhes pa'i tha snyad 'jug pa'i 'jug gzhi yin pa rang gi mtshan nyid kyis grub par 'dod par thal /
ma khyab pa de'i phyir /
'dod na /
des de rang mtshan du 'dod par thal /
'dod pa de'i phyir /
'dod na /
spyi mtshan rang mtshan du thal ba ldog tu med do / /
kha cig /
gsung de la brten nas mdo sde pa'i lugs la nam mkha' dang spyi mtshan sogs 'dus ma byas kyi chos rnams kyang rang gi mtshan nyid kyis grub par 'dod zer na /
de'i lugs la gzugs gzugs 'dzin rtog pa'i zhen gzhi yin pa dang /
gzugs 'dzin rtog pa'i zhen yul gnyis la rtog pas sgro btags tsam yin min gyi khyad par med par thal /
de gnyis la rang gi mtshan nyid kyis grub ma grub kyi khyad par med pa'i phyir /
rtags khas /
'dod mi nus te /
drang nges rnams 'byed las /
sgra'i brjod bya'i rang sdog rtog btags yin yang gzhi ldog tu rang mtshan 'ong ba'i lugs @# / /
dang ga la mtshungs /
zhes gsungs pa'i phyir /
gzhan yang /
shes bya la rang spyi gnyis kyi drang nges kyang mi 'thad par thal /
shes bya yin na rang gi mtshan nyid kyis grub pas khyab pa'i phyir /
kha cig /
de'i lugs la gzhi grub na chos bdag yin pas khyab pa khas len pa yin zer na| 'o na /
sems tsam pa'i lugs gzhir bzhag la des ngo bo dang khyad par la kun btags pa'i kun btags rang gi mtshan nyid kyis grub par khas blangs na des de chos bdag tu khas blangs pas khyab par thal /
dam bca' 'thad pa'i phyir /
'dod na /
slob dpon legs ldan 'byed kyis kyang ngo bo dang khyad par la kun btags pa'i kun btags chos bdag tu khas blangs par thal /
des de rang gi mtshan nyid kyis grub par khas blangs pa gang zhig /
'dod pa'i phyir /
'dod mi nus te /
des de chos kyi bdag med du khas blangs pa'i phyir dang /
chos bdag khas blangs na dbu sems kyi dri mi bro ba'i phyir /
mdo sde pa'i lugs gzhir gzhog /
gang zag gi bdag med chos can /
khyod gzhi chos can gcig gi steng du bkag pa chos kyi bdag med du 'gyur ba yod par thal /
khyod chos bdag yin pa'i phyir /
rang lugs gsung de dag gi don yod de /
nam mkha' lta bu nyan thos sde gnyis kyi nam mkha' zhes pa'i tha snyad 'jug pa'i 'jug gzhir rang gi gnas lugs kyi dbang gis ma grub na de dag yod par 'jog mi shes shing /
de yang don byed nus pa ma yin na de dag yod par 'jog mi shes pa min pa gcig bstan zhing /
sems tsam pas gzhal ba na de dag 'jug gzhi der rang gi mtshan nyid kyis ma grub na yod par 'jog mi shes par song zhes pa'i don yin pa'i phyir /
'di'i skabs su brjod par bya ba mang yang yi ge mang bas 'jigs ste re zhig ma bris so / /
de ltar byas na brda' sbyang gi skyes bus yid gtad pa'i tshul gyi sngon po mthong ba'i bag chags brtan byung gi dbang shes la sngon po gzugs kyi ngo bo dang khyad par gyi tha snyad 'jug pa'i 'jug gzhir rang gi mtshan nyid kyis grub par snang ba ltar du grub pa dang /
de ltar grub par 'dzin pa'i rtog pa'i zhen yul 'di'i lugs kyi don dam la spyod pa'i rtags kyi dgag bya mthar thug dang /
de ltar 'dzin pa'i rtog pa chos kyi bdag 'dzin phra mo yin te /
dgag bya de dag lung rigs rnam dag gis bkag pa'i med dgag de nyid nyan rang rnams dang thun mong min pa'i zab mo'i don dang /
rnam dag gi dmigs pa mthar thug yin pa'i phyir /
de la lung gis sgrub byed yang dag yod de /
dgongs 'grel /
lang gshegs /
rgyan stug po sogs dang /
der ma zad srid pa 'pho ba'i mdo dang /
don gyi sde tshan pa'i mdo / /
sdum byed ka ta ya na la gdams pa'i mdo sogs kyis grub pa'i phyir /
rigs pa gang gis khegs na rigs pa gsum las /
dang po ni lto ldir ba bum pa'i tha snyad kyi gzhir 'jog pa bum pa zhes pa'i ming brda' la gtan mi bltos par thal /
de der lto ldir ba rang gi dngos po'i gnas lugs kyi dbang gis grub pa'i phyir /
'dod na /
lto ldir ba la bum pa'o snyam pa'i blo skye ba bum pa zhes pa'i brda' la mi bltos par thal /
'dod pa de'i phyir /
'dod na /
lto ldir ba la bum pa zhes pa'i ming ma thogs pa'i skyes bus kyang lto ldir ba mthong ba na bum pa'o snyam pa'i blo skye ba yin par thal /
de ltar thal ba las de'i gong du de 'dra'i blo skye ba med pa'i phyir /
de de'i tha snyad kyi gzhir rang gi mtshan nyid kyis ma grub bo / /
rigs pa gnyis pa ni skyes bu gcig la brgya byin dang /
dbang po /
grong 'joms sogs kyi ming du ma 'jug pa'i tshe ming de dag skyes bu de la dngos dbang gis 'jug par thal /
skyes bu de ming de dag 'jug pa'i gzhir dngos po'i gnas lugs kyi dbang gis grub pa'i phyir /
'dod na /
skyes bu gcig po de ming du ma ltar don yang rgyud tha dad du mar thal lo / /
'dis kyang sngar ltar sgrub byed 'phen no / /
rigs pa gsum pa ni skyes bu gnyis la lhas byin zhes ming gcig 'jug pa'i tshe'ang de gnyis la ming gcig po de dngos dbang gis 'jug par thal /
de gnyis ming gcig po de 'jug pa'i gzhir dngos po'i gnas lugs kyi dbang gis grub pa'i phyir /
'dod na /
de gnyis ming gcig yin pa bzhin du don yang gcig tu 'gyur bas skyes bu de gnyis rgyud 'dres par thal lo / /
de ltar yang theg bsdus las /
ming gi snga rol blo med phyir / /
mang ba'i phyir dang ma 'dres phyir / /
de yi bdag nyid bdag mang dang / /
bdag 'dras 'gal bas 'grub par 'gyur / /
zhes gsungs pa'i phyir /
de ltar bshad kyi bum pa zhes pa'i ming ma btags gong gi lto ldir ba bum pa yin min rtsod pa sogs ni don mi che snyam mo / /
don smra gnyis kyi lto ldir ba bum pa zhes pa'i sgra'i brjod bya rang gi mtshan nyid kyis @# / /
grub na brda 'brel byas pa la mi bltos pa sogs kyi skyon yod kyang lto ldir ba bum pa zhes pa'i tha snyad 'jug pa'i 'jug gzhi yin pa rang gi mtshan nyid kyis grub pa la skyon der mi 'gyur /
zhes zer yang rnam pa kun tu mtshungs so / /
don smra gnyis kyis gzugs sogs ngo bo dang khyad par gyi tha snyad 'jug pa'i 'jug gzhir rang gi gnas lugs kyi dbang gis ma grub na de dag yod par 'jog mi shes /
sems tsam pas de ltar ma grub na de dag yod par 'jog shes kyang gsum gas ming brdas bzhag tsam yin phyin de la rgyu 'bras mi rung bar 'dod de /
rgyu 'bras kyi bya ba byed pa'i chos yin na rang gi mtshan nyid kyis grub pas khyab pa bzhed pa'i phyir /
de la kha cig /
gong du bshad pa de dag mi 'thad par thal /
gzugs sogs kyi chos rnams ngo bo dang khyad par gyi tha snyad 'jug pa'i 'jug gzhir rang gi gnas lugs kyi dbang gis ma grub na nyan thos sde gnyis su ma zad sems tsam pas kyang de dag 'jog par mi shes pa'i phyir te /
der rang gi gnas tshul gyi dbang gis ma grub na /
de dag yod par 'jog mi shes pa'i phyir /
zer na /
rnam pa gcig tu ma khyab /
der thal /
der rang ngos nas ma grub na de dag yod par 'jog mi shes pa'i phyir /
zer na ma khyab /
ma grub na der thal /
der med na de dag yod par 'jog mi shes pa'i phyir /
gzugs sogs rang nyid rang nyid ces pa'i tha snyad 'jug pa'i 'jug gzhir rang gi mtshan nyid kyis grub pa bkag pa de chos kyi bdag med mthar thug pa yin na de la brten nas rnam par rig pa tsam du 'jug pa'i tshul de ji lta bu yin zhe na /
de'i tshul yang yod de /
gzugs nas rnam mkhyen gyi bar gyi chos thams cad ming dang brdas tha snyad 'dogs pa'i gnas dang /
rang 'dzin rtog pa'i zhen gzhir rang gi mtshan nyid kyis grub pa khegs de la brten nas ming dang brjod bya'i don la 'brel ba grub /
de la brten nas brjod bya'i don de ming de la ma bltos par brjod bya'i don gyi ngo bo dang khyad par du don de dang de'i gnas tshul gyi ngos nas grub pa lta bur snang nas zhen pa'i yid kyi shes pa log shes su grub /
de la brten nas rdzas 'dzin bkag pa'i rnam par rig pa tsam du 'jug pa'i phyir /
de la brten nas phyi rol don la bltos pa'i gzugs 'dzin rdzas gzhan khegs pa'i rgyu mtshan yod de /
gzugs sogs ngo bo dang khyad par gyi tha snyad 'jug pa'i gzhir rang gi mtshan nyid kyis grub par zhen pa'i rtog pa log shes su grub pa la brten nas de ltar snang ba'i dbang shes la snang ba ltar grub pa khegs pas dbang shes snga ma 'gag pa'i tshe phyi ma'i bag chags bzhag pa smin pa'i dbang gis phyi ma'i dbang shes kyi rdzas su gyur pa'i gzugs su snang ba min par phyi rol nas rang 'dra'i rnam pa gtad pa'i sgo nas snang bas phyi rol gyi stobs las skyes pa khegs pa'i phyir /
de ltar byas na gzugs nas rnam mkhyen gyi bar gyi chos thams cad rang gi steng du gnas lugs gtan la 'bebs pa'i gzhi'i gzhan dbang dang /
de'i steng du ngo bo dang khyad par du kun btags pa kun btags dang /
btags pa ltar du rang gi mtshan nyid kyis grub pas stong pa yongs grub yin zhing /
de ltar byas na rang gi rgyu rkyen gyis bskyed pa'i chos /
gzhan dbang gi mtshan nyid /
rang 'dzin rtog pas btags tsam gang zhig /
rang 'dzin pa'i blo 'khrul pa'i ngos nas grub pa /
kun btags kyi mtshan nyid /
rnam dag lam gyi dmigs pa mthar thug /
yongs grub kyi mtshan nyid /
'o na gzugs gzugs zhes pa'i tha snyad 'jug pa'i 'jug gzhir /
rang gis mtshan nyid kyis ma grub pa chos kyi bdag med phra mo yin na /
gzugs gzugs zhes pa'i tha snyad 'jug pa'i 'jug gzhi der yod dam med ce na /
yod de /
der rang gi mtshan nyid kyis ma grub pa de gzhi chos can dang 'brel ba'i chos nyid yin pa'i phyir /
gzhan yang 'jug gzhi der yod par thal /
gzugs zhes ngo bo dang khyad par du kun btags pa'i ngo bor yod pa'i phyir te /
drang nges rnam 'byed las /
phung po la sogs pa la 'di gzugs so zhes ngo bo dang 'di gzugs kyi skye ba'o zhes sogs khyad par du ming dang brdar btags pa'i ngo bo de tsam zhig tu ni phung po la sogs pa yod pas der yod par 'dzin pa sgro 'dogs min gyi phung sogs ngo bo dang rang gi mtshan nyid kyis yod par 'dzin pa sgro 'dogs so / /
zhes gsungs pa'i phyir /
sngon po sogs tha snyad 'jug pa'i gzhi der gzhan dbang yin te /
bag chags brtan byung gi dbang shes la sngon po zhes pa'i tha snyad 'jug pa'i 'jug gzhi der sngon por snang ba'i snang tshul yod pa gang zhig /
de snang tshul don mthun yin pa'i phyir /
gang zhig der thal /
sngon po zhes brjod pa'i sgra'i don gang yin /
zhes @# / /
dris pa na 'di gzugs yin no / /
zhes lan 'debs pa'i rtog pa rang stobs kyis 'dren pa'i phyir /
der thal /
drang nges rnam 'byed las /
gzugs zhes brjod pa'i don de'i ngo bo nyid gang yin dris pa na de'i ngo bo nyid gzugs yin no / /
zhes smra'i gzugs zhes pa'i ming du btags pa tsam zhig gzugs zhes brjod pa'i don de'i ngo bo nyid yin no zhes smra rgyu med do / /
zhes gsungs pa'i phyir /
kho na re sngon po sngon po zhes pa'i tha snyad 'jug pa'i 'jug gzhir bden par grub par thal /
der gzhan dbang yin pa'i phyir /
khyab ste /
gzhan dbang yin na bden par grub dgos pa'i phyir zer na /
'o na sems can sems can sangs rgyas pa'i tshe yod par thal /
de de sangs rgyas pa'i tshe sangs rgyas 'phags pa yin pa'i phyir /
khyab ste /
sangs rgyas 'phags pa yin na yod dgos pa'i phyir /
khyab pa khas /
kha cig /
khyod khyod rang yin pa'i dngos po yin na khyod khyod ces pa'i tha snyad 'jug pa'i 'jug zhir khyod khyod rang yin dgos par thal /
sngon po sngon po zhes pa'i tha snyad 'jug pa'i 'jug gzhir sngon po sngon po yin pa'i phyir /
'dod na bden par grub pa'i dngos po chos can /
der thal /
de'i phyir /
'dod mi nus te /
der bden par ma grub pa'i phyir /
zer na ma khyab 'o na sems can sems can sangs rgyas pa'i tshe yod par thal /
sems can sangs rgyas pa'i tshe de yod pa'i sangs rgyas 'phags pa yin pa'i phyir /
der thal /
de'i tshe yod pa'i sangs rgyas 'phags pa dang med pa'i sangs rgyas 'phags pa gang rung yin /
med pa'i sangs rgyas 'phags pa ma yin pa'i phyir /
zhes zer na kho na re /
gang zag gi bdag med chos can /
rnam dag gi dmigs pa mthar thug yin par thal /
yongs grub yin pa'i phyir /
der thal /
gang zag gi bdag med phra mo yin pa'i phyir /
khyab ste /
dbus mtha' las /
rnam dag spyod yul rnam gnyis te / /
gcig po kho nar brjod pa yin / /
zhes gsungs pa'i phyir dang /
de'i 'grel pa las /
yongs su grub pa'i ngo bo nyid du brjod do / /
ngo bo nyid gzhan ni rnam par dag pa'i ye shes rnam pa gnyis kyi yul ma yin pa'i phyir /
zhes gsungs pa'i phyir /
zer na skyon med de /
de'i don ni gang zag gi bdag med kyi dbang du byas pa'i mtshan nyid gsum gyi nang nas gang zag gi bdag med kho na nyon sgrib dag par byed pa'i rnam dag gi dmigs pa dang de'i dbang du byas pa'i yongs grub yin zhes pa'i don yin pa'i phyir dang /
chos kyi bdag med kyi dbang du byas pa'i mtshan nyid gsum gyi nang nas chos kyi bdag med de shes sgrib dag pa'i rnam dag gi dmigs pa dang /
de'i dbang du byas pa'i yongs grub yin zhes pa'i don yin pa'i phyir /
kha cig /
nam mkha' 'dzin pa'i tshad ma nam mkha'i gzhan dbang yin zer na /
gzugs 'dzin tshad ma gzugs kyi gzhan dbang yin par thal /
'dod pa'i phyir /
'dod na ma yin par thal /
dgongs 'grel las /
gzugs phung gi steng du mtshan nyid gsum gyi rnam gzhag byas nas chos kyi bdag med gtan la 'bebs tshul de khams bco brgyad kyi bar la sbyar bar gsungs pa gang zhig /
de la gzugs phung gzugs phung gi gzhan dbang dang /
de'i steng du ngo bo dang khyad par la kun btags pa kun btags su gsungs pa'i phyir /
gang zhig der thal /
drang nges rnam 'byed las /
gzugs phung la ji ltar sbyar ba bzhin du phung po lhag ma bzhi dang /
zhes sogs gsungs pa'i phyir /
gzhan yang nam mkha' 'dzin pa'i tshad ma nam mkha'i gzhan dbang ma yin par thal /
de nam mkha' 'dzin pa'i tshad ma'i gzhan dbang du 'dod pa'i phyir /
kha cig /
nam mkha' nam mkha'i gzhan dbang ma yin par thal /
de de'i kun btags yin pa'i phyir /
der thal /
de kun btags yin pa'i phyir zer na 'o na chos nyid chos nyid kyi chos nyid yin par thal /
de chos nyid yin pa'i phyir /
kha cig /
gzugs phung gzugs phung gi chos nyid gtan la 'bebs pa'i gzhan dbang yin pa dang /
gzugs phung 'dzin pa'i tshad ma gzugs phung gi gzhan dbang yin pa mi 'gal bar thal /
gzugs gzugs 'dzin pa'i tshad ma dang rdzas tha dad kyis stong ba'i stong nyid de gzugs dang de 'dzin pa'i tshad ma gnyis ka'i gnas lugs yin pa'i phyir /
der thal /
rnam 'grel las /
de phyir /
gnyis stong gang yin pa / /
de ni de'i yang de nyid yin / /
zhes pa dang /
de la gcig ni med pas kyang / /
gnyis ka'ang mnyam par 'gyur ba yin / /
zhes gsungs pa'i phyir /
zer na 'o na nyer len gyi phung po 'dzin pa'i rnam mkhyen dang nyer len gyi phung po rdzas tha dad kyis @# / /
stong ba de de gnyis ka'i gnas lugs yin par thal /
nyer len gyi phung po 'dzin pa'i tshad ma nyer len gyi phung po dang rdzas tha dad kyis stong ba de gnyis ka'i gnas lugs yin pa'i phyir /
kha cig /
ma khyab zer ma grub na /
der thal /
gzugs dang gzugs 'dzin pa'i tshad ma rdzas tha dad kyis stong ba de de gnyis ka'i gnas lugs yin pa'i phyir /
'dod na de chos can /
sgrib pa spangs pa'i chos nyid yin par thal /
'dod pa'i phyir /
'dod na ma yin par thal /
sgrib pa ma spangs pa'i chos nyid yin pa'i phyir /
nyer len gyi phung po'i chos nyid yin pa'i phyir /
ma khyab mtshams la longs sku'i dbu skra bung ba ltar gnag dang /
de 'dzin pa'i tshad ma rdzas gzhan gyis stong ba chos can /
sgrib pa spangs pa'i gnas lugs yin par thal /
longs sku'i dbu skra bung ba ltar gnag gi gnas lugs yin pa'i phyir /
'dod na /
ma yin par thal /
de 'dzin pa'i tshad ma'i gnas lugs yin pa'i phyir /
khyab ste /
de 'dzin pa'i tshad ma sgrib pa ma spangs pa'i chos yin pa'i phyir /
de rgyud ldan gyi byang 'phags yod pa'i phyir /
de 'dzin pa'i tshad ma'i gnas lugs su khas blangs so / /
gzhan yang /
shes sgrib gzung rtog dang 'dzin rtog yin khyab mnyam yin pa dang /
phyi stong pa nyid dang nang stong pa nyid mi 'gal ba dang /
dngos po stong pa nyid dang /
dngos po med pa stong pa nyid yin khyab mnyam yin par thal /
gzugs kyi gnas lugs dang gzugs 'dzin tshad ma'i gnas lugs yin khyab mnyam yin pa'i phyir /
'dod na mi 'thad de /
shes sgrib gzung 'dzin gyi rnam par rtog pa mngon gyur ba 'go gnon dka' sla'i khyad par yod pa'i phyir /
mdo sde rgyan las /
de tshe de yi gzung ba yi / /
rnam par g.yeng ba de spong 'gyur / /
'di ltar de yi 'jug thogs su / /
'dzin pa'i rnam par g.yeng ba spong / /
zhes gsungs pa'i phyir /
kha cig /
sangs rgyas kyi sa na blo bur rnam dag yod kyang /
rang bzhin rnam dag med pas nyer len gyi phung po'i chos nyid du gyur pa'i rang bzhin rnam dag khas blangs pa'i skyon med do /
zhes zer na /
de mi 'thad de /
dbu sems gnyis ma dag pa'i gzhan dbang bden par grub ma grub rtsod pa'i skabs su rang bzhin rnam dag khas len pa gzhir byas kyi steng nas blo bur rnam dag khas len dgos mi dgos rtsod pa'i phyir /
de ltar yin kyang rnam 'grel gyi lung dang 'gal ba'i skyon med de /
lung dang po'i don gzugs gzugs 'dzin tshad ma dang rdzas tha dad kyis stong ba de gzugs kyi gnas lugs yin par ma zad /
gzugs 'dzin tshad ma gzugs dang rdzas tha dad kyis stong ba de gzugs 'dzin tshad ma'i gnas lugs yin zhes pa'i don yin pa'i phyir /
kha cig kun btags rang gi mtshan nyid kyis ma grub pa de gnas lugs mthar thug yin zer na /
ma yin par thal /
nam mkha' dang spyi mtshan rang gi mtshan nyid kyis ma grub pa de gnas lugs mthar thug ma yin pa'i phyir te /
mdo sde pas kyang tshad mas grub pa'i phyir te /
de dngos med du tshad mas grub zin pa'i phyir /
kun btags rang gi mtshan nyid kyis ma grub pa de kun btags kyi gnas lugs mthar thug ma yin par thal /
kun btags kun btags zhes pa'i tha snyad 'jug pa'i 'jug gzhir rang gi mtshan nyid kyis ma grub pa de de'i gnas lugs mthar thug yin pa'i phyir /
ma grub na kun btags chos can /
khyod khyod ces pa'i tha snyad 'jug pa'i 'jug gzhir rang gi mtshan nyid kyis ma grub pa de khyod kyi gnas lugs yin par thal /
khyod gzhi grub pa'i phyir /
gzhan yang gzugs de gzugs zhes brjod pa'i sgra'i brjod bya'i ngo bor rang gi mtshan nyid kyis ma grub pa de gzugs kyi gnas lugs yin par thal /
dam bca' 'thad pa'i phyir /
'dod na /
gzugs zhes brjod pa'i sgra'i brjod bya de gzhan dbang kun btags kyis stong ba yongs grub tu 'jog pa la mkho ba'i kun btags yin par thal /
'dod pa'i phyir /
'dod mi nus te /
drang nges rnam 'byed las spyir kun btags la nam mkha' dang spyi mtshan la sogs du ma yod kyang dgongs 'grel las ma gsungs pa ni gzhan dbang kun btags gang gis stong ba yongs grub tu 'jog pa'i skabs su nye bar mi mkho bas so / /
zhes gsungs pa'i phyir /
kha cig /
gzugs gzugs zhes pa'i tha snyad 'jug pa'i 'jug gzhir rang gi mtshan nyid kyis ma grub pa de chos kyi bdag med dang /
de theg dman gyi sde snod las ma bstan par 'dod pa mi rigs par thal /
srid pa 'pho ba'i mdo las /
ming ni gang dang gang gis su / /
chos rnams gang dang gang brjod pa / /
de ni de la yod ma yin / /
zhes gsungs pa'i phyir zer na /
khyod @# / /
kyi lugs de ma 'brel te de theg chen gyi mdo yin pa'i phyir /
des na lung de'i don yod de /
gzugs la gzugs zhes brjod pa'i sgra'i brjod bya bden par grub na brda' 'brel byed pa la mi bltos par dngos su gsungs nas dgongs gzhi gzugs kyi chos nyid la dgongs nas gsungs pa'i don yin pa'i phyir /
kha cig des chos kyi bdag med phra mo bstan pas theg dman gyi sde snod las chos kyi bdag med phra mo bstan pa yin zer ba dang /
yang kha cig /
srid pa 'pho ba'i mdo ril po theg dman gyi mdo yin kyang de 'dra ba de theg chen gyi mdo yin zer na /
'o na phal chen sde pas 'dod pa'i rtsa ba'i rnam par shes pa zhes pa des kun gzhi'i rnam shes bstan par thal /
ming ni gang dang gang gis su / /
zhes pa des stong nyid phra mo bstan pa gang zhig /
de gnyis dpe don du sbyar nas gsungs pa'i phyir /
'dod na /
'khor lo dang pos kun gzhi bstan par thal /
'dod pa'i phyir /
de yang 'dod na| 'khor lo dang pos stong nyid phra mo bstan par thal /
'dod pa'i phyir /
lugs gnyis pa de mi 'thad par thal /
de 'dra tshad ldan gyi gzhung gang las kyang ma gsungs pa'i phyir /
kho na re /
byang sar chos kyi bdag med phra mo de srid pa 'pho ba'i mdo dang don gyi sde tshan pa'i mdo dang /
sdum byed ka ta ya na la gdams pa'i theg dman rang la grags pa'i mdo gsum gyis bsgrub par gsungs pa de mi 'thad par thal /
srid pa 'pho ba'i mdos stong nyid phra mo ma bstan pa'i phyir /
zer na skyon med de /
mdo sde pas /
ming ni gang dang gang gis su / /
zhes pa des gzugs zhes brjod pa'i sgra'i brjod bya de bden par grub na brda' 'brel byas pa la mi bltos par 'dod pa de bzhin du /
'di pas kyang gzugs gzugs zhes pa'i tha snyad 'jug pa'i 'jug gzhir bden par ma grub cing /
bden par grub na brda' 'brel byas pa la mi bltos par rigs mthun gyi dpes bsgrub pa'i don yin pa'i phyir / / / /
dbu ma pa'i lugs bshad pa la /
dbu ma rang rgyud pa'i lugs bshad pa dang /
thal 'gyur ba'i lugs bshad pa gnyis /
dang po la /
mdo sde la 'gal spong gi dri ba zhus pa'i tshul yod de /
bcom ldan 'das kyis dus dang por bden pa bzhi las brtsams te /
gzugs nas byang phyogs so bdun gyi bar blo gnod med la snang ba'i dbang gis grub pa ma yin par rang gi bsdod lugs kyi ngos nas grub par gsungs /
dus bar par gzugs nas rnam mkhyen gyi bar ngo bo nyid med mnyam du shes rab snying po sogs su gsungs pa de sgra sor bzhag na 'gal ba ltar snang na'ang /
dus bar par de ltar gsungs pa de gang la dgongs nas gsungs zhes dngos su zhus nas /
dang por de ltar gsungs pa gang la dgongs nas gsungs zhes don gyis zhus pa'i phyir /
de'i lan mdor bstan rgyas bshad gnyis kyi sgo nas mdzad pa'i tshul yod de /
shes rab snying po lta bur ngo bo nyid med pa sogs su gsungs pa de /
mtshan nyid ngo bo nyid med pa dang skye ba ngo bo nyid med pa dang /
don dam pa ngo bo nyid med pa gsum la dgongs nas gsungs zhes mdor bstan pa dang /
'o na mtshan nyid ngo bo nyid med pa sogs ji ltar yin zhe na /
kun btags kyi chos rnams mtshan nyid ngo bo nyid med pa yin la /
de yang dgag phyogs nas don dam par rang gi mtshan nyid kyis ma grub /
sgrub phyogs nas ming dang brdas bzhag pa dang /
gzhan dbang rnams dgag phyogs nas don dam par bdag las mi skye ba dang /
sgrub phyogs nas rang gi rgyu rkyen las skye ba dang /
yongs grub rnams dgag phyogs nas chos bdag gi ngo bo med pa dang /
sgrub phyogs nas rnam dag lam gyi dmigs pa mthar thug yin pa'i phyir /
ma skyes pa sogs su gsungs pa'i dgongs gzhi yod de /
mtshan nyid dang mtha' gnyis la dgongs nas gsungs pa'i phyir /
de ltar byas na ngo bo nyid gsum gyi ngo bo yod de /
gzugs nas rnam mkhyen gyi bar thams cad gnas lugs gtan la 'bebs pa'i gzhi gzhan dbang dang /
de'i steng du bden par sgro btags pa kun btags dang /
btags pa ltar du grub pas stong pa yongs grub yin pa'i phyir /
ngo bo nyid med pa gsum gyi dgongs gzhi yang de ltar du bshad dgos kyi sgra ji bzhin du khas blang du mi rung ste /
de ltar na mtshan nyid gsum ga la skur 'debs su 'gyur ba'i phyir /
'khor lo gsum gyi drang nges kyi grub don zhus pa'i tshul yod de /
dus dang por bden bzhi las brtsams te /
gzugs nas byang phyogs so bdun gyi bar rnams don dam par rang gi mtshan nyid kyis yod par gsungs pa rnams drang don dang /
dus bar par shes rab snying po sogs su @# / /
chos thams cad ngo bo nyid med pa sogs su gsungs pa drang don gyi mdo dang /
dus mtha' mar ngo bo nyid gsum po de don dam par rang gi mtshan nyid kyis ma grub pa dang tha snyad du rang gi mtshan nyid kyis grub pa so sor phye nas ston pa'i don dam yang dag 'phags kyis zhus pa'i le'u lta bu nges don du go'o zhes zhus pa yin pa'i phyir /
'khor lo dang po de dgongs gzhi dgos pa dngos la gnod byed dang bcas pa'i mdo yin te /
dgongs gzhi chos thams cad rang gi mtshan nyid kyis grub pa la dgongs /
dgos pa don smra gnyis rjes su bzung ba dang /
dngos la gnod byed chos thams cad don dam par rang gi mtshan nyid kyis grub pa 'gog byed kyi lung rigs rnams kyis gnod pa'i phyir /
shes rab snying po lta bu drang don du 'grel ba'i tshul yod de /
dgongs gzhi chos thams cad don dam par rang gi mtshan nyid kyis ma grub pa la dgongs /
dgos pa ngo bo nyid med par smra ba'i rigs can thal 'gyur ba rjes su bzung ba dang /
dngos la gnod byed /
gzugs sgra sogs mngon sum du mthong zhing thos pa dang 'gal ba'i phyir /
don dam yang dag 'phags kyis zhus pa'i le'u 'dis /
'khor lo dang po dang shes rab snying po gnyis drang don du bkral ba la dgos pa yod de /
dgag bya la don dam gyi khyad par 'go mjug gang rung la sbyar /
skabs der ma sbyar ba'i rgyas 'bring bsdus gsum las ngo bo nyid med pa dang /
skye med 'gag med sogs su gsungs pa de nges don du grub pa dang /
shes rab snying po lta bu dgag bya la don dam gyi khyad par 'go mjug gang du yang dngos su ma sbyar ba rnams drang don du bstan nas /
don dam yang dag 'phags zhus kyi le'u'i ched du bya ba'i gdul bya'i don du sgro skur gyi mtha' gnyis bsal nas /
mtha' gnyis spangs pa'i dbu ma'i lam gtan la 'bebs pa'i dgos pa yod pa'i phyir /
dbu ma snang ba las /
de'i don du bcom ldan 'das kyi skye ba med pa la sogs pa gsungs pa yang don dam pa'i dbang du mdzad pa kho nar brjod cing /
ngo bo nyid med pa gsum gyi dgongs pa bstan pas dbu ma'i lam mtha' gnyis dang bral ba rab tu bstan pa'i phyir nges pa'i don kho nar gzhung 'dzug par mdzad pa yin no / /
zhes gsungs pa'i phyir /
de ltar du bstan pas mtha' gnyis spang ba'i tshul yod de /
shes rab snying po drang don du bkral ba la brten nas gzugs sgra sogs ye med du 'dzin pa de khegs /
'khor lo dang po drang don du bkral ba la brten nas tha snyad du yang med pa'i rtag pa'i dngos po dang gzugs sogs kyi chos rnams bden par bzung ba ltar du grub pa de khegs pa'i phyir /
shes rab snying po drang don du bkral bas gzugs sgra sogs ye med du 'dzin pa khegs pa'i rgyu mtshan yod de /
gzugs sgra sogs rang bzhin med par gsungs pa'i don de /
don dam par rang bzhin med pa'i don dang tha snyad du rang gi mtshan nyid kyis grub pa 'grub cing /
gzhan dbang rgyu rkyen las skyes shing bdag nyid kyis mi skye ba bshad pa de yang /
ma dros pas zhus pa las /
gang zhig rkyen las skyes pa de ma skyes /
zhes gsungs pa dang mthun pa'i phyir /
kun btags don dam par mtshan nyid ngo bo nyid med par bshad pas rtag mtha' khegs pa'i rgyu mtshan yod de /
gzugs sogs kyi chos thams cad bden par bzung ba ltar gyi don de kun btags yin la /
gzugs sogs la de ltar btags pa ltar du ma grub pa bshad pa la brten nas rtag mtha' khegs pa'i phyir te /
gzugs sogs kyi chos thams cad bden par grub pa khegs pa'i phyir /
gzhang dbang bden par med pa kun btags mtshan nyid ngo bo nyid med pa'i don du bshad pa la 'gal ba'i skyon med de /
gzhan dbang bden par 'dzin pa'i bden 'dzin des gzhan dbang bden par kun btags pa'i ngo bor zhen pa yin zhing /
bden zhen de spong ba la gzhan dbang bden med du gtan la 'bebs dgos pa'i phyir /
dgongs 'grel las ngo bo nyid gsum ga don dam par rang gi mtshan nyid kyis ma grub pa mtshungs pa la kun btags mtshan nyid ngo bo nyid med pa bshad /
gzhan gnyis la mi 'chad pa'i rgyu mtshan yod de /
gzhan gnyis bden par med pa de kun btags mtshan nyid ngo bo nyid med pa'i don yin pa'i phyir /
mdor na don dam yang dag 'phags zhus kyi le'u 'dis /
mtha' gnyis spangs nas dbu ma'i lam bstan pa'i tshul yod de /
shes rab snying por gzugs sogs ngo bo nyid med par bshad pa'i don dam par @# / /
ngo bo nyid med pa'i don du bshad pa la brten nas rtag mtha' de khegs /
de la brten nas gzugs sgra sogs rang bzhin med par gsungs pa de dag sgra ji bzhin du 'dzin pa bkag pa la brten nas chad mtha' khegs pa'i phyir /
dgongs 'grel las gzugs sogs kyi chos thams cad ngo bo dang khyad par la kun btags pa'i ngo bor rang gi mtshan nyid kyis ma grub pas kun btags kyis gzhan dbang stong par gsungs pa'i don yod de /
gzugs sogs ngo bo dang khyad par la kun btags pa'i ngo bor don dam par rang gi mtshan nyid kyis grub pas stong pa la slob dpon legs ldan 'byed kyis bshad pa ltar bzhed pa'i phyir /
kha cig na re /
don dam yang dag 'phags kyis zhus pa'i le'u 'dis rgyas 'bring bsdus gsum nges don du bsgrub pa de mi 'thad par thal /
des drang don du bkral ba'i phyir /
der thal /
des kun btags mtshan nyid ngo bo nyid med pa dang /
gzhan dbang skye ba ngo bo nyid med pa dang yongs grub don dam par ngo bo nyid med pa gsum po de rgyas 'bring bsdus gsum gyi dgongs gzhir gsungs pa'i phyir /
zer na de mi 'thad de /
de tsam dgongs gzhir bstan pa ma yin par /
kun btags don dam par rang gi mtshan nyid kyis ma grub pa dang /
gzhan dbang don dam par mi skye ba dang /
yongs grub chos bdag gi ngo bor ma grub pa gsum dgongs gzhir bstan pa'i phyir te /
mdo tshan gsum pa'i skabs su dgag bya chos bdag bkag pa tsam gyi yongs grub bstan pa'i dgag bya des chos thams cad kyi ngo bo nyid med par gsungs pas ngo bo nyid gzhan gnyis la yang don dam gyi khyad par sbyor dgos pa'i phyir /
des na don dam yang dag 'phags kyis zhus pa'i le'u 'dis rgyas 'bring bsdus gsum nges don du bsgrub pa yin te /
rgyas 'bring bsdus gsum las gzugs sgra sogs mi skye bar gsungs pa de don dam par ma skyes pa la dgongs pa dang /
shes rab snying por gzugs sgra sogs med par gsungs pa de sgra ji bzhin du bzung na mngon sum du mthong zhing thos pa dang 'gal ba dang /
yum 'bum lta bu don dam gyi khyad par skabs der ma sbyar bar 'go mjug gang rung gcig tu sbyar ba'i gzugs med ces sogs skabs der ma sbyar ba ltar du sgra ji bzhin du 'dzin pa bkag pa dang /
skye med du gsungs pa de ngo bo nyid dang mtha' gnyis la dgongs nas gsungs pa'i phyir /
dbu ma snang ba las /
'dis ni mdo sde kha cig las chos thams cad ngo bo nyid med pa zhes sogs gsungs pa ni drang don yin te /
dgongs 'grel la sogs pa las mdo nyid kyi dgongs pa bstan te zhes rtsod pa'i lan du de'i phyir dgongs pa bstan pa yang nges pa'i don nyid du 'gal ba med do| |de nyid kyi phyir skye ba med pa la sogs pa gsungs pa nges pa'i don nyid du bsgrubs pa'i phyir dang /
mthong ba la sogs pa dang 'gal ba spangs pa dang sgra ji bzhin du rtog pa bsal ba'i phyir /
ji skad du 'phags pa dgongs pa nges par 'grel ba de nyid las /
zhes sogs gsungs pa'i phyir /
sgra ji bzhin du rtog pa bsal rgyu'i mdo de'i nang du sher phyin 'bum lta bu'i dgag bya la don dam gyi khyad par 'go mjug gang rung du dngos su sbyar /
skabs der ma sbyar ba'i mdo rnams skabs der ma sbyar ba ltar sgra ji bzhin du 'dzin du mi rung ba yang bshad par bya ste /
stong mthun chen mo las /
'dis yum rgyas 'bring sogs nas chos thams cad skye ba med par gsungs pa sogs la sgra ji bzhin du bzung du mi rung bar don dam par skye ba med pa sogs su bzung dgos pa yin par bstan pas /
mdo sde dgongs 'grel gyis yum rgyas 'bring bsdus gsum nges don yin par gtan la phab par dbu ma snang ba las rgyas par bshad pa'i phyir /
zhes gsungs pa'i phyir /
dbu ma snang ba'i lung 'dis rgyas 'bring bsdus gsum las ngo bo nyid med par gsungs pa de don dam par ngo bo nyid med pa sogs su dgongs par bshad pa'i sgo nas /
shes rab snying po lta bur gzugs med sgra med ces sogs dang /
don dam gyi khyad par 'go mjug gang rung du dngos su sbyar /
skabs der ma sbyar ba'i sher phyin 'bum lta bu'i mdo rnams don dam gyi khyad par skabs der dngos su ma @# / /
sbyar ba ltar du sgra ji bzhin du 'dzin du mi rung bar bshad nas rgyas 'bring bsdus gsum sogs las de ltar gsungs pa de nges don du gtan la phab pa yin te /
drang nges rnam 'byed las /
'di ni ngo bo nyid med pa sogs su gsungs pa'i dgongs pa dgongs 'grel gyis bkral te /
sgra ji bzhin du 'dzin pa bkag nas nges don du bsgrub par bshad pa'i phyir /
zhes gsungs pa'i phyir /
de lta bu'i rgyas 'bring bsdus gsum gyi mdo de skabs der don dam gyi khyad par dngos su ma sbyar ba ltar du sgra ji bzhin du 'dzin du mi rung ba yin gyi spyir na sgra ji bzhin pa yang yin /
don dam gyi khyad par sbyar ba yang yin te /
nges don gyi mdo yin pa'i phyir /
kha cig gis don dam yang dag 'phags kyis zhus pa'i le'u 'dis /
'khor lo bar pa nges don du sgrub pa ma yin par thal /
drang don du bkral ba'i phyir /
zer na /
de'i skyon med de /
dgongs pa bstan nas nges don du gsungs pa dang /
drang don du bkral ba gnyis mdo gcig yin na 'gal yang mdo gcig ma yin pa'i phyir /
drang nges rnam 'byed las /
drang don du gsungs pa dang dgongs pa bstan nas nges don du sgrub pa gnyis mdo gcig yin na 'gal mod kyi 'khor lo bar pa tsam du gcig pa yin gyi mdo gcig ma yin no / /
zhes gsungs pa'i phyir /
don dam yang dag 'phags kyis zhus pa'i le'u 'dis /
rgyas 'bring bsdus gsum nges don du gzhung 'dzug pa yin te /
theg chen gyi rigs can la 'khor lo gnyis pa gsungs pa de la dgag bya la don dam gyi khyad par dngos su sbyar ba dang ma sbyar ba gnyis las phyi ma'i mdo nas 'byung ba sgra ji bzhin du gzung du mi rung bar snga ma'i mdo nas 'byung ba ltar sgra ji bzhin par shes par gyis shig ces bstan pa'i phyir /
kho na re /
don dam yang dag 'phags kyis zhus pa'i le'u 'dis /
dbu ma pa 'dod pa ltar gyi mtshan nyid gsum gyi rnam gzhag bstan bya'i gtso bo dang /
sems tsam pa 'dod pa ltar gyi mtshan nyid gsum gyi rnam gzhag dngos su bstan pas drang don dgongs pa can du 'grel ba yin zer na /
mi 'thad de /
sems tsam pas 'dod pa ltar gyi mtshan nyid gsum gyi rnam gzhag de sems tsam pas 'khor lo bar pa'i don du ji ltar bkral ba le'u 'di'i don ma yin par legs ldan 'byed zhi 'tsho yab sras rnams kyis dbu ma'i tshul du bkral ba ltar 'thad pa'i phyir /
drang nges rnam 'byed las /
dgongs 'grel las /
mtshan nyid gsum gsungs pa'i don rnal 'byor spyod pa bdag gis ji ltar bkral ba mdo'i don ma yin par dbu ma'i don du 'grel ba'i lam srol 'di ni legs ldan 'byed kyis bye ba zhib tu ni dbu ma snang ba las bshad tshul gnyis kyi mdo 'grel tshul zhib tu shes na shing rta chen po rnams kyi rig pa'i rnam 'gyur dang gsung rab 'grel tshul du ma zhig shes so / /
zhes gsungs pa'i phyir /
don dam yang dag 'phags kyis zhus pa'i le'u 'di nges don gyi mdo yin kyang /
sems tsam pa 'dod pa ltar gyi mtshan nyid gsum gyi rnam gzhag ston pa'i legs phye'i chos 'khor gcig ni 'dod de /
drang nges rnam 'byed las /
gal te rnal 'byor spyod pa bas mtshan nyid gsum gyis 'jog lugs mdo 'di'i don ma yin na mdo gang gi yang don ma yin par bzhed dam snyam na /
dbu ma snang ba las dgongs 'grel dang lang gshegs dang /
zhes sogs gsungs pa'i phyir /
kho na re /
don dam yang dag 'phags kyis zhus pa'i le'u 'dis /
dbu ma pa 'dod pa ltar gyi mtshan nyid gsum gyi rnam gzhag bstan bya'i gtso bo dang /
sems tsam pas 'dod pa ltar gyi mtshan nyid gsum gyi rnam gzhag de dngos su bstan pa de cha phye nas 'jog pa'i don yin zer ba mi 'thad de| slob dpon legs ldan 'byed kyis phyi don bkag nas sems tsam du sgrub pa'i gzhan dbang bden par grub pa'i rnam gzhag de mdo gang gi yang don ma yin par gzhed na /
de ltar zhi 'tsho yab sras kyang bzhed dam snyam na ma yin te /
zhi 'tsho yab sras kyis @# / /
dbu ma snang bar bshad pa ltar dgongs 'grel lang gshegs rgyan stug po bkod pa sogs kyi mdo ril po'i don la cha phye nas 'jog ces dogs pa dpyod pa'i skabs yin pa'i phyir /
dang po der thal /
rnam bshad dgongs pa rab gsal las /
slob dpon legs ldan 'byed phyi don bkag pa mdo gang gi yang don ma yin par bzhed dam snyam ste dpyod par bya'o / /
zhes gsungs pa'i phyir /
de ltar ma yin na don dam yang dag 'phags kyis zhus pa'i le'u 'dis sems tsam pa 'dod pa ltar gyi drang nges dngos su bkral bar thal /
des sems tsam pa 'dod pa ltar gyi mtshan nyid gsum gyi rnam gzhag dngos su bstan pa'i phyir /
'dod na /
le'u 'dis rgyas 'bring bsdus gsum drang don du dngos su bkral /
don dam yang dag 'phags zhus kyi le'us de rnams nges don du bsgrub pa yin par thal /
'dod pa'i phyir /
'dod mi nus te /
don dam gyi khyad par 'go mjug gang du yang dngos su ma sbyar ba'i shes rab snying po lta bu drang don du bkral /
mdo rgyas 'bring bsdus gsum nges don du dngos su bsgrub pa'i phyir te /
drang nges rnam 'byed las /
de yang shes rab snying po lta bu mdo de'i nang du don dam pa dang bden pa'i khyad par gsal bar ma sbyar bar gzugs med /
ces pa la sogs pa bstan pa ni ji ltar bstan pa de tsam gyi sgra ji bzhin par gzung du mi rung bas gzhan du drang dgos pas drang don no / /
zhes gsungs pa'i phyir /
gzhan yang /
mdo gcig yin na 'gal mod ces gsungs pa mi 'thad par thal /
drang don du 'grel rgyu'i 'khor lo bar pa dang /
nges don du sgrub rgyu'i 'khor lo bar pa gnyis rgyas 'bring bsdus gsum lta bu gcig la byed rigs pa'i phyir /
gnyis pa la dbu ma thal 'gyur ba'i lugs yod de /
dge slong dag 'di ni sdug bsngal 'phags pa'i bden pa'o / /
zhes sogs nges don gyi mdo dang /
'khor lo bar pa la nges don gyi mdos khyab /
tha ma la drang don gyi mdos khyab par 'dod pa'i phyir /
dang po der thal /
bden bzhi'i chos 'khor gsungs pa'i tshe na kun shes kauN+Di n+ya'i rgyud la mthong lam skyes pa gsungs pa'i phyir dang /
sdug bsngal shes par bya slar yang shes par byar med /
ces pa des bden bzhi rang bzhin gyis shes par byar med pa sogs bstan pa'i phyir /
'khor lo bar pa la nges don gyi mdos khyab par thal /
shes rab snying po nges don gyi mdor 'dod pa'i phyir /
de ltar yin kyang dgag bya la don dam gyi khyad par dngos su sbyar ba'i mdor mi 'dod de /
mdo de'i nang du don dam pa dang bden pa zhes pa'i tha snyad gsal po med pa'i phyir /
don dam yang dag 'phags kyis zhus pa'i le'u drang don gyi mdor 'dod kyang /
sems tsam pa 'dod pa ltar gyi mtshan nyid gsum gyi rnam gzhag ston pa'i legs phye'i chos 'khor gyi tha snyad ni 'dod de /
tha snyad kyi rnam gzhag 'jig rten pa dang mthun par 'jog pa'i phyir dang /
de dang de'i sgra 'jug pa la bshad du yod pas ma khyab pa'i phyir /
! gzungs rgyal nas bshad pa'i tshul la bshad bya'i mdo bkod pa dang /
mdo'i don bshad pa gnyis las /
dang po la /
'khor lo gsum gyi tha snyad dngos su ma gsungs kyang /
gdul bya bkri ba'i rim pa gsum gyi sgo nas 'byung ba'i chos 'khor gsum gyi tha snyad gsungs te /
gzungs kyi dbang phyug rgyal pos zhus pa'i mdo las /
rigs kyi bu dper na 'di lta ste /
nor bu mkhan mkhas pas nor bu sbyong ba'i tshul legs par shes pa des /
nor bu rin po che'i rigs nas yongs su ma dag pa'i nor bu rin po che bslangs te /
dang por lan tshwa'i chu rnon pos sbangs te skra'i re bas yongs su sbyong bas sbyong bar byed do / /
de tsam gyi brtson pa 'dor ba yang ma yin te /
de'i 'og tu zas kyi khu ba rnon pos sbangs nas bal gyi lwa bas yongs su sbyong bas sbyong bar byed do / /
de tsam gyi brtson pa 'dor ba yang ma yin te /
de'i 'og tu sman chen po'i khu bas sbangs nas @# / /
ras srab mos yongs su sbyong bas sbyong bar byed do / /
yongs su byang ste dri ma dang bral ba ni bai Dur+ya'i rigs chen po zhes bya'o / /
rigs kyi bu de bzhin du /
de bzhin gshegs pas yongs su ma dag pa'i sems can gyi khams mkhyen nas mi rtag pa dang /
sdug bsngal ba dang /
bdag med pa dang /
mi gtsang ba la yid 'byung ba'i gtam gyis 'khor ba la dga' ba'i sems can skyo ba bskyed par mdzad de /
'phags pa'i chos 'dul ba la 'dzud par mdzad do / /
de tsam gyis de bzhin gshegs pas brtson pa 'dor ba ma yin te /
de'i 'og tu stong pa nyid dang /
mtshan ma med pa dang /
smon pa med pa'i gtam gyis de bzhin gshegs pa'i tshul rtogs par mdzad do / /
de tsam gyis de bzhin gshegs pas brtson pa 'dor ba yang ma yin te /
de'i 'og tu phyir mi ldog pa'i 'khor lo'i gtam dang 'khor gsum yongs su dag pa'i gtam gyi rang bzhin sna tshogs kyi rgyu can gyi sems can de dag de bzhin gshegs pa'i yul la 'jug par mdzad do / /
zhugs par gyur cing de bzhin gshegs pa'i chos nyid rtogs pa ni bla na med pa'i yon gnas chen po zhes brjod pa ni yin no / /
zhes gsungs pa'i phyir /
gnyis pa la kha cig gis /
dgongs 'grel las bshad pa'i 'khor lo gsum dang 'di nas bshad pa'i chos 'khor gsum don gcig cing /
'di nas bshad pa'i 'khor lo gsum po'i mtshan gzhir mdo sde dgongs 'grel /
de bzhin gshegs pa'i snying po'i mdo sogs snying po'i mdo bcu 'dzin pa yin zer ba mi 'thad de /
dgongs 'grel nas bshad pa de gdul bya rgyud tha dad pa'i dbang du byas /
'di nas bshad pa de nor bu gcig nyid sbyong byed gsum gyi sbyor ba ltar gdul bya rgyud gcig lam la bkri ba'i dbang du byas /
don dam yang dag 'phags zhus gyi le'u'i nang du mthar thug theg pa gsum du grub par bstan /
dpal 'phreng gi mdo sogs las mthar thug theg pa gcig tu grub par bstan /
dgongs 'grel /
ye shes snang ba rgyan gyi mdo sogs kyis drang nges phye ba dang mi mthun pa'i phyir /
rang lugs yod de /
skyes bu chung ngu'i chos skor ston pa'i mdo rim pa dang po dang /
mi rtag sogs bcu drug ston pa'i mdo dang chos kyi bdag med sogs ston pa'i mdo rnams rim pa bzhin gnyis pa dang /
mthar thug theg pa gcig tu grub pa dang byang chub tu sems bskyed nas rgyal sras kyi spyod pa la slob tshul ston pa'i mdo gsum pa yin pa'i phyir /
rgyas 'bring bsdus gsum lta bu'i nang du 'di nas bshad pa'i 'khor lo rim pa gsum ga yod de /
bdag nyid sdig spong dge ba sgrub pa /
gzhan de la bskul ba sogs kyi mdo dang po dang /
gzugs mi rtag pa nyid du yid la bya'o zhes sogs gnyis pa dang /
de las gzhan pa'i mdo gsum pa yin pa'i phyir /
des na mdo 'di theg chen gyi rigs can dang theg dman gyi rigs can gnyis lam la slob tshul bstan pa yin te /
rim pa dang pos theg dman gyi rigs can mngon mtho'i rten la tshul khrims nyams su len tshul bstan /
gnyis pas gang zag gi bdag med rtogs nas nyan thos dgra bcom pa'i go 'phang thob tshul bstan /
gsum pas byang chub mchog tu sems bskyed nas theg chen la slob tshul bstan pa'i phyir dang /
dang pos theg chen gyi rigs can mngon mtho'i rten la lhag pa tshul khrims kyi bslab pa nyams su len tshul bstan /
gnyis pas byang chub tu sems bskyed pa'i snga rol du stong nyid rtogs par byed tshul bstan /
gsum pas byang chub tu sems bskyed nas rdzogs byang mngon du byed tshul bstan pa'i phyir /
theg chen gyi rigs can dbang rnon rnams kyis de ltar du byed pa yin te /
bzhi brgya pa las /
dang por bsod nams min pa log /
ces gsungs pa'i phyir /
dbang rtul la nges pa med kyang dbang rnon rnams kyis dang por stong nyid rtogs nas de'i rjes su byang chub tu sems bskyed par byed pa yin te /
dbu ma rgyan las /
yang dag shes rtsol sngon btang ste /
zhes sogs gsungs pa'i phyir /
dbang rtul @# / /
la nges pa med de /
de nyid las /
yang dag dad pa'i rjes 'brang ba / /
zhes sogs gsungs pa'i phyir ro / / / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi dgongs 'grel padma dkar po'i 'phreng ba zhes bya ba las mkhas shing grub pa brnyes pa'i dge slong dge 'dun bstan pa dar rgyas kyis sbyar ba'i drang nges rnam 'byed kyi spyi don bshad zin to / /
