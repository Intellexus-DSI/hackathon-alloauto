@# / /
bcud len gyi ril bu bsgrubs nas spyod tshul sogs bzhugs / /
@## / /
na mo gu ra we /
bla ma mchog dang dbyer med pa'i / /
tshe dpag med la gus btud nas / /
de yi bcud len ril bu la / /
brten pa'i tshe srog spel tshul bshad / /
'dir bcud len gyi ril bu la brten nas tshe bsring tshul la gsum /
ril bu 'chos tshul /
bcas nas bsgrub tshul /
bsgrubs nas longs spyod tshul lo / /
dang po ni /
rlung gi gnyen por ra mo sha /
mkhris pa'i gnyen por ltag tu du /
bad kan gyi gnyen por cong zhi /
zungs ngan pa'i gnyen por dbang lag /
'du ba spyi'i gnyen por a ru gsor mdog rnams cha bsnyams la /
ra mo sha'i khu ba legs par bsdus la dug dbyung /
de nas tshags kyis btsag pa'i nang du lcags bcug ste me @# / /
khol bar me cher btang /
khol nas me chung la snyugs ring ba btang /
skya ba'i kha la nar nar byung ba dang phog la grangs su gzhug /
cong zhi agni dang sprad la 'dil ba bzhig ste zhib tu 'thag /
rtag tu du'am sbrang 'dzin zhib tu btags pa chang gar mas phol tsam du sbal /
dbang lag gi phye ma ba'i 'o mas skyo tsha'i gar sla mes sreg pa tsam du sbyar la nyin zhag gcig bzhag ste /
nangs par 'khras pa de la gser mdog dang /
rtag du dang /
cong zhi gsum gyi phye ma btab la gtan par mnye /
de la ra mo sha'i khaN+Da dang| bu ram dang /
sbrang bra tshe la med pa gsum bsres byas te sbyar la /
ril bu ri bong gi ril ma tsam bsgril nas ril chags dang gsher thag legs par bcad par bya'o| |gnyis pa bcos nas bsgrub tshul ni /
ril bu rnams ka pa la mtshan ldan du blug ste mdun du stegs kyi khar dpral ba rang la bstan pa'i steng du rten khebs dang rdo rje gzungs thag bzhag /
de nas bdag bskyed ni /
bla ma sangs rgyas chos dang tshogs mchog la /
zhes sogs gsum gyis skyabs sems byas la /
swa b+hA was stong par sbyangs /
stong pa'i ngang las rma byas bteg pa'i rin po che'i khri'i steng du paM las padma dang a las zla ba'i gdan la /
hriH las rang nyid tshe dpag med sku mdog dmar po zhal gcig phyag gnyis mnyam gzhag gi steng na tshe'i bum pa bsnams pa /
dbu skra ral pa'i thor tshugs can /
mtshan dang dpe byad kyis spras pa /
rin po che'i rgyan dang dar gyi na bzas klubs pa /
dangs gsal 'od kyi rang bzhin can /
sku las skyes pa'i 'od kyi phung po'i dbus na zhabs rdo rje'i skyil krung gis bzhugs pa /
de'i spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros pas rang bzhin gyi gnas nas bsgoms pa dang 'dra ba'i ye shes pa dang dbang gi lha rnams spyan drangs /
dzaH hUM baM hoH dam tshig pa dang gnyis su med par gyur /
dbang gi lhas dbang bskur /
'od dpag med kyis dbu brgyan par gyur /
ces bskyed la /
oM a pa ri mi ta A yur+dz+nya na ar+g+haM nas shap+ta pra tI ts+tsha swA hA'i bar dang /
oM AH hUM btags la mchod /
'jig rten 'dren pa'i gtso bo tshe dpag med /
ces sogs kyis bstong /
oM a ma ra Ni dzi wan+ti ye swA hA /
zhes bsla /
dge ba 'di yis myur du @# / /
bdag /
ces sogs kyis dge ba bsngo'o / /
de ltar rang tshe dpag med kyi rnal 'byor la gnas pas /
sgrub gzhi -i mra tas bsangs /
swa b+hA wa sa sbyangs /
stong pa'i ngang las yaM las rlung /
raM las me /
AH las mi mgo'i sgyid bu gsum gyi steng du /
a las thong pa phyi dkar la nang dmar ba'i dbus su hUM las mi'i sha dang dri chu /
shar du bruM las ba lang gi sha dang dri chen /
lhor aM las khyi'i sha dang rak+ta /
nub tu dzriM las glang po che'i sha ngang byang sems dkar po /
byang du khaM las rta'i sha dang klad pa /
dbus kyi steng du oM dkar po /
aH dmar po /
hUM sngon po gsum mtho brtsegs su gnas pa las /
'od zer 'phros pas rlung g.yos /
me sbar /
thod pa'i nang gi rdzas rnams bdud rtsi dkar dmar du zhu zhing khol /
slar yang 'od zer 'phros pas /
'byung ba lnga'i bcud dang /
sems can thams cad kyi tshe bsod dbang thang dang /
rgyal ba sras bcas thams cad kyi sku gsung thugs kyi byin rlabs rnams bdud rtsi sna lnga 'od zer dang bcas pa'i rnam par bkug nas /
thod pa'i nang gi bdud rtsi la thim par gyur /
ces brjod cing bsam nas oM AH hUM bzla bar bya'o / /
mjug tu /
'bru gsum yang rang mdog gi bdud rtsir zhu ba thim pas 'chi med tshe'i dngos grub ster ba'i ye shes kyi bdud rtsir gyur par bsam la /
sras bcas rgyal ba kun gyi byin rlabs dang / /
bdag gis rtse gcig bsgrubs shing gsol btab mthus / /
'chi med tshe dang nad med sman dang ni / /
zag med ye shes bdud rtsir 'gyur bar shog /
lha rnams kyi ni bdud rtsi lta bu dang / /
klu rnams kyi ni gtsug nor lta bu dang / /
drang srong rnams kyi bcud len lta bur ni / /
khyod la sman 'di nye bar gnas gyur cig |'jig rten skyong bas lhung bzed dang / /
'phrog mas a ru phul ba dang / /
sangs rgyas rabs bdun mthu nus kyis / /
sman rnams bdud cir 'gyur bar shog /
ces bsngo smon bya'o / /
de lta bu'i tshul gyis nyin re bzhin thun bzhir bcad de rab zhag bdun /
'bring zhag lnga /
tha ma zhag gsum mam gcig cis kyang bsgrub par gsungs so / /
gsum pa bsgrubs nas longs spyod tshul ni /
bsgrubs pa'i ril bu de nyid mi gzhan gyis ma mthong bar byas la /
yar do'i tshes gcig nas bzung tho rangs kyi tshe ril bu gsum mam bdun gyi bar rang tshe dpag med du bsgoms nas /
a ma ra Ni bzla bzhin du /
rang nyid lhar gsal thugs kar hUM las ni /
mkha' 'gro dkar mo g.yas pa gri gug dang / /
g.yon pa thod pa bdud rtsis gang ba 'dzin / /
de yi thugs ka'i hUM las 'od 'phros pas / /
'khor 'das bcud bsdus thod pa'i bdud rtsir thim / /
bdud rtsi lung pas rang gi snying dkyil gyi / /
rtsa gsum nas brgyud lus nang kun khyab pas 'chi med tshe yi dngos grub thob par gyur / /
ces bsam la bza' bar bya'o / /
tshul 'di ma gcig grub pa'i rgyal mo dang /
skyes mchog rgyal mtshan dpal bzang thugs kyi bcud / /
rim brgyud gdams pa'i phreng bas @# / /
gsal byas pa / /
rnam dpyod 'dren byed kyis mthong ji bzhin du / /
rang dang skal mnyam 'ga' la phan pa'i blos / /
gsal zhing rdzogs par sbyar ba'i legs byas mthus / /
dal brgyad 'byor bcu tshang ba'i mi yi lus /
ring brtan rnam bcu'i chos la spyod gyur cig /
ces pa 'di yang d+harma b+ha dras sbyar ba'o /
! /
swa sti /
rtsa brgyud bla ma rnams kyi byin rlabs dang / /
yi dam rgyal ba zhi khro'i dngos grub dang / /
gnas gsum mkha' 'gro srung ma'i 'phrin las kyis / /
dpal ldan bla ma yun ring zhabs brtan shog / /
sangs rgyas spang rtogs yon tan rdzogs pa dang / /
dam chos rgyu 'bras bslu ba med pa dang / /
dge 'dun thugs mthun khrims gtsang bden stobs kyis dpal ldan bla ma yun ring zhabs brtan shog /
rje btsun brtan pa'i 'khor lo'i mkhyen rab dang / /
rgyas sras phyag na pad ma'i thugs rje dang / /
gsang bdag phyag na rdo rje'i mthu stobs kyis / /
dpal ldan bla ma yun ring zhabs brtan shog /
ces pa 'di yang dge tshul ma skal bzang chos skyid nas sngar gyi yun brtan tshigs bcad lnga po'i snon mar tshigs bcad gsum pa zhig dgos tshul nan cher byung ba bzhin /
bgrang yas bskal par mi 'gyur rtag brtan shog /
dang| khyod zhal bdud rtsis yongs brlan gdul bya'i son /
zhes pa'i bar du 'jug rgyur lcags stag zla ba bcu pa'i tshes bcu bdun bzang por d+harma b+ha dres sbyar ba'o / /
mang+ga laM / / / /

