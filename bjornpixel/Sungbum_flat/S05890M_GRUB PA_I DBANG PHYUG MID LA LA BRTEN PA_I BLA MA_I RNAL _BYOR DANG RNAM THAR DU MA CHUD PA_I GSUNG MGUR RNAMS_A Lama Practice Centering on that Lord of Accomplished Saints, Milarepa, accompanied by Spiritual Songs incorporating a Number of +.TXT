@# / /
grub pa'i dbang phyug mid la la brten pa'i bla ma'i rnal 'byor dang rnam thar du ma chud pa'i gsung mgur rnams bzhugs so / /
@## / /
swa sti| 'dir rje btsun mid la la brten pa'i bla ma'i rnal 'byor bsgom par 'dod pas /
skyabs 'gro sems bskyed sngon du btang nas 'di ltar /
rang mdun me tog 'bras bus mdzes pa yi / /
nags tshal phreng bas ched du brgyan pa bzhin / /
bya dang ri dwags tshogs rnams bde bar rgyu / /
'ja' tshon spungs 'dra'i yid 'ong brag ri'i rtser / /
rab mdzes khri snyan sa le'i pags steng du / /
rtsa ba'i bla ma mchog dang dbyer med pa'i / /
dbang phyug brgyad ldan rje btsun mid la ni / /
sku mdog sngo bsangs zhal gcig phyag gnyis pa / /
phyag g.yas sor mo snyan gyi rtsa bar bkod / /
g.yon pa lte 'og ting 'dzin phyag rgya can / /
dgyes pa'i 'dzum ldan rdo rje'i glu dbyangs len / /
zla zhun 'khyil 'dra'i ras dkar na bza' gsol / /
gzi byin mdangs ldan dpa' bo @# / /
mkha' 'gro'i dbus / /
skyil krung phyed pas bzhugs pa'i gnas gsum du / /
yig gsum gyis mtshan hUM yig 'od zer gyis / /
ye shes pa rnams spyan drangs dbyer med bstim / /
bslu med skyabs gsum 'dus pa'i bdag nyid gyur / /
lus dang sreg la mi blta'i snying stobs kyis / /
brgya phrag dka' bas zung 'jug rdo rje'i sku / /
tshe gcig nyid la bsgrub mdzad mid la rje / /
srid gsum snyan par grags la phyag 'tshal lo / /
srid dang zhi ba'i phyi nang gsang ba yi / /
mchod tshogs kun 'bul sdig ltung thams cad bshags / /
dge la yi rang chos 'khor bskor ba dang / /
bskal brgyar bzhugs gsol dge tshogs byang chen bsngo / /
de nas gdung shugs drag pos gsol ba btab /
ting nge 'dzin gyi dbang bzhi blang /
mjug tu dge ba byang chub chen por bsngo zhing shis pas brgyan par bya'o /
zhes pa 'di yang ri khrod 'dzin pa'i dge slong dka' bcu pa bsod nams yar 'phel gyis yang yang bskul ba la brten nas /
dge slong blo bzang chos kyi rgyal mtshan gyis bkra shis lhun po'i gzims khang du mgyogs par bkod pa'o / /
! / /
na mo gu ru many+dzu g+ho ShA ya /
bka' mdo rgyud ral pa'i khur 'chang zhing / /
chos stong nyid seng ge'i nga ro yis / /
gdon dngos 'dzin glang po'i klad 'gems pa / /
rje ma ti b+ha dra'i zhabs la 'dud / /
ngas sems can khams rnams gnyan du bltas / /
gnyen de kun gnas tshul bsams pa'i tshe / /
yid dngos 'dzin chang gis rab myos te / /
las 'bras med sbun pa 'phyar bas ngal / /
de mthong bas sgyu ma'i 'khrul 'khor la / /
nyams mngon par dga' zhing snying rje skyes / /
blo ngar 'dzin 'byung pos bslus pa rnams / /
yongs bden par snang zhing der zhen yang / /
lung rigs pa sbyangs pa'i shes rab dang / /
don rnam dpyod mig gis bltas pa'i tshe / /
kho bdag 'dzin 'gong po'i zhen yul de / /
dbyings nam mkha'i padmo ji bzhin mthong / /
sngon thog ma med nas snying khong du / /
nga bden bden lta bur tshul 'chos nas / /
gyod sna dgu 'dren pa'i phung rgan de / /
dus de ring stong pa'i dbyings su bros / /
yul chos nyid nam mkha' yangs pa'i glong / /
don so sor rtog pa'i shes rab kyis / /
blo ngar ldan rig pa'i mdung bskor byas / /
nang bdag tu 'dzin pa'i dgra bo 'di'i / /
snying dkar nag mtshams su btab cing gzer / /
de'i mthu las ji snyed chos kun kyang / /
mi gzhan gyis sgro skur ma yin par / /
dbyings rang bzhin dge @# / /
ba'i rol par thim / /
yid khyag khyug nya mo gser mig de / /
gting mtha' bral chos dbyings rgya mtshor zhugs / /
nyams ci yang dga' ba'i rkyal rtsed sbyangs / /
da dngos 'dzin rba la ya mi nga / /
sngar 'khor ba'i 'jigs pas yid skrag nas / /
lam bzang po'i thar pa btsal btsal kyang / /
da 'khor ba'i rang bzhin las gzhan pa'i / /
don mya ngan 'das pa cang ma mthong / /
nga skye med nam mkha'i rnal 'byor pa / /
las sdig pa spang du ma byung zhing / /
lam dge ba bsgrub tu ma mchis pas / /
da 'khor 'das dbyer med ngang du nyal / /
dpal chos dbyings kun tu bzang po der / /
las dkar nag rdul tsam ma dmigs kyang / /
lam log pa'i chad mthar ma lhung ba / /
'di stong nyid zab mo nges pa'i gnad / /
rjes 'khor 'das snang ba sna tshogs pa / /
bkrag ma 'gags ci dang ci shar yang / /
kun sgyu ma'i rol pa cher mthong bas / /
nyam nga ba rtag pa'i g.yang las grol / /
nga brdzun pa sgyu ma'i rnal 'byor pas / /
phar chos rnams kun la bltas pa'i tshe / /
khong rang tshugs ma thub rang rang gi /
dngos ngo bo gnyis po gsol bar bstan / /
chos zab mo'i gnad la som nyis kyang / /
gzhi srid pa hrul por byed do zhes / /
gtam snyan cing zab pa'i sgra thos pas / /
da khong nas zhe blo bde mor g+nga' / /
lam rten 'byung stong pa'i rang bzhin can / /
'di thar pa'i lam gyi srog yin zhes / /
bka' mdo rgyud rgyab rten tshad mas grub / /
da gdams chung kun ji ltar dgyes dgyes mdzod / /
rje sangs rgyas nas bzung lam gyi mchog /
'di mngon du mdzad pa'i mkhas grub kyi / /
don brgyud ldan bla ma'i zhabs la gtugs / /
da tshig spyi'i rgyud 'dzin kun ci bder bzhugs / /
ces pa 'di yang skye med nam mkha'i rnal 'byor pa blo bzang chos kyi rgyal mtshan gyis bden med sprin gyi rol pa las phyung ba'o / /
! / /
na mo gu ru many+dzu g+ho ShA ya /
rtag chad kyi mtha' bral dbu ma'i lam / /
sna tshogs su 'char ba rten 'brel sgo / /
zung 'jug tu mkhyen pa'i spyan yangs po / /
dbu ma pa chen po su ma ti / /
dbyer med kyi rje btsun dben sa pa / /
gus ldan gyi bu la brtser dgongs la / /
nga bdag tu 'dzin pa'i dgra bo 'di / /
rtsa ba nas thon par byin gyis rlobs / /
skra shad dang 'dres snang kha zas kyis / /
rab rib can skran gyis nyen pa ltar / /
bdag med la bdag tu bzung byas pas / /
thog med kyi 'khor bar sdug thag bcad / /
las ngan gyi zhing sa gshin po la / /
rnam shes kyi sa bon grung po btab / /
sred len gyi chu bos yang yang brlan / /
ming gzugs kyi myu gu sna tshogs pa / /
rigs drug gi gnas 'dir rgyun tu skyes / /
rga shi sogs ser ba drag po yi / /
sdug bsngal gyis dal med rtag tu mnar / /
byis pa tsho rang sdug rang gis nyo / /
lung rigs kyi lam nas drangs pa yi / /
bden med du rtogs pa'i rnam dpyod kyis / /
chos nyid kyi rang zhal bltas pa'i tshe / /
'khor ba dang myang 'das 'ga' med na / /
sdug bsngal gyi ming yang @# / /
ga la yod / /
bden stong gi nam mkha' yangs pa la / /
rig shes kyi rgyal po nam 'phang spyod / /
gang shar kun chos skur khral la la / /
rjes thob tu yul snang ci shar yang / /
gdod ma nas dben yang der snang ba / /
rmi lam dang chu nang zla ba'i gzugs / /
sngags rdzas kyis bslad pa'i sgyu ma bzhin / /
rgyu 'bras kyi rten 'brel bslu med kyang / /
bden dngos kyi shes bya rdul tsam med / /
rang bzhin gyis stongs pa'i rol pa las / /
dkar gnag gi las 'bras shin tu bkra / /
'khor 'das kyi chos rnams ma lus pa / /
ming rkyang pa btags yod tsam zhig las / /
don gzhan du grub pa ngas ma mthong / /
shes rab kyi ral gri rnon po yis / /
bdag 'dzin gyi rtsa ba gcod pa las / /
nges don gzhan bsgom rgyu mi gda' bas / /
sdug btsir gyi 'bad rtsol mi byed par / /
gnas lugs kyi ngang du skyid nyal byed / /
sngar 'dris kyi grogs po'i mtshang rig pas / /
tshogs drug gi yul snang gang shar yang / /
rang mtshang rnams rang gis bstan pas na / /
rtog btags kyi rol par lam lam shar / /
gang shar gyi ngo bo skyong ba las / /
bden grub la 'gog rgyu mi 'dug cing / /
bden med la bsgrub rgyu ma mchis pas / /
gtad med kyi rnal 'byor a re dga' /
zhes pa 'di ni dbu ma pa chen po'i rnal 'byor pa /
blo bzang chos kyi rgyal mtshan gyis smras pa'o / /
! / /
na mo gu ru many+dzu g+ho ShA ya /
brgyad khri bzhi stong chos kyi nying khu / /
rang bzhin stong pa rten 'byung don du / /
ji bzhin gzigs pa blo bzang grags pa / /
'bral med spyi bo'i rgyan du bzhugs shig /
chos rnams rang gi ngo bos stongs phyir / /
rten cing 'brel 'byung de'i phyir stong pa / /
snang stong zung 'jug dbu ma'i lam 'di / /
e ma ho bla ma'i drin las deng rnyed / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed rgyu med pa'i don 'di rnyed cing / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
ji snyed shes bya kun la khyab pa / /
chos rnams kun gyi gdod ma'i gnas lugs / /
spros pa'i mtshan ma kun dang bral yang / /
nam mkha'i lam las 'ja' tshon bzhin du / /
bzang ngan spros pa sna tshogs snang ba / /
sgyu ma'i 'phrul 'khor chen por mthong ngo / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed rgyu med pa'i don 'di rnyed cing / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
'jigs rung skye rga na 'chi la sogs / /
srid lam 'khyams pas dub pa'i ngal gso / /
chos nyid de bzhin nyid kyi ngang du / /
rig pa'i khye'u chung bag yangs skyong zhing / /
slar yang snang stong res 'jog med par / /
snang tsam nyid nas stong par shes shing / /
stong tsam nyid nas snang bar 'char ba / /
rgya mtsho che dang de yi rlabs bzhin / /
gang shar chos sku'i rgya yan shes so / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed @# / /
rgyu med pa'i don 'di rnyed cing / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
bden par snang zhing zhen pa'i gzung yul / /
don la rton pa'i rigs pas dpyad pas / /
skye med nam mkha'i padmo lta bur / /
mtshon du med pa'i don zhig rnal 'byor 'di yang / /
grub thob brgyud pa'i rnam thar yin no /
rgod bral bar lhug par 'jog pa'i / /
mnyam gzhag nam mkha'i rnal 'byor 'di yang / /
dus gsum rgyal ba'i dgongs pa yin no / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed rgyu med pa'i don 'di rnyed ching / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
rjes su 'khrul snang bden par zhen pa'i / /
nyam thag ma rgan gnas tshul mthong bas / /
snying rje'i sems dang rang bzhin med rtogs / /
thabs shes zung du 'brel ba'i nyams len / /
rjes thob sgyu ma'i rnal 'byor 'di yang / /
grub thob brgyud pa'i rnam thar yin no / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed rgyu med pa'i don 'di rnyed cing / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
sangs rgyas gnyis pa klu sgrub zhabs dang / /
pha rgan blo bzang grags pa'i snyan brgyud / /
zab lam dbu ma'i nyams len 'di yang / /
dus gsum sangs rgyas sras dang bcas pa'i / /
bgrod pa gcig pa'i lam bzang yin no / /
ha ha brdzun pa'i rang mtshang rig pas / /
bden pa gzhan nas rnyed rgyu mi 'dug /
rnyed rgyu med pa'i don 'di rnyed cing / /
mthong rgyu med pa'i ltas mo mthong bas / /
e ma ho dga' spro'i glu 'di len no / /
de skad smra ba 'gal 'du'i phung po / /
brdzun dang bden pa'i rnal 'byor gzhi mthun / /
ma mthong ma lus mthong ba'i mig can / /
chos med chos kyi rgyal mtshan nyid yin / /
dge bas sgyu mas rmongs pa'i 'gro 'dis / /
'khor 'das chos kun brdzun par rtogs te / /
rmi lam lta bu'i sku gsum thob nas / /
brag cha lta bu'i chos ston gyur cig /
ces pa 'di nyid dbu ma chen po'i rnal 'byor pa blo bzang chos kyi rgyal mtshan gyis sgyu ma lta bu'i zlos gar gyi rol mo las byung ba'o / /
! / /
na mo bud+d+ha dz+nyA na badzra d+ha rA ya /
tshul 'chos ngur smrig gi zlum gyon legs par 'dug kyang / /
shes rgyud nyon mongs kyi tha rgod shing ltar rengs pa'i / /
bdag dang bdag 'dra yi ma rungs 'gro ba rnams la / /
thugs rjes 'bral med du gzigs shig lha dang bla ma / /
mdo sngags dam chos kyis bsdus pa'i shes bya'i gnas kun / /
rnam dpyod me long la gzugs brnyan shar ba bzhin du / /
tshig don ji bzhin 'byed pa'i blo gros kyi zla ba / /
dbyar gyi chu mtsho ltar mdzod cig gsung gi dbang phyug /
thub dbang bstan pa la ston pa nyid dang mtshungs pa'i / /
rje btsun bla ma 'di'i bka' drin bsams pa'i tshe na / /
bka' bzhin bsgrub phyir du lus srog bltos med 'dor la / /
spro bar sems so pha rgod blo bzang gi grags @# / /
pa| |de las 'ongs pa yi zab rgyas chos tshul 'doms mdzad / /
sangs rgyas ye shes dam chos yar zla ltar 'phel mdzad / /
dge la 'dun pa yi rgyal mtshan nam mkha'i mtshan can / /
dam chos dpal 'byor gyi rgya mtsho'i gzi 'bar lha dbang / /
blo gros spyan stong dang ldan pa'i bla ma mchog rnams / /
rdo rje 'dzin pa dang dbyer med gtsug gi rgyan du / /
nor bu'i 'od chags kyi zhabs sen mdzes par bsten no / /
'bral med thugs rje yi spyan gyis rtag par gzigs shig /
'khos med gzhan don ltar bcos nas chos kyi rgyal mtshan / /
tshe 'di'i don gnyer la 'bad kyang 'chi ba'i tshe na / /
skad cig phan pa ru mi 'dug ci drag da ni / /
'chi grabs ran pa ru ma zad 'phyis kyang 'phyis 'dug /
'jigs rung 'chi bdag gi mche ba'i phrag na gnas shing / /
skye ba'i skyel ma 'di phyi thag shin tu thung la / /
'chi bdag bsu ma kho mi sdod tshur tshur 'ong bas / /
dbang med skyas chen zhig 'degs dgos myur du 'byung na / /
phan med col chung gi blo rgyas ci rang byed pa / /
tshe 'di dgun nyi dang 'dra bar bsdad long med cing / /
dam pa'i skyes bu rnams zhing khams dag par gshegs na / /
tshong grogs phal mo che 'das pa'i don mthun bzhin du / /
g.yeng med brtson 'grus cig rtsoms dang chos kyi rgyal mtshan / /
bdag ni med pa yi sang de nges par 'byung na / /
'phral snang dga' dga' ltar ji ltar bde bar gnas rigs / /
kyi hud mya ngam gyi thang la dgras bcom bzhin du / /
rang nyid gcig pu ru 'gro'o grabs yul gyis dang / /
tshe 'di ri gza' gyi 'bab chu bzhin du 'gro bas / /
'jig rten phyi ma der grogs po phal cher bsnyegs song / /
bdag kyang myur ba ru phyi ma'i yul der 'gro na| |zla grogs brgyags phye rnams tshags su legs par chud dam / /
mal gyi tha ma la nyal nas tha ma'i gtam smra / /
gos kyi tha ma zhig gyon nas tha ma'i zas za / /
'khor dang mdza' bshes la hrig hrig mig gis blta zhing / /
nom nom lag pa yis gos dang grogs la 'jus nas / /
ngar ngar phyi dbugs kyi phreng ba chad la khad cing / /
'jigs 'jigs 'dra ba yi gshin rjes zin pa'i tshe na / /
dam pa'i lha chos las gzhan gyi phan pa 'dug gam / /
rnam shes 'khyams po de bya sgro rlung khyer bzhin du / /
bar do 'jigs rung gi mya ngam thang la 'khyams tshe / /
chos dang chos min gyi rgyal pham de tshe 'byed na / /
sdig spongs dge ba zhig sgrubs dang chos kyi rgyal mtshan / /
blo gros dpag bsam gyi ljon pa / /
mi rtag dri gzhon gyis bskul bas / /
bab col tshig phreng gi me tog /
'brel med 'di 'dra zhing mthong ngo / /
zhes chos smra ba blo bzang chos kyi rgyal mtshan gyis smras pa'o / /
! / /
na mo gu ra we /
dpyid dus ldum ra ru skyes pa'i yid 'ong padmo gzhon nu / /
dbyigs legs mdzes ldan gyi me tog ge sar ze'u 'bru rgod cing / /
'dab brgya blta na ru mtshar ba'i sbrang rtsi'i chang gis myos pas / /
dar dir snyan pa yi glu len bung ba'i khyu yis @# / /
bsten kyang / /
nam zla skad cig gis 'gyur ba sus kyang khegs par mi 'dug /
dus tshod nam yer gyi ba mo nyin bzhin char du babs nas / /
dri zhim gzugs mdzes kyi me tog lang tsho rnyings pa'i dus su / /
bung chung 'phur lding gis rtsen yang yid rab chags par mi 'dug /
'dab stong sbrang rtsi dang bral bas lus kyi rtsal stobs nyams shing / /
shes pa chad chod du skyo zhing 'gyod pa'i dus cig 'ong na / /
pad mtsho 'bral med du bsten la sbrang rtsi doms med du gzhibs dang stag chung gi bung ba / /
blo bzang dge tshogs kyi 'dun sa chos kyi pho brang dam par / /
rab 'byams sangs rgyas kyi ye shes ngur smrig zol la brten nas / /
rdzogs pa'i sangs rgyas las dkon pa'i mdo rgyud man ngag 'gyod pas / /
skal bzang thar 'dod kyi gdul bya'i bsod nams dpal du gyur kyang / /
lo zla skad cig gis 'dzad pa sus kyang bzung bar mi nus / /
nag phyogs bdud rigs kyi dpung 'di ches cher stobs dang ldan pas / /
rje btsun gzhan snang gi sku yang 'jig tshul bstan pa'i dus su / /
ban chung kha bshad kyis g.yengs kyang yid rab chags par mi 'dug /
bshes gnyen dmigs bu dang bral bas mya ngam thang la 'khyams shing / /
shes pa chad chod du skyo zhing 'gyod pa'i dus cig 'ong na / /
da lta 'bral med du bsten la legs bshad ngoms med 'thungs dang / /
'khos med bya bral gyi btsun pa blo bzang chos kyi rgyal mtshan /
zhes rang gi yid la 'di lta bu'i don shar ba'i tshe /
yid skyo ba'i shugs kyis rigs par smra ba blo bzang chos kyi rgyal mtshan gyis bkra shis lhun po'i gling du sbyar ba'o / /
! / /
na mo gu ra we /
rje sangs rgyas chos tshogs kun gyi dngos / /
pha rdo rje 'chang zhabs pad la 'dud / /
sngar bsags pa'i las ngan bgrang las 'das / /
de ma byang da lta srog 'gags na / /
gnas ngan song gsum du ltung bar nges / /
da sems cig yod na bsam re ran / /
tshe ji ltar ring yang lnga bcu'i mthar / /
lar 'jigs chen nad kyis gdungs gyur cing / /
lus longs spyod sogs la 'khren bzhin du / /
rang gcig pur pha rol 'gro ba'i tshe / /
dgra gshin rje'i pho nya 'jigs 'jigs 'dras / /
yid mi bzad mya ngan khang bur bcug /
dus thog ma med nas bsags pa yi / /
las ngan pa'i mun pa nag po gtibs / /
mig hrig hrig phyogs bcur skyabs 'tshol zhing / /
ngag gdung ba'i 'o dod brgya bos kyang / /
bdag rang gis nyes pa'i 'bras bu la / /
rje sangs rgyas kyis kyang ci byar yod / /
khyod 'di 'dra'i 'jigs chen mi dran par / /
tshe 'di nang sgyu ma'i bslu brid la / /
yid chags shing zhen pas dam pa'i chos / /
rtse gcig tu mi bsgrub glen re che / /
da phyin chad tshe 'di'i lto gos sogs / /
dpal phun tshogs kun la phyi phyag tshol / /
bka' mdo rgyud man ngag ma lus la / /
rang 'gyod pa med pa'i blang dor 'tshal / /
don de ltar smon no dkon mchog gsum / /
rje khyed la ye shes sgrib med mnga' / /
mi bdag gi bsam pa ji bzhin @# / /
gzigs / /
don de'i phyir re ba 'bras ldan mdzod / /
ces pa 'di yang shAkya'i btsun pa blo bzang chos kyi rgyal mtshan gyis dben dgon gyi gtsug lag khang du smras pa'o / /
! / /
na mo gu ru many+dzu g+ho ShA ya| dpal bkra shis brtan pa'i khri steng du / /
gser zhun ma brtsegs pa'i lhun po ltar / /
sku gzi 'od stong 'bar lham me ba / /
khams gsum gyi 'dren mchog shAkya'i gtso / /
de'i dam chos lung rtogs padmo'i tshal / /
dgung yar ngo'i zla ltar rgyas mdzad pa'i / /
rje rgyal ba gnyis pa nyin mor byed / /
pha rje btsun bla ma'i zhabs bsten nas / /
bka' mdo rgyud bstan bcos las 'ongs pa'i / /
don legs bshad rin chen phreng mdzes pa / /
khyed skal bzang skye bo'i mgul rgyan du / /
nga rnam dpyod lag pa'i sor mos spel / /
zhing phyogs bcu'i sangs rgyas sras bcas kyis / /
mchog thun mong dngos grub kun gyi gzhi / /
rje mtshan ldan bla mar gsung lags na / /
rigs khyab bdag rdo rje 'chang dbang dang / /
rgyud tha dad med par legs bsgoms te / /
rang sgo gsum bya ba kun gyis kyang / /
dus rtag tu g.yel med bsten pa dang / /
bka' tshul bzhin bsgrub pa gdams pa'i phul / /
rten dal 'byor tshang ba'i mi lus 'di / /
ches rnyed par dka' zhing 'jig par sla / /
dus da res tsam zhig thob pa 'di / /
da don ldan mdzad na mi legs sam / /
nor longs spyod sbrang ma'i sbrang rtsi dang / /
lus mi brtan g.yo ba nam mkha'i 'ja' / /
srog ri gzar 'bab chu ltar 'gro na / /
tshe 'di la zhen pa smyon pa rang / /
dgra 'chi bdag bdud kyi khar chud pa'i / /
tshe nam mjug 'chad ka'i me tog ltar / /
lar yud tsam zhig gis rnyings 'gyur na / /
da gtan gyi 'dun ma bsgrub re ran / /
lus longs spyod gnyen bshes 'khor dbus nas / /
skyabs mgon med bar do'i 'phrang ring der / /
rang gcig pur dbang med bskyas 'degs tshe / /
chos ma gtogs phan pa cang 'dug gi /
dus thog ma med nas da lta'i bar / /
las mi dge bsags pa'i 'bras bu yis / /
gnas ngan 'gro'i sdug bsngal 'jigs rung ba / /
da myong dgos byung na bzod lags sam / /
don de'i phyir bslu med dkon mchog la / /
snying rus pa'i gting nas skyabs 'gro zhing / /
las mi dge'i bya ba rgyang bsrings te / /
sgo gsum gyis phyi ma'i nor skal bskrun / /
spyir 'khor ba'i rgya mtsho gting zab cing / /
las nyon mongs chu srin na kras gang / /
sgos sdug bsngal gsum gyi rba klong 'khrug /
'di bsams na su zhig yid mi skrag /
lha tshangs dang dbang po la sogs pa / /
dpal 'dod dgu'i 'byor pa mtha' yas kyang / /
slar mnar med 'bar ba'i mes bsreg na / /
da srid pa'i bde la yid brtan gang / /
sngar thog ma med nas lus blangs pa'i / /
sha rus pa bsags na ri rab tsam / /
khrag chu ser rgya mtsho tsam gong kyang / /
dus da dung 'khor ba'i gnas 'di la / /
yid mi skyo dga' ba'i 'du shes can / /
mi bdag snying lcags kyi gar bu'am ci / /
da sems cig yod na bsam re ran / /
nad @# / /
skye rga na 'chi'i zhags pa yis / /
ches shin tu bsdams pa las byung ba'i / /
lar bzod dka'i sdug bsngal bzlog pa'i thabs / /
lam bslab pa gsum la brten par 'tshal / /
dpal dkar chos bung ba 'du ba'i gnas / /
rgyud tshul khrims padmo rnam dag pa / /
sems g.yo med ting 'dzin sbrang rtsis gang / /
chos rab tu rnam 'byed shes rab kyis / /
yul bdag med rtogs pa'i dri bsung can / /
'dis thub bstan dga' tshal mdzes byas te / /
las nyon mongs 'dam gyis ma gos par / /
rje dam pa rnams kyi rjes su slobs / /
ma 'gro drug sems can thams cad kyis / /
bdag lus sems bskyed pa'i pha ma bzhin / /
sngar yang yang drin gyis bskyangs gyur na / /
da yal bar 'dor ba cang phod dam / /
don de'i phyir btang snyoms yangs pa'i mkhar / /
byams snying rje'i chu 'dzin 'bum dkrigs te / /
dpal byang chub sems gnyis char rgyun gyis / /
lam theg chen rtsi bcud rgyas par mdzod / /
rang gcig pur 'khor bar rgyu ba'i tshe / /
grogs sbyin pa dang mtshungs gzhan med pas / /
sems chags shing zhen pa spangs nas kyang / /
khong rgyal sras gtong ba'i rjes su slobs / /
rten mtho ris thar pa kun gyi rgyu / /
rgyud tshul khrims dag par gsungs lags na / /
dran shes bzhin bag dang ldan pa yis / /
srog 'dor bar bab kyang gtong mi 'tshal / /
da rang cag thar pa bsgrub pa la / /
dgra khong khro dang mtshungs gzhan med pas / /
dus rtag tu bzod pa'i go bgos te / /
rgyud zhe sdang dgra bo yul nas phyungs / /
tshe 'di phyi'i yon tan ma lus gang / /
de brtson 'grus mchog gi rjes 'gro bas / /
yid dge la spro ba'i mtshon rnon gyis / /
sdig le lo'i 'ching ba rtsad nas chod / /
yid rnam par g.yeng ba'i skye bo de / /
bdud nyon mongs mche ba'i phrag gnas ces / /
mgon thams cad mkhyen pas gsungs lags pas / /
sems 'khrul med ting nge 'dzin la sbyor / /
'dir mthong dang ma mthong chos rnams kyi / /
gzhi rtsa ba shes rab nyid lags pas / /
de tshul bzhin bskyed pa'i thabs rnams kun / /
dus rgyun du g.yel med bsten par 'tshal / /
don so sor rtog pa'i shes rab kyis / /
nga la sogs 'khor 'das chos rnams kun / /
dbyings spros bral nam mkha' lta bu'i ngang / /
don g.yel med bsgom pa e ma mtshar / /
tshul 'di bzhin legs par nyams blangs na / /
dus 'di nas ring por mi thogs par / /
dgra sgrib gnyis g.yul las rgyal gyur te / /
sku gsum gyi go 'phang thob par nges / /
'di dge slong chos kyi rgyal mtshan gyis / /
bka' mdo rgyud dam pa'i gsung bzhin du / /
sa g.yang chags bkra shis shangs kyi mdor / /
tshig thogs pa med par dbyangs su bsdengs / /
'di'i dge bas mkha' mnyam 'gro ba kun / /
las mi dge'i sdug bsngal rgyun bcad de / /
lam tshogs gnyis rgya mtsho'i mthar son nas / /
dpal rgyal ba'i rin chen sku thob shog /
ces pa shAkya'i btsun pa blo bzang chos kyi rgyal @# / /
mtshan gyis smras pa'o / /
! / /
na mo gu ru /
bka' mdo rgyud tshig don ma lus pa / /
don gdams pa'i mthil du legs gzigs nas / /
rgyud skal ldan 'gro la 'doms mdzad pa'i / /
pha blo bzang grags pa snying nas dran / /
tshe 'di phyi'i legs tshogs kun gyi gzhi / /
rje mtshan ldan bla mar gsungs lags na / /
khyed sgo gsum bya ba kun gyis kyang / /
dus rtag tu 'bral med bsten na legs / /
don shin tu che zhing rnyed dka' ba'i / /
rten dal 'byor tshang ba'i mi lus 'di / /
nga 'jig rten bya bas mi g.yeng par / /
chos tshul bzhin sgrub na don po yin / /
glog chu bur rtsa rtse'i zil pa bzhin / /
dus skad cig tsam gyis 'jig pa yi / /
dpe rang gi steng du legs bzhag nas / /
blo nang du khug la long med soms / /
dus thog ma med nas bsags pa yi / /
las ngan pa'i sdig sgrib ches lci zhing / /
lar ngan song 'jigs pa bzod dka' bas / /
skyabs bslu med dkon mchog rin chen sten / /
las dkar nag ngang tshul phra zhing zhib / /
tshul 'di la zhib mo'i blo gros kyis / /
lar sdig spong dge ba bsgrub pa la / /
rang 'gyod pa med pa'i blang dor 'tshal / /
spyir 'khor ba'i rgya mtsho gting zab cing / /
sgos las nyon rba rlabs shugs drag pas / /
gnas gang du skyes kyang dus mtha' yi / /
me 'bar ba'i rlubs ltar gzigs par mdzod / /
khong rgyal ba'i gsung gi gces pa'i mdzod / /
lam bslab pa rin chen rnam pa gsum / /
lar 'bral med rgyud la bsten pa yis / /
gnas 'khor ba 'di la phyi phyag tshol / /
ma 'gro drug sems can thams cad la / /
byams snying rjes brgyan pa'i sems bskyed nas / /
rje rgyal ba'i sras kyi zab pa dang / /
rgya che ba'i lam la nan tan gces / /
lar mi srun yid kyi glang chen 'di / /
rje gcig tu dmigs pa brtan po la / /
dran shes bzhin thag pa dam po yis / /
dus yang yang chings la zhi gnas sgrubs / /
chos thams cad brten nas btags pa las / /
rang ngo bos grub pa med pa'i tshul / /
don ji bzhin rtogs pa'i rnal 'byor gyis / /
kho bdag tu 'dzin pa'i rtsa ba phyungs / /
slar 'khor 'das snang ba gang shar yang / /
dbyings rang bzhin dag pa'i stong pa nyid / /
mdangs cir yang 'char ba'i mig 'phrul du / /
dus rgyun du gzigs pa'i nyams len 'tshal / /
'di chos med chos kyi rgyal mtshan gyis / /
chos tshul bzhin bsgrub pa'i bskul ma ru / /
brag rgya bo rdo rje'i pho brang du / /
tshig thogs pa med par dbyangs su bsgrags / /
ces kyang btsun pa blo bzang chos kyi rgyal mtshan gyis smras pa'o / /
! / /
na mo gu ru many+dzu g+ho ShA ya /
rje sku ba zhi'i bdag nyid rdo rje 'dzin / /
pha rje btsun bla ma'i zhabs btud nas / /
khyod mos gus can gyi slob ma la / /
dge bskul gyi snying gtam 'di skad smra / /
rten dal 'byor tshang ba'i mi lus 'di / /
lar rnyed par dka' zhing 'jig par sla / /
dus da res lan cig thob pa 'dir / /
don chen gyi snying po len kyang 'tshal / /
snyigs @# / /
dus kyi tshe la long med pas / /
phyi bshol gyi le lo ma mdzad par / /
mthar thug gi bde ba bsgrub pa'i phyir / /
sgo gsum gyis dge la 'bad par mdzod / /
spyir 'khor ba 'dir bde ba'i skabs med cing| |sgos ngan 'gro'i sdug bsngal bzod dka' bas / /
dkar nag gi las 'bras blang dor la / /
nyin mtshan du brtson pa sten par mdzod / /
khams gsum gyi sems can ma lus pa / /
drin can gyi pha ma nyid yin pas / /
byams pa dang snying rjes kun bslangs pa'i / /
byang chub kyi mchog tu sems bskyed la / /
zab rgyas kyi rgyal sras spyod pa sten / /
tshe gcig gis sangs rgyas bsgrub pa'i thabs / /
lam bzang po rim gnyis rnal 'byor te / /
don de phyir g.yel med nyams len gyis / /
sku gsum gyi go 'phang thob par mdzod /
ces kyang btsun pa blo bzang chos kyi rgyal mtshan gyis /
slob ma dad pa can rnams la dge bskul snying gtam du smras pa'o / /
! / /
na mo gu ru /
rje lam sna 'dren pa'i bla ma dang / /
skyabs bslu med dkon mchog gsum po la / /
rkang rus pa'i khong nas skyabs 'gro zhing / /
yid gdung shugs drag pos gsol 'debs 'tshal / /
lam gong ma'i rtogs pa skye ba la / /
gegs sdig sgrib yin pas sbyang ba'i thabs / /
'dun rnam dag yan lag bdun pa yis / /
dus rgyun du tshogs gsog sgrib sbyong gces / /
lus tha mal zhen spangs lhar bsgoms nas / /
ngag grag stong gzungs sngags zab mo bzla / /
don de las gzhan du mi g.yeng bar / /
yid rtse gcig 'jog pa bsgom pa'i gnad / /
sems mi rtog ting 'dzin bsgrub pa la / /
gra bying rgod gnyis su che ba yin / /
rten dmigs pa mi gsal mi 'phro na / /
gegs bying rmugs 'byung nyen che bas sgrims / /
sems gsal rig tsam du 'dzin pa'am / /
lus lha skur bsgom pa gang mdzad kyang / /
cher mi gnas 'phro ba'i gegs byung na / /
dgra 'dod chags zhe sdang gti mug gsum / /
de gang gi yul la 'phro ba yi / /
don thugs la dgongs nas gnyen po bsten / /
yang dug gsum mngon gyur gang rung las / /
phyogs gzhan pa'i yul la 'phro gyur na / /
yul gang dang gang la 'phro ba de / /
thugs ma yengs legs par rig par mdzod / /
sems lha la dmigs pa mi bde na / /
dug gsum gyi rnam rtog yongs dor la / /
thugs gsal zhing rig pa'i ngo bo de / /
dus rgyun du brjed med dran par mdzod /
ces pa btsun pa blo bzang chos kyi rgyal mtshan gyis /
rab 'byams smra ba'i dge slong ri khrod pa dge 'dun rgyal mtshan la gdams pa'o / /
! / /
na mo gu ru /
bslu med bla ma la btud nas / /
lho phyogs dben pa yi nags na / /
mang thos yon tan gyis phyug pa'i / /
drang srong rgan po de'i gsung nas / /
bskyas chen pha rol du 'degs dus / /
dgos pa'i zab bsdus kyi gdams pa / /
gser gyi yang zhun 'dra sbrings ces / /
'phrin yig dri bzhon gyis bskyod pas / /
rnam @# / /
dpyod tsan+dan gyi nags las / /
zab don mA la ya'i dri bzang / /
sdug bsngal tsha gdung gi bsil byed / /
zla zer spu long ltar spro'o / /
rgyal bas 'chi dus kyi nyams len / /
ji snyed gsungs pa yi don rnams rang rang mos ngo na zab pas / /
de dang de dag gi don dgongs / /
khyad par rang lus dang gnyen 'khor / /
gang la'ang chags zhen kun dor la / /
zab don bsre 'pho yi man ngag /
zhal 'dris gang che dang mtshams sbyor / /
sgrib med ye shes kyi spyan ldan / /
bslu med dkon mchog ni gsum la / /
gnad gcod bar do yi 'jigs las / /
skyob phyir snying khong nas skyabs chol / /
sdig ltung phyir bcos kyis bsal te / /
gong ma'i sdom pa gnyis sor chud / /
gsag sbyang gsol 'debs la 'bad cing / /
rnam dag smon lam gyis kha sgyur / /
'di ltar skye 'chi yi sdug bsngal / /
me 'obs bzod dka' 'dras mnar ba'i / /
khams gsum 'khor ba yi gnas la / /
zhe log yang yang rang sgoms shig /
rang nyams sdug bsngal la dpags te / /
mar gyur nyam thag gi 'gro la / /
snying rje bcos min du bskyed la / /
gtong len spel ma ru skyongs shig /
ma dag skye 'chi yi 'phrul 'khor / /
rtog pas btags tsam las gzhan pa'i / /
grub rgyu rdul tsam yang med pas / /
ma 'jigs chos nyid ngang skyur zhog /
tha mal skye shi dang bar do / /
bla ma'i man ngag dang ldan la / /
rgyal ba'i sku gsum du yod pas / /
nyams dga'i rol pa der skyur zhig /
ces pa 'di chos rje rab 'byams pa don grub 'od zer gyis 'chi ga'i gdams pa zab la 'dus pa zhig dgos ces bskul ba'i ngor /
dge slong blo bzang chos kyi rgyal mtshan gyis smras pa'o / /
! / /
na mo mahA mu drA ya /
pha bka' drin mnyam med bla ma rje / /
mi bdag snying padmo'i ze'u 'brur bzhugs / /
rten dal 'byor mi lus rnyed dka' zhing / /
yun mi ring myur du 'jig pas na / /
rgyud ngang ring snyoms las khyad bsad nas / /
da g.yel med bsgrub la brtson par mdzod / /
skyabs bslu med bla ma dkon mchog la / /
snying rus pa'i gting nas skyabs 'gro zhing / /
ma khams gsum 'khor ba'i sems can la / /
byams snying rje byang chub sems mchog skyed / /
yid gdung sems ldan pa'i mos gus kyis / /
lam zab mo bla ma'i rnal 'byor sgoms / /
sngon thog ma med nas da lta'i bar / /
sems 'khrul ba'i dbang gis 'khor bar 'khyams / /
da 'khrul pa'i rang mtshang rig pa na / /
sems stong nyid rang zhal rjen par mthong / /
chos kun gyi rang bzhin gdod ma'i gshis / /
don dbyer med sems kyi rdo rje de / /
blos ma bcos lhug par 'jog pa 'di / /
lam phyag rgya chen po'i nyams len yin / /
da bzang ngan snang ba ci shar yang / /
rang sems kyis btags pa'i ri mo las / /
don logs su grub pa cang med pas / /
dbyings brjod bral chos dbyings ngang du skyur / /
lus snang stong dbyer med lha yi sku / /
ngag grag stong rdo @# / /
rje'i bzlas pa dang / /
sems bde stong phyag rgya chen po'i ngang / /
dus rtag tu ma yengs mnyam par zhog /
rjes mtshan 'dzin dug dang ma 'dres par / /
dpal dge tshogs byang chub chen por bsngos / /
ces pa 'di ni bya btang ri khrod 'dzin pa phyag rgya chen po'i rnal 'byor pa dpal 'byor phun tshogs kyis bskul ba la brten nas mdo rgyud man ngag 'dzin pa'i spong ba pa blo bzang chos kyi rgyal mtshan gyis sbyar ba dge legs 'phel / /
! / /
na mo gu ru rat+na tra yA ya /
thub dbang rdo rje 'chang dang / /
dbyer med drin can bla ma / /
'bral med spyi bor bzhugs la / /
byin rlabs dngos grub stsol zhig /
yid bzhin nor bu lta bu'i / /
rnyed dka'i dal 'byor rten la / /
gtan gyi 'dun ma bsgrub phyir / /
dben pa'i ri khrod 'grims shig /
snyigs dus skye bo'i tshe 'di / /
rtswa rtse'i zil pa bzhin du / /
nam 'jig nges pa med pas / /
dben pa'i / /
gnyen bshes grogs dang dgra bo / /
bar ma'i sems can mang po / /
glo bur 'chi ba soms la / /
dben pa'i / /
shi nas gar skye nges med / /
ngan song gsum gyi sdug bsngal / /
bzod pa'i go skabs med pas / /
dben pa'i / /
las dang nyon mongs dbang gis / /
khams gsum gang du skyes kyang / /
bde ba'i go skabs med pas / /
dben pa'i / /
'dod yon sgyu ma'i bslu brid / /
don med bya bas g.yeng zhing / /
phyi mar ngan 'gror 'dren pas / /
dben pa'i / /
bde 'dod sdug bsngal 'dren byed / /
bdag 'dzin 'ching ba'i lcags sgrog /
gnyen grogs tshong dus 'gron 'dra / /
dben pa'i / /
srid pa'i phun tshogs mtha' dag /
kim pa'i 'bras dang ral gri'i / /
sor chags sbrang rtsi 'dra bas / /
dben pa'i / /
dal 'byor dge ba'i bshes gnyen / /
sangs rgyas bstan dang mjal ba / /
don dang ldan par bya phyir / /
dben pa'i / /
'chi bdag kha nang chud pa'i / /
snyigs dus tshe thung 'di la / /
gtan gyi bde ba bsgrub phyir / /
dben pa'i / /
las nyon rba klong 'khrug cing / /
sdug bsngal na kras gang ba'i / /
'khor ba'i rgya mtsho sgrol phyir / /
dben pa'i / /
thog med dus nas yang yang / /
drin gyis bskyangs pa'i ma rnams / /
thar pa'i bde la 'god phyir / /
dben pa'i / /
skye rga na 'chi med pa'i / /
mthar thug gtan gyi bde ba / /
sku gsum go 'phang bsgrub phyir / /
dben pa'i / /
dben pa'i ri khrod 'grim zhing / /
'di nang rnam g.yeng spangs nas / /
sgo gsum dge la sbyar na / /
skyid pa'i nyi ma 'char ro / /
zhes pa 'di yang rab 'byams smra ba'i ston sgom bstan pa dar rgyas kyis /
'di lta bu zhig dgos ces bskul ba la brten nas /
shAkya'i dge slong spong ba pa blo bzang chos kyi rgyal mtshan gyis bkra shis lhun por smras pa'o / /
! / /
na mo gu ru mny+dzu g+ho ShA ya /
sku dran pas srid zhi'i gdung ba sel / /
mtshan thos pas ngan 'gro'i 'jigs pa skyob / /
pha rje btsun blo bzang grags pa'i dpal / /
mi kho bo'i spyi gtsug rgyan du bzhugs / /
rten dal brgyad 'byor bcu tshang ba'i lus / /
'di phyis nas rnyed dka' 'jig par sla / /
deng lan cig tsam zhig thob pa 'di / /
da don med ma byed snying po longs / /
tshe 'di nyid ji ltar byas kyang phyid / /
phyis byang chub dam pa rnyed dka' bas / /
da dgun nyi tsam gyi tshe mjug 'dir / /
dus gtan gyi 'dun ma sgrub re @# / /
ran / /
lus longs spyod gnyen dang mdza' bshes sogs / /
dpal phun tshogs 'khor gyis bskor gyur kyang / /
rang gcig pur pha rol 'gro ba'i tshe / /
su gang gis phan pa cang 'dug gam / /
yar mtho ris lha mi'i sar 'gro 'am / /
mar ngan song gsum du gtan 'khyams byed / /
dus da lta rang dbang rang la yod / /
dbang yod dus 'dam ga ma log dgos / /
nor zas gos sbrang ma'i sbrang rtsi bzhin / /
rang ser snas bsags kyang gzhan gyis spyod / /
da gsog na 'phags pa'i nor bdun gsogs / /
dus rtag tu 'du 'bral med pas bzang / /
tshe 'di phyi'i legs tshogs kun gyi gzhir / /
rje mtshan ldan bla ma legs bsngags shing / /
mthar byang chub bar gyi grogs yin pas / /
sems yengs med bsten pa gdams pa'i phul / /
gnas 'jigs rung 'khor ba'i rgya mtsho 'dir / /
rang gcig pur grogs med 'khyams pa'i tshe / /
skyabs bslu med dam pa dkon mchog la / /
snying rus pa'i gting nas skyabs 'gro 'tshal / /
spyir 'khor ba'i phun tshogs mtha' ngan zhing / /
sgos ngan song sdug bsngal bzod dka' bas / /
rgyud tshul khrims ting 'dzin gyis sbyangs te / /
dbyings yin lugs rtogs pa'i rnal 'byor dgos / /
khong nyan rang 'phags pa'i tshogs rnams kyang / /
thabs rgya chen spyod la rgyab phyogs pas / /
don mthar thug 'bras bu mngon ma gyur / /
lar de'i phyir byang chub sems mchog dang / /
des zin pa'i rgyal sras spyod pa 'tshal / /
'di blo bzang chos kyi rgyal mtshan la / /
bu mos gus can gyi slob ma yis / /
dus yang nas yang du bskul ba'i tshe / /
gnas rgyal mtshan mthon po'i rtse mor bsdebs / /
'dis rtag 'dzin can gyi skye bo kun / /
chos zab mo'i lam du 'khrul gyur cig /
ces kyang btsun pa blo bzang chos kyi rgyal mtshan gyis smras pa'o / /
! / /
na mo gu ru de ba DA ki nI / /
dgung bai DUr+ya ltar dwangs pa'i dbyings / /
dpal khri gdugs gsal ba'i nyi ma des / /
yul gling bzhi'i mun pa kun sel yang / /
lar skyo ba med pa e ma mtshar / /
rje rgyal ba'i thugs rje'i sprin phung las / /
chos brgyad khri bzhi stong char phab ste / /
yongs phan bde'i lo 'dab rgyas mdzad kyang / /
lar rtog pa med pa e ma mtshar / /
ston rtsi tog rgyas pa'i ri bo'i rtser / /
dbyibs mdangs legs spang rgyan sngon chung des / /
khong tshogs ldan skye bo'i yid 'phrog kyang / /
dus yud tsam zhig gis mog por 'gyur / /
rten dal 'byor tshang ba'i lus thob nas / /
dpal 'byor pa'i phun tshogs mtha' yas pas / /
mi tha mal kun gyi yid 'phrog kyang / /
dus ring por mi thogs 'jig pa'i chos / /
don de'i phyir 'di nang bya ba kun / /
don snying po med par legs dgongs nas / /
chos tshul bzhin nyams su blangs gyur na / /
dgra 'chi bdag sde las rgyal bar 'gyur /
zhes pa 'di dad pa dang gtong ba sogs kyi yon tan dang ldan pa'i dbon sa rje btsun sangs rgyas tshe brtan gyis bskul ba la brten nas shangs @# / /
mdo rgod tshang gi ri khrod dang 'dab chags pa'i ri bo'i rtse mor /
dbyar gyi lang tsho mngon par rgyas pa'i dga' ston la spyod pa'i tshe /
blo bzang chos kyi rgyal mtshan gyis smras pa'o / /
! / /
swa sti /
rten dal 'byor mi lus rin po che / /
'di rnyed par dka' zhing 'jig par sla / /
dus da res tsam zhig thob pa 'di / /
da don ldan mdzad na mi legs sam / /
spyir 'dus byas kyi chos kyis mi bslu med / /
sgos snyigs dus kyi tshe la long med pas / /
'phral don med kyi g.yeng ba rgyang bsrings nas / /
dus gtan gyi 'dun ma bsgrubs na legs / /
yul tshong 'dus dbus kyi 'gron khang bzhin / /
lar 'dus pa'i tha ma 'bral ba dang / /
srog ri gzar 'bab chu ltar 'gro bas / /
tshe phyi ma'i don du dge la 'bungs / /
gnyen longs spyod 'khor g.yog kun 'dzom yang / /
rang gcig pur pha rol 'gro ba'i tshe / /
las dge sdig gnyis po ma gtogs pa / /
su gang yang phyi bzhin 'brang ba med / /
don de phyir tshe 'dir mi g.yeng bar / /
sgo gsum gyis dge ba'i las bsgrubs na / /
dus gtan gyi 'dun ma'i sna zin pas / /
'di nam yang bsnyel ba med par mdzod /
ces pa 'di btsun pa blo bzang chos kyi rgyal mtshan gyis /
thon nas dbon sa yum kun 'dzin rgyal mo la gdams pa'o / /
! / /
na mo gu ru many+dzu g+ho ShA ya /
sku yid 'phrog mtshan dpe'i dpal 'bar zhing / /
gsung thos pas mi ngoms tshangs pa'i dbyangs / /
thugs zab dang rgya che che mkhyen brtse'i gter / /
pha rje btsun bla ma'i zhabs la 'dud / /
rten dal 'byor mi lus rin chen 'di / /
ches rnyed par dka' zhing 'jig sla bas / /
dus da res lan cig thob pa 'di / /
da don med byed pa smyon pa yin / /
spyir 'khor ba'i gnas na bde ba med / /
sgos ngan song sdug bsngal shugs re drag /
da myong na bzod pa'i skabs med pas / /
deng mi skye'i thabs la 'bad rtsol 'tshal / /
sngar 'dod yon ro la ji tsam spyad / /
de bsams na snying po ci 'dra 'dug /
da rang gis rang nyid ma bslu bar / /
dus gtan gyi 'dun ma bsgrub re ran / /
lar sdig pa chung ngu byas pas kyang / /
rgyun ring por brnag dka' sdug bsngal 'byung / /
don de'i phyir srog la bab na yang / /
las sdig pa spong na mkhas pa yin / /
dus da lta tsher ma'i reg pa yang / /
dbang byung dus bzod par mi nus na / /
lus gshag gtub btso bsreg la sogs pa / /
da myong dgos byung na ci 'dra mchi / /
gnyen nye du 'khor g.yog la sogs pa / /
dgra 'chi bdag bdud po'i dbang du song / /
mi kun la yong ba'i 'jigs chen de / /
da rang la'ang 'ong bas bag zon 'tshal / /
tshe mi rtag g.yo ba bar snang glog /
glog da lta byung ba da lta 'jig /
gzugs mdzes kyang nam mkha'i 'ja' tshon bzhin / /
'ja' kha dog legs kyang myur du 'jig /
nor longs spyod sbrang ma'i sbrang rtsi 'dra / /
rang ser snas bsags kyang shul du lus / /
gnyen 'khor g.yog tshong dus 'gron po bzhin / /
'gron snga dro tshogs kyang phyi dro 'gyes / /
lus longs spyod phun tshogs @# / /
thams cad la / /
yid 'khren bzhin grogs med pha rol tu / /
rang gcig pur dbang med 'gro ba'i tshe / /
chos ma gtogs sus kyang phan pa med / /
lha tshangs dang dbang po la sogs pa / /
slar mnar med 'bar ba'i mes bsreg na / /
dpal srid pa'i phun tshogs 'byor rgud la / /
gdeng cung zad tsam yang yod pa min / /
da 'jig rten phyi mar dgongs lags na / /
rgyud chags sdang dbang du ma song bar / /
yar bla ma dkon mchog zhabs tog dang| |'bangs mgon med rnams la byams brtse dang / /
mar ngan slong sbyin pas dbugs 'byin zhing / /
rang lus ngag yid kyi dge ba la / /
dus rgyun du brtson par mdzad lags na / /
de grung po yin no thugs la zhog /
rang mgon med 'khor bar 'khyam pa'i tshe / /
grogs bslu med lha dang bla ma dang / /
nor mi bslu sbyin dang tshul khrims te / /
des gang du phyin kyang bde ba ster / /
tshes brgyad dang bco lnga gnam gang la / /
khrims yan lag brgyad pa'i gso sbyong 'tshal / /
'dis bde 'gro lha mi'i rten brgyud nas / /
mthar byang chub chen po'i go 'phang 'thob /
ces pa 'di yang lha gcig bsod nams dbyangs can dbang mos bskul ba la brten nas /
shAkya'i dge slong blo bzang chos kyi rgyal mtshan gyis thon dga' ldan rdzong du smras pa'o / /
! / /
na mo gu ru /
sku mtshan dpe'i gzi brjid dpal 'bar zhing / /
gsung 'gag med chos kyi sgra dbyangs sgrog /
thugs mkhyen dang brtse ba'i me tog bkra| |pha rje btsun bla ma'i zhabs la 'dud / /
dgung mthon po'i bya rgyal rgod po de / /
gnas 'dir sdod kyi nges pa ma mchis kyang / /
rang yid dang mthun pa'i sa 'dzin rtser / /
yid bag phebs rgyu ba rten 'brel gshis / /
mi bdag cag rgyal khams myul ba la / /
yul 'dir sdod kyi nges pa ma mchis kyang / /
las smon lam gyis 'brel pas dad ldan sar / /
yid dga' bder gnas pa rgyu 'bras gshis / /
don de'i phyir rgyal ba sras bcas kyis / /
mi bdag la legs par skyabs bcas shing / /
lar mthong thos dran pa'i skye bo 'di'i / /
dus rtag tu mgon dang skyabs mdzod cig /
da 'di nas tshe rabs thams cad du / /
las smon lam bzang pos mtshams sbyar nas / /
khong bde 'gro lha mi'i rten brgyud de| |dpal bla med byang chub thob par shog /
ces pa mkhan rin po che nor bzang rgya mtshos nan gyis bskul ba ltar /
btsun pa blo bzang chos kyi rgyal mtshan gyis mgyogs par bris pa'o / /
! / /
na mo gu ru many+dzu g+ho ShA ya /
dpal mchog gsum ngo bo bla ma la / /
lus ngag yid dang bas phyag bgyis te / /
lam thar pa 'dod pa'i skye bo la / /
snying brtse ba'i sems kyis 'di ltar gdams / /
rten dal 'byor tshang ba'i mi lus 'di / /
phyis rnyed par dka' zhing 'jig sla bas / /
lar gtan gyi 'dun ma bsgrub pa'i phyir / /
dus rgyun du brtson pa bsten pa'i rigs / /
thabs nges 'byung byang sems lta ba dang / /
lam rim gnyis zung 'brel rnal 'byor gyis / /
tshe gcig gis byang chub bsgrub @# / /
pa dang / /
don de ltar bsgrub pa'i dge 'dun sogs / /
zhing gang ma'i bsnyen bkur rang 'dod kyi / /
dug ma 'dres sgo gsum bran bkol ba / /
tshogs gsog cing sgrib sbyong mchog yin pas / /
g.yel med du brtson pa brten par 'tshal /
zhes btsun pa blo bzang chos kyi rgyal mtshan gyis smras pa'o / /
! / /
na mo gu ru /
rje bla ma sangs rgyas chos tshogs la / /
snying rus pa'i khong nas skyabs 'gro zhing / /
tshe yud tsam dal 'byor rnyed dka' bas / /
dus rtag tu sgo gsum dge la 'bungs / /
bka' sde snod sbyangs pa'i don po mchog /
lam bslab gsum rin chen 'bral med bsten / /
dus rgyun du bya ba ci byed kyang / /
sems bzang pos byang chub lam du sgyur| |chos rten 'byung stong pa'i mtshon rnon gyis / /
dgra bdag 'dzin snying la yang yang snun / /
don snying po gsum gyi gnad bsdus pa'i / /
lam zab mo skyed rdzogs dbyings su rol / /
des mtshon pa'i dus gsum dge ba'i tshogs / /
ma 'gro kun phan bde'i rgyu ru bsngo /
zhes pa 'di yang yongs su rdzogs pa'i bstan pa'i mnga' bdag chos kyi rje rgyal ba rin chen pa'i bka' bzhin du de nyid kyi thugs dam bskul mar btsun pa blo bzang chos kyi rgyal mtshan gyis sbyar ba'o / / / /
rje bla ma rnams kyi zhabs la 'dud / /
yang gson dang chos kyi rgya mtsho ba / /
sngar phan chad ngan 'gror gtan yul byas / /
dus da res dal 'byor rten thob cing / /
rje sangs rgyas bstan pa'i sgo ru zhugs / /
chos zab mo theg pa'i yang rtse thob / /
tshe gcig la sangs rgyas bsgrub dus 'dir / /
snying rus pa'i khong du lcag chug la / /
tshe 'di phyi'i bde la ma zhen par / /
yid nges 'byung byang sems yang dag lta / /
lam rim pa gnyis la brtson pa bsten / /
lar rang don 'khri ba ma zhugs par / /
yul mtha' 'khob mun pa'i smag rum der / /
mgon sangs rgyas bstan pa'i sgron bzung nas / /
'phral g.yengs kyang dal thob don po mchog /
'dir khyod la mang du smos ci 'tshal / /
sgo gsum gyi bya ba ci byed kyang / /
dran shes bzhin bag yod bzang po yis / /
'dor len la brtson pa bsten kyang 'tshal / /
don de las gzhan pa'i kha chems dang / /
ngos mjal kyang lab rgyu gzhan med pas / /
mi kho bos ji skad gdams pa'ang / /
khyed thugs kyi dkyil du 'jog par mdzod / /
dus 'di nas byang chub snying po'i bar / /
lar skye 'chi'i 'phreng ring ci brgyud kyang / /
chos dge ba'i smon lam spyod pa kun / /
lhan cig tu bsgrubs te 'grogs par smon / /
'di yang rje nyid kyi gsung las byung ba'o / /
! / /
mgur /
lha dkon mchog gsum gyi ngo bo nyid / /
dus snyigs ma'i 'gro ba yongs kyi mgon / /
pha rje btsun bla ma'i zhabs btud nas| |yum kun 'dzin rgyal mor 'di skad lo / /
thugs rnam dpyod yangs pa'i rgya mtsho de / /
mchog thun mong dngos grub kun gyi gzhi / /
lar dad pa'i bser bus bskyod pa las / /
tshig sdeb legs yi ge'i sgra dbyangs can / /
pha @# / /
thams cad mkhyen pa'i zhal gyi sgor / /
ros zag med bde ba bskyed pa'i snod / /
bcud bzang pos gang dang bdud rtsi'i thum / /
zung rgya ldan phebs pas bdag yid tshims / /
gangs stod kyi seng ge dkar mo de / /
ri skyes kyi nor bu bskyang ba'i phyir / /
gangs dkar gyi ri bo gzhan myul yang / /
rje grub thob gong mas byin brlabs pa'i / /
gangs dkar gyi ti se ga la 'dor / /
dgung khri gdugs gsal ba'i nyi ma des / /
nub byang shar gyi gling gi mun bsal phyir / /
rta bdun ldan 'gros kyis mi dal yang / /
mgon sangs rgyas bstan pa bzhugs pa'i gnas / /
sgos dzam+bu'i gling 'di ga la 'dor / /
mi chos med kyi bya bral rgyal khams pa / /
yul gtsang phyogs bstan 'gro'i don gyi phyir / /
phyogs kun tu dal med myul lags kyang / /
pha blo bzang bstan pa dar ba'i yul / /
sgos thon gyi phyogs de ga la 'dor / /
don de'i phyir 'khor bcas sku snyoms shing / /
bdag ban chung 'chi bas ma zin par| |chos dal 'byor rgyas pa'i dga' ston la / /
slar myur ba nyid du spyod par smon / /
yang dus dang gnas skabs thams cad du / /
skyabs bslu med dkon mchog gsum po la / /
snying rus pa'i khong nas skyabs 'gro zhing / /
las sdig spong dge ba bsgrub pa gces / /
sngar thog ma med pa'i 'khor ba nas / /
bdag drin gyis bskyangs pa'i ma rgan rnams / /
da yal bar 'dor ba mi phod pas / /
byams snying rjes drangs pa'i sems bskyed 'tshal / /
rten yun ring 'tsho phyir skor ba dang / /
'phral rnam dkar mdzad pa'ang spel bar zhu / /
'dir bsrung ba'i 'khor lo'ang g.yo med bgyid / /
rten sngags mdud bcas te phul ba dge /
zhes pa thon nas yum kun 'dzin rgyal mo la gdams pa'o / /
! / /
mgur /
spyir 'dus byas rang bzhin bslu ba'i chos / /
sgos srid pa'i phun tshogs sgyu ma'i gar / /
de'i nang nas snyigs dus skye 'gro'i tshe / /
rtag mi thub rtswa rtse'i zil pa bzhin / /
yar thar pa dam pa ma thob na / /
gnas khams gsum 'khor ba gang song yang / /
skyes phyin chad 'chi bar nges pa 'di / /
mi kun la 'ong ba'i chos nyid lags / /
khong rdo rje'i sku brnyes rgyal ba yang / /
sku mi rtag 'jig pa'i tshul ston na / /
dus snyigs ma'i tshe thung yud tsam 'di / /
sus bzung bar mi nus nam mkha'i glog /
rje kun mkhyen thub pa'i gsung rab las / /
nor bsags pa'i tha ma mdzad pa dang / /
gnyen 'dus pa'i tha ma 'bral ba dang / /
mi skyes pa'i tha ma 'chi bar gsungs / /
don de'i phyir 'chos pa'i thabs med cing / /
yongs kun la 'bab pa'i gnas gshis la / /
yid mi bde byas kyang phan pa med / /
da pha rol gshegs la rjes dgongs na / /
skyabs dkon mchog gsum la thugs gtod la / /
ma 'gro ba kun gyi don gyi phyir / /
las nag po'i sdig dang ma 'dres par / /
lam dge ba'i las la brtson par mdzod / /
ces pa bkra shis rtse nas sku mdun nam mkha' brtan pa la gdams pa'o / / / /
