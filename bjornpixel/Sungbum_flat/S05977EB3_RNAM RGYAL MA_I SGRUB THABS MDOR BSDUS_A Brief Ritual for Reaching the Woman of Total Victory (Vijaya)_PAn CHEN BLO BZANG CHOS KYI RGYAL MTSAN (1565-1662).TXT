@# / /
swasti /
bcom ldan 'das rnam par rgyal ma bsgrub par 'dod pas /
skyabs 'gro sems bskyed tshad med bzhi bsgoms /
swa b+hA was sbyangs /
stong pa'i ngang las sna tshogs pad zla'i steng du rang gi sems b+h+rUM las sna tshogs rdo rje b+h+rUM gyis mtshan pa yongs su gyur pa las /
rang nyid rje btsun rnam par rgyal ma sku mdog dkar mo zhal gsum phyag brgyad ma /
rtsa zhal dkar po /
g.yas ser po /
g.yon sngo ba /
zhal re re'ang spyan gsum gsum pa /
phyag g.yas g.yon gyi dang po gnyis kyis sna tshogs rdo rje dang /
sdigs mdzub dang bcas pas zhags pa 'dzin pa /
de'i 'og ma gnyis kyis 'od dpag med dang /
skyabs sbyin /
gsum pa gnyis kyis mda' gzhu /
bzhi pas mchog sbyin dang /
bum pa bsnams pa /
dar gyi na bza' dang /
rin po che'i rgyan sna tshogs pas brgyan cing /
mtshan dpes spras pa /
'od kyi dkyil 'khor gyi dbus na zhabs rdo rje'i skyil krung gis bzhugs pa'i spyi bor oM /
mgrin par AH thugs kar hUM /
thugs ka'i hUM gi 'od zer gyis rang 'dra'i ye shes pa dbang lha dang bcas pa spyan drangs /
gnyis su med par gyur /
dbang gi lhas dbang bskur /
'od dpag med kyis dbu brgyan par gyur /
mchod pa rnams phul du byung ba'i lha rdzas su gyur /
oM sarba ta thA ga ta uSh+NI Sha bi dza ya ar+g+haM nas /
shap+ta'i bar gyis mchod /
dpal ldan lha mo ston ka'i zla ba'i mdog /
ces sogs kyis bstod /
thugs kar sngags phreng bsams /
'od zer gyi spro bsdu dang bcas pas gzungs gang mang bzla /
mjug tu dge ba 'di yis myur du bdag /
ces sogs kyis dge ba bsngo'o / /
zhes pa 'di yang bkra shis rtse'i chos drung blo bzang chos 'dzin gyi thugs dam du dge slong blo bzang chos kyi rgyal mtshan gyis smras pa'o / / / /
