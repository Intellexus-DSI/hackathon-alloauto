@# / /
thun drug gi rnal 'byor rgyas bsdus nyams su len tshul 'khyer bde man ngag gis brgyan pa bzhugs so / /
{dd} @## / /
na mo gu ru mny+dzu g+ho ShA ya| rdo rje 'chang dbang dpal ldan bla ma yi| |zhabs kyi padmor gus pas phyag byas te / /
dam tshig sdom pa dag byed rmad byung thabs / /
rgyud dang rje btsun bla ma'i gsung bzhin bshad / /
de yang rgyud sde gong ma gnyis kyi dkyil 'khor chen po'i dbang bskur ba legs par thob pa'i gang zag @# / /
rang rang gi ji srid sngags sdom rgyud la ldan pa de srid du /
rtsa ba dang yan lag gi dam tshig dang sdom pa rnams la nyin zhag re re'i nang du bsngo bgrang byed cing /
khyad par rigs lnga'i dam tshig thun drug tu bskyang dgos te /
de ltar ma byas na kha na ma tho ba sdom por 'gyur ba'i phyir te /
rtse mo las /
nyin dang mtshan mo lan gsum du / /
nyin re bzhin ni bzla bar bya / /
gang tshe nyams 'gyur rnal 'byor pa / /
kha na ma tho sbom por 'gyur / /
zhes gsungs pa'i phyir /
des na byang chub sems dpa' gsang sngags kyi sgo nas spyad pa spyod par 'dod pa rnams kyis ni /
bsten pa dang bza' ba dang /
bsrung ba'i dam tshig rnams rdo rje 'chang chen pos gsungs pa ltar bsten dgos pas /
de dag gi tshul rgyas par /
rje thams cad mkhyen pas bka' stsal ba'i rtsa ltung rnam bshad dang /
bla ma lnga bcu pa'i rnam bshad dang /
rnal 'byor rol pa'i dga' ston /
thun drug gi rnal 'byor sogs su blta bar bya zhing /
'dir ni de dag gi don las dang po pa rnams kyis thun drug tu nyams su len tshul khyer bde ba'i phyir tshigs su bcad pa'i sgo nas brjod par bya'o / /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
@# / /
bdag gis sbyin sogs bgyis pa'i bsod nams kyis / /
'gro la phan phyir sangs rgyas 'grub par shog /
ces pa ni skyabs 'gro'i bslab byar nyin lan gsum mtshan lan gsum du skyabs su 'gro dgos par gsungs pa dang /
rnam snang gi dam tshig sangs rgyas dang /
chos dang /
dge 'dun la skyabs su 'gro ba gsum 'dis tshang /
sems can thams cad nye ring chags sdang dang / /
bral bar bya'o snyam pa btang snyoms tshad med dang /
mi 'jigs pa'i sbyin pa /
nas khyad par 'phags pa'i bde ba thob / /
par gyur cig snyam pa byams pa tshad med dang /
byams pa'i sbyin pa ste rin 'byung gi dam tshig gnyis 'dis tshang /
bzod dka'i sdug bsngal rgya mtsho las bsgral te /
bar bya'o snyam pa snying rje tshad med dang /
thar pa dam pa'i bde dang 'bral bar ma gyur / /
cig snyam pa dga' ba tshad med do / /
'gro kun srid zhi'i 'jigs pa las sgrol phyir / /
rdzogs pa'i byang chub thob par 'dod pa'i sems / /
deng nas bzung ste sangs rgyas ma thob bar| /
srog gi phyir yang mi btang bzung bar bgyi / /
snyam pa ni smon sems cho gas bzung phyin nyin mtshan thun drug tu sems bskyed dgos par gsungs pa'o / /
'jug sdom len 'dod na mdun gyi skyabs yul rgyal ba sras bcas kyi rjes su zlos par mos te /
bla ma rgyal ba sras bcas rnams / /
bdag la dgongs par mdzad du gsol / /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems @# / /
dpa'i bslab pa la / /
de dag rim bzhin gnas pa ltar / /
bdag kyang 'gro la phan don du / /
byang chub sems ni bskyed bgyi zhing / /
byang chub sems dpa'i bslab pa la / /
rim pa bzhin du bslab par bgyi / /
zhes lan gsum gyis 'jug sdom blangs la skyabs yul bsdu'o / /
deng dus bdag tshe 'bras bu yod / /
mi yi srid pa legs par thob / /
de ring sangs rgyas rigs su skyes / /
sangs rgyas sras su da gyur to / /
snyam pa ni sems bskyed kyi mjug gi dga' ba bsgom pa dang /
da ni bdag gis ci nas kyang / /
rigs dang mthun pa'i las brtsams te / /
skyon med btsun pa'i rigs 'di la / /
rnyog par mi 'gyur de ltar bya / /
snyam pa ni bag yod bsgom pa ste 'di gnyis ni smon sems kyi bslab byar sems bskyed kyi phan yon thun drug tu bsam dgos par gsungs pa'o / /
! mdun gyi nam mkhar yid 'phrog rin chen khri / /
chu skyes nyi zla rgyas pa'i dkyil 'khor steng / /
rtsa ba'i bla ma khyab bdag rdo rje 'chang / /
sku mdog sngon po zhal gcig phyag gnyis kyis / /
rdor dril bzung nas rang 'dra'i yum la 'khyud / /
mtshan dpe'i gzi 'bar rin chen rgyan mang 'dzin / /
yid 'phrog lha rdzas gos kyi na bza' can / /
dran pa tsam gyis gdung ba kun sel cing / /
skyabs mchog ma lus 'dus pa'i bdag nyid du / /
skyil krung tshul gyis bzhugs pa'i gnas gsum du / /
yi ge gsum mtshan hUM gi 'od zer gyis / /
rang bzhin gnas nas bla ma rdo rje 'chang / /
dzaH hUM baM hoH gnyis su med par gyur / /
'di ni mi bskyod pa'i dam tshig slob dpon bzung tshul lo /
! /
gang gi drin gyis bde chen nyid / /
skad cig nyid la @# / /
'char ba gang / /
bla ma rin chen lta bu yi / /
rdo rje can zhabs pad la 'dud / /
'di ni byang sems kyi nyes byas dang po las sems bsrung tshul dang bla ma lnga bcu par /
mchog tu dad pas dus gsum du / /
zhes gsungs pa ltar phyag 'tshal tshul lo /
! /
oM bcom ldan dpa' bo'i dbang phyug la phyag 'tshal huM hUM phaT /
oM bskal pa chen po'i me dang mnyam pa'i 'od huM hUM phaT| oM ral pa'i cod pan mi bzad pa dang ldan huM hUM phaT /
oM mche ba rnam par gtsigs pa 'jigs pa'i zhal huM hUM phaT| oM stong phrag phyag ni 'bar ba'i 'od zer can huM hUM phaT /
oM dgra sta zhags gdengs mdung dang kha TwAM 'dzin huM hUM phaT| oM stag gi pags pa'i na bza' 'dzin pa can huM hUM phaT /
oM sku chen dud ka bgegs mthar mdzad la 'dud huM hUM phaT| oM bcom ldan 'das ma rdo rje phag mo la phyag 'tshal huM hUM phaT /
oM 'phags ma rig ma'i dbang phyug khams gsum gyis mi thub huM hUM phaT /
oM 'byung po'i 'jigs pa thams cad rdo rje chen pos 'joms huM hUM phaT /
oM rdo rje'i gdan bzhugs gzhan gyis mi thub dbang byed spyan huM hUM phaT /
oM gtum mo khro mo'i gzugs kyis tshangs pa skem par mdzad huM hUM phaT /
oM bdud rnams skrag cing skem pas gzhan gyi phyogs las rgyal huM hUM phaT /
oM rmugs byed rengs byed rmongs byed kun las rnam par rgyal huM hUM phaT /
oM rdo rje phag mo sbyor chen 'dod dbang ma la 'dud huM hUM phaT /
'di ni ma rgyud kyi dbang thob pa rnams kyis lha dang bla ma la rkang brgyad kyi bstod pa bya tshul lo / /
bdag pos bzung dang ma bzung dang / /
dngos bshams yid kyis sprul pa las / /
byung ba phyi nang gsang @# / /
ba yi| |sna tshogs mchod sprin rgya mtshos mchod / /
'di ni don grub kyi mchod pa'i dam tshig bskyang tshul lo / /
bdag gzhan lus ngag yid gsum longs spyod dus gsum dge tshogs bcas / /
rin chen maN+Dal bzang po kun bzang mchod pa'i tshogs bcas pa / /
blo yis blangs nas bla ma yi dam dkon mchog gsum la 'bul / /
thugs rje'i dbang gis bzhes nas bdag la byin gyis brlab tu gsol / /
i daM gu ru rat+na maN+Dal la kaM nir+yA ta yA mi /
'di ni lnga bcu par bla ma la maN+Dal dus gsum du 'bul bar gsungs pa'i bslab bya'o / /
dus gsum phyogs bcu'i bde gshegs ma lus pa / /
gang 'dul ji bzhin ngur smrig rnam rol gyis / /
grangs med zhing du rgyal ba'i mdzad pa can / /
bla ma rin po che la gsol ba 'debs / /
rdo rje 'chang gis blo dman bsam pa'i ngor / /
rab 'byams rgyal ba'i 'khor lo mtha' dag las / /
lhag pa'i zhing gi dam par legs bsngags pa'i / /
bla ma rin po che la gsol ba 'debs / /
'di'i tshigs bcad snga ma yon tan dran nas dad pa bskyed pa dang /
phyi ma bka' drin dran nas gus pa bskyed pa ste bshes gnyen bsam pas bsten tshul lo / /
mchog dang thun mong dngos grub ma lus kun / /
mgon khyod tshul bzhin bsten pa'i rjes 'gro bar| |mthong nas lus dang srog kyang yongs btang ste / /
khyod mnyes kho na sgrub par byin gyis rlobs / /
'di ni sbyor bas bsten tshul te mdor na bsten pa'i phan yon dang /
ma bsten pa'i nyes dmigs dran nas bsam sbyor gnyis kyis tshul bzhin bsten par dam bca' ba ni bshes gnyen bsten tshul dang /
lnga bcu pa'i dam tshig bsrung tshul gyi snying po'o / /
! de ltar gsol ba btab pas bla ma mchog /
rang gi spyi bo'i gtsug tu sa mA dzaH /
@# / /
! slar yang dgyes bzhin rang dang ro gcig gyur / /
zhes rang la stong nyid kyi nges pa ji ltar yod pa gsal btab ste bde stong la cung zad mnyam par 'jog pa ni nges don gyi bla ma'i rnal 'byor dang /
ye shes kyi tshogs bsag pa dang /
bsrung ba'i mchog dang /
rtsa ltung bcu gcig pa bsrung tshul lo / /
bdag nyid rdo rje sems dpa'i nga rgyal gyis / /
lhan skyes bde chen gsang ba'i rdo rje dang / /
rang bzhin spros bral gsang ba'i g+haN+Da yi / /
mtshon byed bzung nas bcom ldan 'das mar 'khyud / /
par sems pa ni mi bskyod pa'i rdo rje dang dril bu dang /
phyag rgya'i dam tshig gsum bsrung tshul bla med ltar ro / /
bdag gi lus dang de bzhin longs spyod dang / /
dus gsum dge tshogs phung po ci mchis pa / /
ma gyur sems can kun gyi don gyi phyir / /
deng nas phangs pa med par btang bar bya / /
snyam du gtong sems spel ba ni rgyal sras kyi sbyin pa'i nyams len dang /
lus longs spyod gtong ba zang zing gi sbyin pa dang /
dge rtsa gtong ba chos kyi sbyin pa ste rin 'byung gi dam tshig lhag ma gnyis bsrung tshul lo / /
mtshams 'dir long byung na so so'i ma mtha' sdom gyi sgo nas dam tshig dang sdom pa rnams la bsngo bgrang byed gsungs pa ltar spro na /
dang po so sor thar pa dge slong gi sdom ldan yin na bsngo bgrang bya ba ni /
! so sor thar pa'i ltung ba sde lnga las / /
pham pa bzhi dang lhag ma bcu gsum dang / /
spang ltung sum cu 'ba' zhig dgu bcu dang / /
sor bshags bzhi dang nyes byas brgya bcu gnyis / /
gzhan yang gzhis bsdus ltung sogs spong bar bgyi / /
byang sems kyi rtsa ltung bco brgyad la bsngo bgrang bya ba ni /
bdag bstod gzhan smod chos nor mi ster zhing / /
bshags kyang mi nyan theg chen spong @# / /
ba dang / /
dkon mchog dkor 'phrog chos spong ngur smrig 'phrog /
mtshams med lnga dang log lta grod sogs 'joms / /
ma sbyangs stong nyid bstan dang rdzogs byang ldog /
so thar spong dang nyan smod zab brdzun smra / /
mchog gsum dkor len khrims ngan 'cha' sems gtong / /
nyes dmigs mi blta spyod 'dod ma log dang / /
dga' mgu ngo tsha khrel med kun dkris bzhi / /
tshang dgos bcu drug mi dgos log lta dang / /
sems 'dor gnyis bcas rtsa ltung bco brgyad bsrung / /
sngags kyi rtsa ltung sogs la bsngo bgrang bya ba ni /
bla mar brnyas smod bslab byar khyad gsod byed / /
spun la skyon brjod 'gro la byams pa spong / /
smon 'jug sems gtong mdo sngags chos la smod / /
ma smin gsang sgrog rang gi phung por brnyas / /
stong pa nyid spong gdug can mdza' bor bsten / /
lta ba ma dran dad ldan sems sun 'byin / /
dam tshig mi bsten bud med smod pa ste / /
rtsa ltung bcu bzhi srog dang bsdos te bsrung / /
yan lag gi dam tshig la bsngo bgrang bya ba ni /
yan lag rtsa bzhi chang dang bya min spong / /
dam pa'i mgon bsten grogs la bsnyen bkur bya / /
dge bcu skyong zhing theg chen las ldog rgyu| |brnyas dang 'gom spangs dam tshig ma lus bsrung / /
sbom po'i ltung ba'i sdom tshig ni /
mtshan nyid mi ldan phyag rgyar bsten dang 'du shes gsum bral snyoms 'jug byed / /
snod mi rung la gsang rdzas ston dang tshogs 'khor dus su 'thab rtsod byed| |dad pas 'dri la lan log 'debs dang nyan thos nang du zhag bdun gnas / /
yang dag min kyang rnal 'byor par @# / /
rlom dad pa med la dam chos ston / /
bsnyen sogs ma dag dkyil 'khor las 'jug dgos med so byang bslab las 'das / /
bla ma lnga bcu'i skabs dang 'gal ba'i sbom po rnams kyang tshul bzhin bsrung / /
ma rgyud nas gsungs pa'i thun mong ma yin pa'i dam tshig gi sdom ni /
g.yon pa'i kun spyod mi brnyas mchod / /
mtshan ldan min la snyoms 'jug spang / /
sbyor tshe lta dang 'bral mi bya / /
chags lam la mos 'gyur med bya / /
phyag rgya rnam gnyis 'dor mi bya / /
phyi nang thabs la gtso bor 'bad / /
kun+da mi 'byin tshangs spyod bsten / /
byang sems len tshe skyug bro spang / /
de ltar ma lcags skabs ma mtha' sdom pa gsum ga la dran shes tsam bsten tshul ni /
so thar byang sems rdo rje theg pa yi / /
rnam dag bcas pa'i bslab pa phra mo las / /
rmi lam du yang 'da' bar mi byed par / /
rgyal ba'i bka' bzhin bdag gis bsgrub par bya / /
snyam pa ni sdom pa gsum ga la dran shes bsten tshul mdor bsdus dang /
rnam snang gi dam tshig tshul khrims gsum gyi nyes spyod sdom pa dang /
don grub kyi sdom pa thams cad dang ldan pa rnams 'dis 'grub bo / /
theg pa gsum dang rgyud sde bzhis bsdus pa'i / /
lung dang rtogs pa'i dam chos ma lus pa / /
rgyal ba'i dgongs pa ji bzhin legs bzung ste / /
snyam pa ni sngags phyogs kyi phyi'i chos bya spyod gnyis dang /
gsang ba'i chos rnal 'byor rgyud dang bla med gnyis dang /
mdo phyogs kyi theg pa gsum 'dzin pa ste padma'i dam tshig gsum dang /
rnam snang gi dge ba chos sdud rnams 'dis 'grub bo / /
gang 'tshams thabs kyis 'gro ba yongs su sgrol / /
snyam pa ni rnam snang gi sems can don byed kyi tshul khrims bsrung tshul lo / /
de @# / /
ltar thun drug gi rnal 'byor nyin lan gsum mtshan lan gsum du bya bar gsungs pa dkyus gcig tu bya bar spro na /
man ngag lugs kyi 'don lugs ni /
sangs rgyas chos tshogs na /
khyod mnyes kho na sgrub par byin gyis rlobs / /
bar lan gcig /
de nas slar yang /
sangs rgyas chos tshogs nas /
rnyog par mi 'gyur de ltar bya / /
de nas /
gang gi drin gyis nas /
byin gyis rlobs / /
bar /
slar yang /
sangs rgyas chos tshogs nas /
byin gyis rlobs / /
bar de bzhin lan gcig /
rjes ma 'di gnyis la sangs rgyas chos tshogs dang /
ji ltar sngon gyi rnams lan re las mi dgos /
bla ma mdun du bskyed d+s+k+yed pa yin pas /
mdun gyi nam mkhar nas /
gnyis su med par gyur / /
zhes pa'i bar yang mi dgos /
rkang brgyad kyang dang po des chog /
de ltar gsol ba btab pas bla ma mchog /
rang gi spyi bo'i gtsug tu sa mA dzaH /
zhes pa 'di yang lan gcig gis chog /
slar yang dgyes bzhin nas| yongs su sgrol / /
bar lan gsum dkyus ltar la /
sdom pa so so'i bsngo bgrang lan dang po nyid las mi dgos /
de ltar skyar bldabs lan gsum sogs ji ltar rigs pa zin nas bsngo smon bya ba ni /
'di las 'ongs pa'i rnam dkar dge ba'i mthus / /
tshe rabs kun tu rdo rje 'chang dbang gis / /
bcas pa'i mtshams las nam yang mi 'da' bar / /
rim gnyis lam gyi rim pa mthar phyin shog /
mdor na 'dis mtshon rnam dkar dge ba'i tshogs / /
ji snyed bsags pa de yis myur du bdag /
nor bu'i bang mdzod sham+b+ha lar skyes nas / /
bla med lam gyi rim pa mthar phyin shog /
skye ba kun tu yang dag bla ma dang / /
'bral med chos kyi dpal la longs spyod cing / /
sa dang lam gyi yon tan rab rdzogs nas / /
rdo rje 'chang gi go 'phang myur thob shog /
ces bsngo smon gyi rgyas 'debs bya /
mkhas mchog dngul chu ba'i gsung du /
bla ma dkon mchog gsum @# / /
la skyabs su mchi / /
rang nyid lhar gsal rdor dril bzung nas mchod / /
mdo sngags chos bzung nyes spyod mtha' dag sdom / /
dge chos kun sdud sbyin bzhis 'gro don byed / /
ces pa 'dis mtshan mo sogs su thun drug gi rnal 'byor mdor bsdus su go bcad chog par gsungs kyang /
tshig rkang gcig la rigs lnga'i dam tshig bcu dgu tshang ba sogs shin tu ngo mtshar che mod /
bla ma'i rnal 'byor gyi go bcad du cung zad mi rung ba ltar snang bas /
des na thun drug gi rnal 'byor rgyas pa mi lcogs pa dang /
'don bsgom mi nus pa'i blo dman dag gis thun drug gi rnal 'byor gyi go bcad du rung zhing /
shin tu bsdus pa'i tshul du nyams su len tshul dngul chu rje drung blo bzang bstan 'dzin gyis mdzad pa ni 'di ltar /
! dkon mchog gsum la snying nas skyabs su mchi / /
'gro kun gdung bsgral gtan bder 'god par bya / /
de'i slad rdzogs byang 'thob phyir byang chub sems / /
bskyed nas rgyal sras spyod la bslab par bgyi /
mdun gyi nam mkhar khri pad nyi zla'i steng / /
rtsa ba'i bla ma khyab bdag rdo rje 'chang / /
sku mdog sngon po rdor dril bzung nas ni / /
dbyings phyug mar 'khyud lhan skyes bde bas rol / /
gnas gsum yi ge gsum mtshan hUM 'od kyis / /
ye shes pa rnams spyan drangs ro gcig gyur / /
rdo rje can zhabs padmor phyag 'tshal lo / /
phyi nang gsang ba'i mchod sprin rgya mtshos mchod / /
ri gling rin chen gter bum nyi zla sogs / /
bla med kun tu bzang po'i mchod pa 'bul / /
mchog dang thun mong dngos grub ma lus kun / /
mgon khyod tshul bzhin bstan pa'i rjes 'gro bar / /
mthong nas lus dang srog kyang yongs btang ste / /
khyod mnyes kho na sgrub par byin gyis rlobs / /
de ltar gsol btab bla ma @# / /
spyi bor byon / /
rang la thim pas dbyer med ro gcig gyur / /
bdag nyid rdo rje sems dpa' bcom ldan mar / /
rdor dril bzung 'khyud lhan skyes bde bas rol / /
gnas lus longs spyod dus gsum dge tshogs rnams / /
ma rnams don du phangs med btang bar bya / /
so thar byang sems gsang sngags rnam gsum gyi / /
bcas mtshams srog gi phyir yang 'dor mi bya| |theg gsum rgyud sde bzhis bsdus lung rtogs chos / /
legs bzung thabs kyis 'gro ba yongs su sgrol / /
dge 'dis dus gsum bde gshegs sras bcas kyi / /
mdzad smon 'grub dang dam chos 'dzin phyir bsngo / /
mchog gsum byin rlabs rten 'brel mi bslu'i mthus / /
legs smon 'grub nas sangs rgyas myur thob shog /
ces pa 'di thun drug rgyas pa ltar gyi dam tshig gi gnad rnams chang zhing /
tshig nyung /
'jug pa bde bas 'di nyid nyams su blang bar bya'o / /
de yang yongs grags kyi thun drug rnal 'byor rgyas pa 'di yang tshig nyung /
'khyer bde 'di las bsdus pa mi dgos pa ltar yang /
deng dus gal chung chos la byed pa'i skabs 'dir 'di tsam 'don pa yang mi lcogs par bskyur ba mang zhing /
'ga' zhig dbang po shin tu rtul ba dang /
rgas shing la khogs pas klog pa tsam yang mi shes la /
bzung yang mi nus pas gzungs spags 'dren pa tsam la skyabs byed dgos pa yang mang du snang ba rnams rdo rje dmyal ba las bsrung phyir brtse ba'i bsam pas bkod pa yin pas /
rgyas pa nus bzhin bsdus pa'i sla chos ni nam yang ma mdzad cig ces thal mo sbyar nas gsol ba 'debs so / /
de ltar thun drug gi rnal 'byor rgyas bsdus nyams su len tshul gyi man ngag cha tshang zhing gsal la nag 'gros kyi tshul du bkod pa 'di ni ldan chos 'khor dgon gyi grwa rigs blo bzang rdo rjes lha reg dang maN+Dala rten gsum @# / /
bcas ji ltar bskul ba bzhin pha bong kha'i sprul ming pas chab mdo dge ldan byams pa gling du phyogs gcig tu bsgrigs pa 'gro don 'phel / /
! / /
gnyug ma'i rang bzhin lnga ldan sgyu 'phrul gyi / /
'dzum sgeg bskal chen bye bas rnyed min pa / /
tshe gcig bde blag ster ba'i thabs mkhas 'phrul / /
'di 'dra bla med theg pa nyid las gang / /
de yang dam tshig kho nar rag lus shing / /
de la thun drug rnal 'byor srog ltar gces / /
de phyir su d+hI badzra zhes bya bas / /
bskul zhing par gyi nyer len snying por bsgrubs / /
rnam dkar bdud rtsi stong gi bcud mngar po / /
gang la spro ba drin can dge rgan rje / /
ngag dbang lung rtogs kho na'i ched du ste / /
mtha' dag de yi dpal du gzhol gyur cig /
gang des lam bgrod pa shing rta'i shugs / /
rgyal ba'i rdzu 'phrul lta bur brten pa yis / /
srid zhi'i rgud pa mtha' dag myur bcad nas / /
mi phyed rdo rje'i dkyil 'khor gtsor gyur cig /
su d+hI nyid kyang tshe rabs mgon de dang / /
mi 'bras brtse ba'i lcags kyus rtag brten cing / /
'gro kun pha mar bcas te blag med sar / /
spyod pa'i dga' ston bde blag nyid thob shog /
ces pa'i par byang smon tshig 'di yang pha bong kha pas smras pa'o / /
'di'i spar rnying 'gro don lo bstud kyis bgres zad che bas / /
slar sa glang lor gong gsal ltar gsar bskrun bgyis skabs gzim bshad zur nas spar shing grangs zhal 'debs bstsal / /
'gro don 'phel / /
spar 'di bstan rgyas gling du bzhugs / / / /
@# / /
oM badzra pa ni hA ya gai wa g+he g+ha rU Ta hUM phaT /

