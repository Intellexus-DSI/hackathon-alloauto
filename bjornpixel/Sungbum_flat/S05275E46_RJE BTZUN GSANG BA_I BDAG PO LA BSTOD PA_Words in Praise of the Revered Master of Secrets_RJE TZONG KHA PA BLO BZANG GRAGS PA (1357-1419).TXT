! / /
rje btsun gsang ba'i bdag po la gus pas phyag 'tshal lo / /
dpag med bskal pa'i sngon du sangs rgyas kyang / /
tshad med thugs rjes 'khor ba ji srid bar / /
grangs med 'gro ba bskyab phyir rgyal sras kyi / /
mtha' med spyod pa mdzad la bstod par bgyi / /
dmar ser paM las byung ba'i padma / /
raM yig las skyes 'od stong ldan steng / /
hUM las 'khrungs pa'i dpal ldan gsang bdag /
char sprin mdog can khyod la phyag 'tshal / /
bskal pa 'jig pa'i dus kyi me ltar / /
kun nas rab tu 'bar ba'i me dpung / /
bdud dpung sreg par mdzad pa'i dbus na / /
brkyang bskums zhabs kyis bzhugs la phyag 'tshal / /
ral pa kham ser gyen du brdzes shing / /
spyan rtsa dmar po glog 'phreng ltar 'khyug /
mche ba gtsigs shing rngam pa'i sgra sgrog /
srid gsum dbang du sdud la phyag 'tshal / /
log 'dren bgegs kyi mgo bo 'gems byed /
bdud sde'i snying la bsnun pa'i gnam lcags / /
rab tu 'bar ba'i rdo rje rtse lnga / /
g.yas kyi phyag na bsnams la phyag 'tshal / /
gang gi mthu yis bar chad 'byung po / /
'jigs pa'i 'o dod drag po bton te / /
nam mkha'i mtha' klas bar du bskrod phyir / /
g.yon pas sdigs mdzub mdzad la phyag 'tshal / /
mthu chan khyod kyis gdul dka' thams cad / /
'phrin las rnam bzhis tshar bcad mdzad nas / /
bsdu ba bzhi yis rjes su 'dzin phyir / /
stag lpags sham thabs mdzad la phyag 'tshal / /
sa 'og gnas pa'i nag po'i klu rigs / /
ma lus pa rnams 'jigs par mdzad phyir / /
brang 'gro'i rgyal po du mas khyod kyi / /
yan lag lnga ni brgyan la phyag 'tshal / /
nyi ma bye ba'i 'od dpung bsdoms bzhin / /
ye shes me 'od tsha zer phyogs bcur / /
kun nas 'phro ba'i gzi brjid rgyal pos / /
khyod sku kun nas brjid la phyag 'tshal / /
ha ha'i gad rgyangs drag pos sa gsum / /
ma lus rgyas par 'gengs pa'i nga ro / /
thos pa tsam gyis bgegs rnams gzir byed / /
'jigs pa'i gsung dbyangs ldan la phyag 'tshal / /
ji snyed shes bya'i dkyil 'khor ma lus / /
sprin bral nam mkha'i dkyil na zla ltar / /
ma 'dres gsal bar mkhyen pa'i ye shes / /
sgrib med mnga' ba khyod la phyag 'tshal / /
gdul bya'i re skong dbang gi rgyal po / /
'bad med gzhan don 'byung ba'i dpag bsam / /
mi shes mun tshogs 'joms pa'i @# / /
nyin byed / /
dge legs phung po khyod la phyag 'tshal / /
tha dad gdul bya'i 'dod pa bzhin du / /
du ma'i mdzad pas skal ldan 'gro kun / /
kun mkhyen sar bgrod srid pa'i 'jigs skyob / /
skyob pa bla med khyod la phyag 'tshal / /
g.yo med bsam pas bcom ldan khyod la / /
gus pas skyabs su song ba gang de / /
'di dang phyi ma bar do kun tu / /
'jigs pa kun las skyob la phyag 'tshal / /
khyod sku gsal ba'i ting 'dzin ngang nas / /
khyod gsung zab mo'i rig sngags rgyal po / /
khyod thugs bskul phyir dran pa de la khyod kyi go 'phang ster la phyag 'tshal / /
tshe rabs kun tu bsten pa'i lha mchog /
gtan gyi skyabs mgon khyod kyis bdag gi /
thog med bsags pa'i sdig dang nad gdon / /
'gal rkyen mtha' dag zhi bar mdzod cig /
dpal 'byor dbang phyug tshe dang bsod nams / /
'jig rten 'jig rten 'das pa'i bde 'byor / /
mtha' dag yar ngo'i dus kyi zla bzhin / /
gong nas gong du rgyas par mdzod cig /
rgyal ba rgyal sras nyan thos rang rgyal / /
lha dang mi dang lha min kun gyi / /
mthu dang nus pa yon tan gzi brjid / /
ma lus dbang du byed par gyur cig /
mi sdug gzugs kyis kun la nyer 'tshe / /
bar du gcod pa'i 'byung po thams cad / /
bsad bskrad rmongs rengs drag po'i las kyis / /
'dul ba'i mthu dang ldan par gyur cig /
mdor na yi dam mchog gi thugs rjes / /
tshe mthar phyin cing bshes gnyen dam pas / /
rjes su bzung ste dal 'byor thob pa / /
rtag tu don ldan byed par gyur cig /
de ltar gsang bdag bcom ldan 'das kyi / /
sku dang gsung dang thugs dang yon tan / /
'phrin las rnams la bdag gis bstod cing / /
zhi rgyas dbang drag sgo nas gsol 'debs / /
rjes bsngags tshul gyi legs par bsdebs 'di / /
dad gtong rigs gzugs yon tan nor bus / /
kun nas gtams pa'i rgya mtsho che de'i / /
gsung gi rlabs kyis bskul bar gyur tshe / /
bstod pa'i tshig gi chu yi gzegs ma / /
mu tig star la brgyus 'dra 'di ni / /
mang thos blo bzang grags pa'i dpal gyis / /
ngang dkar zhes bya'i gnas mchog der sbyar / /
yi ge pa ni sde snod 'dzin pa grags pa blo gros kyis bgyis so / /

