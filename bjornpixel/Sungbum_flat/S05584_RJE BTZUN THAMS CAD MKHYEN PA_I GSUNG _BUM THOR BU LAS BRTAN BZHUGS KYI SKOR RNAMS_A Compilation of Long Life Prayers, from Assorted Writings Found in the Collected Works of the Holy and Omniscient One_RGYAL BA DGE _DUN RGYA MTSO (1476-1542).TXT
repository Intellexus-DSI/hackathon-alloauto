@# / /
rje btsun thams cad mkhyen pa'i gsung 'bum thor bu las brtan bzhugs kyi skor rnams bzhugs / /
@## / /
grub pa'i dbang phyug dpal ldan bla ma dang / /
bslu ba med pa'i skyabs gnas dkon cog gsum / /
mthu ldan srung ma gnas gsum mkha' 'gro'i tshogs / /
dbyer med zhabs kyi pad mo'i bka' drin gyis / /
sras bcas rgyal ba'i rnam dkar dge tshogs rnams / /
tshul bzhin sgrub la 'dun pa'i bsam pa can / /
thub bstan rgya mtsho'i dpal de yun ring du / /
gnas shing phrin las phyogs bcur rgyas gyur cig /
ces pa 'di yang rje btsun nor bzang rgya mtsho'i gsung bzhin bkod pa'o / / / /
! oM swasti /
bde chen lhun grub chos sku nam mkha'i dbyings / /
dbang po'i gzhu ltar dwangs pa longs spyod rdzogs / /
gang 'dul cir yang 'char ba sprul pa'i sku / /
sku gsum dbyer med rgyal ba sras bcas dang / /
dmigs med thugs rje'i dbyar skyes khang bzang nas / /
hUM phaT drag po 'brug gi rnga sgra dang / /
mi bzad mthu stobs gnam lcags 'bar ba yis / /
bgegs @# / /
dpung phye mar 'thag byed bstan srung tshogs / /
rang bzhin rnam dag shel gyi me long dbus / /
ma brtags snang ba rten 'brel sgyu ma'i gar / /
las dang 'bras bu nam yang mi bslu ba'i / /
bden pa gang des dus gsum rgyal ba'i sras / /
ngag gi dbang phyug 'jam dbyangs gzhon nu ni / /
mtha' dag skye rgu'i bkra shis dge mtshan kun / /
mi dbang gzugs kyi rnam rol zlos gar mkhan / /
grags pa'i rgyal mtshan srid pa'i rtser son pa / /
dpal ldan phrin las bzang pos 'gro 'di la / /
'phral dang yun du legs tshogs kun stsol ba'i / /
mi dbang sku tshe brtan pa lhun po bzhin / /
chab srid mnga' thang 'byor pa dbyar mtsho bzhin / /
lugs gnyis mdzad pa yar ngo'i zla shel bzhin / /
snyan pa'i grags pa lha yi rnga bzhin du / /
nam mkha' ji srid srid pa gnas kyi bar / /
rtag tu rgyun mi 'chad pa'i bkra shis shog /
ces dpon sa gong ma chen po'i brtan bzhugs kyi tshigs su bcad pa 'di yang thams cad mkhyen pa'i gsung las byung ba'o / / / /
! oM swasti /
rab 'byams zhing gi rgyal ba sras bcas dang / /
thogs med mkha' 'gro chos skyong srung ma'i tshogs /
bden tshig grub pa lha mi'i drang srong che / /
rang gzhan rnam dkar phung po ji snyed pas / /
gangs can skye rgu yongs kyi phan bde'i gzhi / /
dregs ldan sa skyong kun gyis phyag bya'i gnas / /
ris med thub bstan mchod pa'i sbyin bdag che / /
lha mi'i gtsug rgyan gong ma chen po zhes / /
grags pa'i ut+pal phyogs kyi bu mo yi / /
rna ba'i rgyan du lan brgyar byas pa 'di'i / /
sku tshe srid mtha'i bar du brtan pa dang / /
dbu rmog gong nas gong du btsan gyur cig /
rmugs 'dzin pham byed 'byor pa'i bang mdzod dang / /
'khor los sgyur ba la 'gran chab srid dang / /
'gro la phan bde stsol ba'i bka' khrims rnams / /
tshangs pa'i 'jig rten bar du gnas gyur cig /
nam yang lus can kun la mi bslu ba'i / /
bden pa gsung mdzad thub dbang slob mar bcas / /
las 'bras rten 'brel bslu ba ma mchis pa'i / /
bden pa gang des deng 'dir 'grub gyur cig /
ces dpon sa gong ma chen po'i brtan bzhugs kyi tshigs su bcad pa 'di yang thams cad mkhyen pa'i gsung las byung ba'o / / / /
! dngos grub 'byung gnas rtsa brgyud bla ma dang / /
bslu ba med pa'i skyabs gnas dkon cog gsum / /
mthu ldan srung ma gnas gsum mkha' 'gro'i tshogs / /
bden tshig la dbang drang srong che rnams kyis / /
phun tshogs ngag gi dbang phyug phyogs kun las / /
rnam rgyal bkra shis grags pa'i rgyal mtshan mtho / /
dpal @# / /
ldan phrin las bzang pos 'dzam gling gi /
nor 'dzin skyong mdzad stobs kyi 'khor los sgyur / /
sku tshe ri dbang lta bur brtan pa dang / /
chab srid mtshan jus yar ngo'i zla ltar 'phel / /
gnas skabs mthar thug bzhed pa'i don rnams kyang / /
'bad med lhun gyis grub pa'i bkra shis stsol / /
ces dpon sa gong ma chen po'i zhabs brtan pa'i bkra shis kyi tshigs su bcad pa 'di ni thams cad mkhyen pas ra sa 'phrul snang du mdzad pa'o / / / /
! oM swa sti /
rgyal ba sras bcas kun gyi thugs rje dang / /
mthu ldan chos skyong srung ma'i nus mthu dang / /
lha mi'i drang srong rnams kyi bden pa'i tshig /
'gro 'di'i rnam dkar dge ba'i mthu stobs kyis / /
rnam mang rgyal phran tshogs kyi phyag bya'i gnas / /
bstan pa'i sbyin bdag gangs can sa skyong ba / /
mi dbang 'phags pa rab brtan dpal bzang po / /
yab sras sku tshe lhun po'i spo ltar brtan / /
bka' lung bzang po'i nyi 'od nor 'dzin khyab / /
rgyal srid bya ba sgrub pa'i blon po'i tshogs / /
chab srid brtan jus dbyar gyi chu bo bzhin / /
phyogs dus kun tu rgyas pa'i bkra shis shog /
ces bkra shis kyi tshigs su bcad pa dpon drung blo bde bas bskul nas chos smra ba dge 'dun rgya mtsho'i dpal gyis dpal ldan 'bras spungs su bgyis pa'o / / / /
! rtsa brgyud bla ma rnams dang yi dam lha / /
skyabs gsum mkha' 'gro chos skyong srung ma'i mthu / /
dus gsum bsags pa'i dge tshogs rgya mtsho yis / /
bstan pa'i sbyin bdag sa skyong a mo g+ha / /
rdo rje rnam par rgyal ba'i dpal bzang po / /
srid 'dir sku tshe ri dbang ltar brtan cing / /
chab srid mtshan jus cho rigs dpal 'byor sogs / /
yar ngo'i zla ltar rgyas pa'i bkra shis shog / / /
! rje btsun bla ma rnams kyi byin rlabs dang / /
yi dam lha tshogs rnams kyi thugs rje dang / /
chos skyong srung ma rnams kyi mthu stobs dang / /
dus gsum bsags pa'i rnam dkar dge tshogs kyis / /
bstan pa'i sbyin bdag dpal ldan a mo g+ha / /
mi dbang rdo rje rnam rgyal dpal bzang po / /
sku tshe lhun po'i spo ltar brtan pa dang / /
chab srid mtshan jus yar ngo'i zla ltar rgyas / /
nag phyogs bdud sde'i g.yul las rnam rgyal zhing / /
bzhed pa'i don kun 'bad med lhun grub nas / /
chos dang srid kyi dpal 'byor ma lus pa / /
gong nas gong du 'phel ba'i bkra shis shog /
ces 'ol kha nang so'i brtan bzhugs tshigs su bcad pa 'di gnyis thams cad mkhyen pa'i gsung las byung ba'o / / / /
! tshogs gnyis shar ri'i rtse la zla ba'i 'od / /
rgyal sras gzhon nu'i phrin las bsil zer gyis / /
sgrub brgyud bstan pa'i ku mud rgyas mdzad pa / /
zla 'od gzhon nus 'gro 'di rtag tu skyongs / /
bu ram shing pa'i gangs ri las 'ongs mdo dang rgyud sde'i chu glang bdag /
chu klung bdag bshad dang sgrub pa'i rlabs phreng cher g.yo mkhas dang grub pa'i gdengs can gyis / /
legs par bsnyen no thub bstan chu gter phan bde rin cen 'byung gnas 'dis / /
dge 'dun rgya mtsho'i re ba ji bzhin thar 'dod 'jug ngogs mdzes gyur cig /
'jam dpal nas brgyud zab don lta ba dang / /
rdo rje 'chang dbang thugs bcud snying po'i don / /
a ti sha dang dpal ldan nA ro pa'i / /
seng ge'i nga ros sa 'di khyab gyur cig /
@# / /
ces pa 'di rje btsun thams cad mkhyen pas sgam por mdzad pa'o / / / /
! byams mgon thugs rje'i mkha' dbyings las 'ongs pa'i / /
byams brtse'i nyi 'od 'jig rten kun khyab ste / /
bar chad nyer 'tshe'i mun pa kun bsal nas / /
rang gzhan phan bde'i pad tshal rgyas par shog /
ces pa yang rje nyid kyi gsung las byung ba'o / /
! dag ni sngon tshe byang chub sems bskyed bzhin / /
sems can khams rnams zad par ma gyur pa / /
de srid srid mtshor lhung ba'i 'gro ba rnams / /
'dren la nam yang g.yel ba med gyur cig /
ces pa 'di rang gi gzims g.yog pa rgyal ba'i dbang pos nan gyis gsol ba btab pa'i ngor chos smra ba'i btsun pa dge 'dun rgya mtsho'i dpal gyis smras pa'o / / / /
! dngos grub kun gyi 'byung gnas bla ma dang / /
bslu ba med pa'i skyabs gnas dkon cog gsum / /
gnas gsum mkha' 'gro chos skyong srung ma'i tshogs / /
rgyu 'bras rten 'brel nam yang mi bslu bas / /
lus can kun gyi phan bde 'byung ba'i gnas / /
a ti sha dang rgyal ba 'brom nyid nas / /
legs brgyud bka' gdams dam pa'i srol chen po / /
phyogs dus kun tu dar zhing rgyas par shog /
rgyal ba'i bstan pa lung rtogs dam pa'i chos / /
bshad dang sgrub pa'i sgo nas 'dzin pa la / /
'gran pa'i zla bral rje btsun chos kyi rje / /
sku tshe ring zhing phrin las rgyas gyur cig /
de dag thugs rje'i yid bzhin rin cen las / /
lha yi rigs 'khrungs sa skyong dbang po rnams / /
sku tshe ri dbang bzhin du brtan pa dang / /
cho rigs yar ngo'i zla ltar rnam 'phel zhing / /
'byor pa'i bang mdzod rtag tu gang ba dang / /
chab srid rtag tu rgyal zhing rgyas par shog /
nag phyogs bdud dang dgra sde'i g.yul ngo las / /
phyogs las rnam par rgyal ba'i dpal thob shog /
ces pa 'di yang lha sras zla ba'i dbang po'i gsung gis bskul nas chos smra ba'i btsun pa dge 'dun rgya mtshos rgya ri lcog dkar du bris pa'o / / / /
! rtsa brgyud bla ma rnams kyi thugs rje dang / /
bslu med dkon cog gsum gyi byin rlabs dang / /
rang gis yun ring zhabs tog bsgrubs pa'i mthus / /
gling bzhi mdzes rgyan 'di nas shi ma thag /
chibs kyi rgyal po bsngags ldan ji bzhin du / /
ngan 'gro'i rten spangs mtho ris 'jig rten skyes / /
bla ma sangs rgyas byang sems rnams dang mjal / /
sdig pa spangs nas dge tshogs lhur len shog /
de nas rim gyis theg chen dam chos thos / /
nyams su blangs pas sgrib pa'i dri ma kun / /
dag cing lam lnga sa bcu rab bgrod nas / /
myur du rdzogs pa'i sangs rgyas thob par shog /
ces pa gling bzhi mdzes rgyan du grags pa'i chibs shi ba'i dus su smon lam du gnang ba'o / / / /
! dus gsum rgyal ba sras bcas khyed rnams kyi / /
mkhyen brtse'i snang ba yid la mi 'bral zhing / /
sku gsung thugs kyi byin rlabs ma lus pa / /
bdag gi lus ngag yid la 'jug par shog /
gnas skabs 'gal rkyen bar chad ma lus pa / /
yid la dran pa tsam gyis zhi ba dang / /
tshe dang bsod nams dpal 'byor chab srid rnams / /
phan tshun 'gran pa bzhin du 'phel bar shog /
'chi khar khyed kyi zhal bzang mngon gyur cing / /
thugs rje'i lcags kyus legs par drangs nas kyang / /
zhabs drung skyes nas theg mchog bdud @# / /
rtsi la / /
'dod rgur spyod pa'i gnas skabs thob gyur cig /
ces pa yang rje nyid kyi gsung las byung ba'o / / / /
! rdo rje'i sku brnyes rje btsun chos kyi rje / /
rdo rje lta bur zhing 'dir rtag bzhugs nas / /
rdo rje theg pa'i chos 'khor rgya chen gyis / /
rdo rje'i sa la 'gro kun reg gyur cig /
ces pa 'di yang rje nyid zhabs brtan pa'i smon lam du mdzad pa'o / / / /
mang+ga laM / /
