blo sbyong sems dpa'i rim pa las gzhi nyon mongs gtan la dbab pa'i chos yongs su rdzogs pa'o / / / /
! blo sbyong sems dpa'i rim pa las zlog phyogs gnyen po'i chos bzhugs so / /
snying rje'i gdung ba sman gcig bu / /
bdag lta 'thul ba'i gnyen gcig po / /
chags sdang skyab pa'i lha gcig po / /
gnyen pos rtsa ba chod la 'dud / /
nyon mongs rnam rtog skyes pa'i tshe / /
rgya khras byi'u ded pa ltar / /
dmigs su bskor la bkar ded gyis / /
lag tu zin de brlag par gyis / /
ngan rtog snying la zhen pa'i tshe / /
dgra rkun ngos 'dzin byed pa ltar / /
dbyibs dang spu ris phye mdzod la / /
phyin chad rtog pa med par gyis / /
bzang rtog dgra ru langs pa'i tshe / /
gshed ma bur brdzus zin pa ltar / /
zin ma thag tu mgo mnon la / /
srog gcod rtog pa med par gyis / /
skyid 'dod le lo byung ba'i tshe / /
ston g.yog gnyid log blangs pa ltar / /
bsdad pa'i skabs med drag mchun gyis / /
rnam grol las la bzla bar bya / /
tshe 'di'i che thabs bsgrub pa'i tshe /
srin po mi bza' mthong ba ltar / /
ldang zhing las de'i 'phro bzhag la / /
mi kho las las rgyang ring bros / /
zla dang g.yeng bas khyer ba'i tshe / /
g.yul ngor mi ro mthong ba ltar / /
grogs dang bcas la rab sdang zhing / /
dben pa'i nags khrod bsten par bya / /
chags sdang bdud kyis g.yengs pa'i tshe / /
khyi smyon dug sbrul mthong ba ltar / /
'khor ba'i bde la rgyab phyogs kyis / /
btsan sa myang 'das dbyings su bros / /
rtag 'dzin btson rar bsdams pa'i tshe / /
rgyal pos dong du mnar bsten / /
nam 'chi cha med rab bsams la / /
yid 'byung skyo shas drag po bsten / /
thos bsam lo 'dod shor ba'i tshe / /
bzlos gar mkhan gyis bshad pa pa ltar / /
lag len med par rab bsams nas / /
rang la khrel brdas chen po bya / /
nyin mtshan chos la 'bad gyur kyang / /
da dung skya dri ma yal na / /
bdud kyis khyer bar rab bsams la / /
bzlog ste gnyen po bsten par bya / /
byas pa chos la bsams gyur kyang / /
ci byas log par song gyur na / /
'gong pos khyer bar rab bsams la / /
nges par dkon mchog ra mdar sbran / /
bla ma'i grwa sar bsdad gyur kyang / /
mkhan slob grogs po ltar bcos pa'i / /
chos la chags sdang gos gyur na / /
bdud las bsams la nags khrod bsten / /
rtse gcig sgom sgrub byas gyur kyang / /
da dung grol bya ma rnyed na / /
thos pas go la sa ma rnyed skyon / /
bsams la mdo sde zab mo lta| |blo sbyong sems dpa'i rim pa las zlog phyogs gnyen po'i chos rnams yongs su rdzogs so / / / /
! blo sbyong sems dpa'i rim pa las rang rgyud ngan pa dma' dbab pa'i chos bzhugs so / /
rang 'dod 'khrib ma zhugs pas / /
theg dman lta bar mi ltang zhing / /
srid pa'i btson rar ma bsdams pa'i / /
grol ba de la phyag 'tshal lo / /
nga'o bya ba mgo bskor yin / /
dgos zhes bya ba ngo dga' yin / /
gzhan ma zhes pa dgra tshig yin / /
mi dgos ces pa bar chad yin / /
bdag gzhan ces pa 'byed tshig yin / /
chags sdang zhes pa 'khrug pa yin / /
'di 'dra'i rnam dbye su byed pa / /
de ni zab mo'i chos las nyams / /
mkhas pas dgra bo 'joms 'dod na / /
dang po nga bdag khyad du bsad / /
gang gis skur pa btab gyur kyang / /
de la dag mtshang rnams mi byed / /
gang gis gnod pa skyal gyur kyang / /
kha 'dzin shags 'debs yang mi byed / /
lus srog longs spyod bral gyur kyang / /
rang gi bsags pas lan no zhes / /
lhag par rang la snying tshim sbreng / /
gang gis 'dre gdon rbad gyur kyang / /
de la khu 'khrigs mi bya ste / /
gzhan gyi bsam pa tshim par bya / /
mi phod bsam pa rdzi ba ste / /
snying dang 'dra ba'i 'khor la sogs / /
sha la brtse bas phrogs gyur kyang / /
rang la 'gal med snying tshim bsgrang / /
yon bdag drin lan log mjal tshe / /
skad cig tsam yang mi 'khrugs par / /
bzod bskul bka' drin dran par bya / /
da ni sdig pa spong ba'i thabs / /
zhe sdang med par dbye par bshad / /
de la bka' drin byams pa bsgom / /
rang la snying tshim tho les btab / /
de ltar bzod pa ma thob bar / /
grogs ni gshis ngan dag dang 'grogs / /
de la dmigs rkyen rab byas nas / /
'khor ba pa yi skyon bsam zhing / /
snying rje chen pa lhag par bsgom / /
gnas mal sa phug gad skyibs dang / /
khang rul thags pa 'dzags pa dang / /
lha khang phyugs lhas 'brog stong dang / /
gcong rong yid mi dga' bar bsdad / /
de tshe shes pa mi dga' shing / /
klung du bsdad na ri la 'gro / /
der ni sdod snying mi 'dod de / /
gso dang skyibs dang zur la snyeg /
yang yang sdod sa rab spo zhing / /
shes pa mi dga' skyo ba na / /
rang la shags 'debs 'di ltar bya / /
khyod kyi shes spyod 'di 'dra na / /
gnas mal 'di yang yang rab yin / /
blo sems 'di kun bde mo yin / /
gzhan du khyod kyi sdug sran 'dis / /
dmyal bar ma skyes mkhar rja che / /
btso bsregs ma myong mkhar rje che / /
yi dags bkres skom grong khyer du / /
bskal bar ma skyes mkhar rje che / /
mi gtsang srin po'i grong khyer du / /
'dam rdzab chen por rab 'phyo zhing / /
bskal bar ma skyes mkhar rje che / /
gzhan yang 'jigs pa rab bsams shing / /
bdag la khrel brdas chos so bya / /
lto la gyong skur dka' thub bya| |gos la gyong skur dman cha bzung / /
bde skyid khyad bsad gnyen po bsgom / /
bya byed lings bskyur byar med bsten / /
ci byed byang chub grogs su bsgyur / /
blo sbyong sems dpa'i rim pa las rang rgyud ngan pa dma' dbab pa'i chos yongs su rdzogs so / / / /
! blo sbyong sems dpa'i rim pa las zag bcas dge ba'i stobs bskyed pa'i chos bzhugs so / /
lus dang srog la mi lta zhing / /
rgyal srid bya dga' mi bsten par / /
dka' spyad bzod pa bsgoms pa yi / /
dpa' bo de la phyag 'tshal lo / /
gtam 'di nyon dang rtag 'dzin can / /
las 'di sems dang khur po can / /
skye ba gtan gyi si bon de / /
tshe thung 'di la sgrub dgos na / /
long yod bsten pa'i snying med po / /
gdon 'di gang gis slad pa yin / /
slar yang skyid 'dod ches pas phung / /
de ltar yin mod zur 'go rags / /
da dung gshis ngan ma spangs na / /
rgyu 'dis shin tu phung ba yin / /
da dung gzhan don ma bsams par / /
nga dgos 'ba' zhig brten byas na / /
rang gzhan thams cad mgo bskor nas / /
mnar med gnas su nges par 'jug /
tshe 'di'i kha 'dzin shags 'debs gyis / /
'dre rtog zur mgo su bas rags / /
na tsha sdug bsngal su bas mang / /
gzer zug sdug bsngal su bas che / /
tsha grang sdug bsngal dmyal ba 'dra / /
dbul phongs sdug bsngal su bas che / /
bkres skom 'jigs skrag yi dwags 'dra / /
dug sbrul khyi smyon nyid dang mtshungs / /
yod na yod pas skyong phyer sdug /
med na med pas 'tshol phyir 'khyams / /
gang ltar byas kyang sdug bsngal bsos / /
ci ltar byas kyang skabs don stor / /
rtsa ba bdag 'dzin ches bas lan / /
sdug sran snying rus chung bas lan / /
byams pa'i zhing sa ral bas lan / /
snyin rje'i rtsab chad pas lan / /
sems bskyed dge ba stor bas lan / /
ma rabs 'grogs la brten pas lan / /
de rnams thams cad 'das pa'i chos / /
mdun ma brlag zin yar la mchod / /
da ni su la'ang re ma che / /
phyi nang gang la'ang dgos ma 'cha' / /
don med rtog pa'i sngon ma bsu / /
sngar byas ngan pa'i rjes ma bcad / /
bdag 'dzin byed ri zhe gna' skyol / /
ngan shags byed ri zhe gna' skyol / /
mi la 'dzugs ri zhe gna' skyol / /
'dod yon sems re zhe gna' skyol / /
jo bo sems can mar bsams la / /
sdug gyur thams cad rang gis khur / /
duH.kha thams cad rang gis long / /
khrel brdas chen po rang la gyis / /
soms shig smos shig 'jigs pa soms / /
zlog cig sngar byas las ngan bzlog /
de ltar nyon mongs rab chod la / /
phyi ngan dus skabs thams cad du / /
bdag 'di'i duH.kha ma bzung zhig /
las ngang bsog na khrom du sgrogs / /
ngo lkog byas na kha dman phog /
nang dben gyis la dang tshang bshig /
spyod nang dgug la tho les thob / /
btsang rtag skyes tshe mdze ros 'dul / /
don rtog skyes tshe gnyan dgu 'grims / /
skyug bro skyes tshe snag khrag 'jibs / /
kha rgyang ma che bdag 'dzin bskyur / /
byin rlabs ma zhu 'dre la byin / /
mthu bo che la blo ma gtad / /
mo bon dag la blo mi dbab / /
drag sngags dag la sems mi gtad / /
rdzas dang ling kha rang la bya / /
'dre gdon nad kyis btab pa na / /
rdo rje 'dzin pa la sogs pa'i / /
khro bo thams cad phyir la khyed / /
ma hA ka la la sogs pa'i / /
gtum po thams cad pha tshang khyed / /
nga ni de ring lan chags 'jal / /
srung skyob ra mda' sgron ri shi / /
de ring 'khor 'das shan shun 'byed / /
'dus shig 'dus shig sha za dang / /
dbugs len thams cad rtsa 'dir 'dus / /
sha bshu'i rogs la slebs par shog /
sha bgos grogs la sleb par shog /
khyed rnams nga yi pha ma yin / /
bu yi sha khrag rol du gsol / /
khyed ni drin can pha ma yin / /
de ring bzang lan len du shog /
sngon chad lus sems gces par bzung / /
rgyu des da dung 'khor bar 'khyams / /
sngon chad bya dga' rang gis khyer / /
rgyu des da dung na tshas btab / /
sngon chad gnod pa gzhan la skyel / /
rgyu des khur po ri bas lci / /
sngon chad byas pas 'gyod lugs la / /
da ni khur khrig za ri shi / /
sngon ni bdag 'dzin bsrung srung nas / /
kha tsam tshig gis skyabs 'gro dran / /
da ni skyabs gsum mthu che yang / /
da ni bdag 'di'i rgyab mi byed / /
phung byed 'di yi gting ma rdzi / /
gal te thugs rjes skyabs byed na / /
'dzin pa nang du brlag par gyis / /
bzung ba phyi ru brlag par gyis / /
chags sdang rang sar brlag par gyis / /
phyis ni sdang ba med par gyis / /
nga ni lan chags ston mo 'gyed / /
mgron ris srid rtse man chad nas / /
dmyal khams bco brgyad yan chad na / /
lus dang longs spyod bya dga' dang / /
dbugs dang mdangs dang gzi brjid rnams / /
gang la dgos pa thams cad 'dus / /
bgegs rigs stong phrag brgyad cu shog /
thog med dus nas gces bzung ba'i / /
sha khrag 'di la dga' bar rol / /
lan chags zo la phyis ma rnyag /
mgron ris stong phrag brgyad cu shog /
byis pa'i gdon chen bco lnga shog /
gnod sbyin sha za 'byung po shog /
pho bdud bdud kyi pho nya shog /
mo bdud las kyi srin mo shog /
pho bdud rgyal 'gong sa bdag shog /
thams cad 'dir shog sha khrag rol / /
spyi bo tshangs pa'i bu ga nas / /
rkang mthil sor mo yan chad la / /
kho bo zhen chags mi byed kyi / /
thams cad bag phob tshim par za / /
sha khyer khrag 'thung rus pa mur / /
mgo bo yan lag don snying khyer / /
lhu tshigs nang khrol chu ser khyer / /
mdor na klad lpags la sogs pa'i / /
lus 'di phyi nang thams cad kyis / /
bzar nyan gcad nyan thams cad la / /
khu ma khrigs ma byed tshim par rol / /
zhi bar gyis la brlag par gyis / /
phung bar gyis la rtsa ba chod / /
chom chom myog myog bdag la ya / /
sha khrag tshal ba bdag la ya / /
rbad rbad thum thum bdag la ya / /
hUM dzaH. phyis 'di med par gyis / /
'khor ba'i 'khor lo rgyun lo chod cig /
las ngan phung po rabs chod cig /
sngon chad lus 'di gces par bzung / /
da ni bdag nyid brlag par mdzod / /
ma rungs brlag pa'i mthu stobs can / /
sha khrag rol ba'i gdug pa can / /
dbugs len gshed po sa ma ya / /
khyed gyis bdag 'di choms par gyis / /
dus gsum sangs rgyas rnams las lhag /
khyod kyis bdag 'di ma choms na / /
rang rang las kyis brlag par 'gyur / /
da ni shes nas 'jigs pa yis / /
tshogs rdzogs 'ching ba grol bar 'dod / /
de las grol bar ma gyur na / /
'dir tshogs gshed ma thams cad kyis / /
rlung dang mkhris dang bad kan dang / /
'dus pa nad kyi phung po dang / /
mi bzod sdug bsngal drag po mthong / /
snang yul srid pa'i 'khor 'das na / /
mi 'dod ji snyed yod pa rnams / /
thams cad bdag gi steng du thong / /
'gro kun nyon mongs las dang ni / /
sdug bsngal srid pa khegs par gyis / /
nges par sems can thams cad kyi / /
sdug bsngal rang gi snying nang du / /
da lta nyid du smin par shog /
rgyu des 'gro ba ma lus pa /
las ngan rgyu 'bras drungs phyung nas / /
spangs rtogs phun sum tshogs par shog /
bdag la yod pa'i dge ba rnams / /
thams cad 'gro ba yongs la bsngo / /
rgyu des 'gro ba ma lus pa / /
rtogs pa phun sum tshogs par shog /
de ltar 'gro ba thams cad kyis / /
spangs rtogs phun tshogs thob gyur te / /
byams dang snying rje chen po'a dpal / /
chos sku nyag gcig thob pa na / /
de las byung ba'i tshogs gnyis kyis / /
bdag nyid 'khor bar ga la lus / /
gang yang byang chub ma thob bar / /
myong gyur nyon mongs rgyu 'bras rnams / /
tshe 'dir rgyud la smin par shog /
tshe 'di'i nyon mongs rgyu 'bras rnams / /
da lo nyid la smin par shog /
de yang zla ba 'di la shog /
de yang de ring nyid la shog /
de yang skad cig 'di la shog /
de ring gzer thung la sogs pa'i / /
zug zer drag po myong ba'i tshe / /
nad 'di 'gro ba yongs kyi nad / /
dgos khur nyid du blangs pa yin /
da ni thog tu phebs pa yin / /
gtong len gnad du song ba yin / /
a la la ho nga re dga' / /
nges par sems can bde ste mchi / /
sdug bsngal bdag gis lon pa yin / /
da na go re bcad do zhes / /
na tsha skyes pa tsam gyis kyang / /
'os med na tsha 'dus pa yin / /
na go bdag gi chod pa yin / /
tsha ga bdag gi chod pa yin / /
bkres skom 'khyags go chod pa yin / /
lus la na tsha skyes gyur kyang / /
sems kyi dga' ba 'phel bar bya| |blo sbyong sems dpa'i rim pa las zag bcas dge ba'i stobs bskyed pa'i chos yongs su rdzogs so / / / /
