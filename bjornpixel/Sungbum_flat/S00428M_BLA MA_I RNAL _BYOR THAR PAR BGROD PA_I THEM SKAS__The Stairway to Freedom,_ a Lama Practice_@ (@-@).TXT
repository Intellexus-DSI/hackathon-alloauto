@# / /
bla ma'i rnal 'byor thar par bgrod pa'i them skas zhes bya ba bzhugs so / /
@## / /
'dir bla ma'i rnal 'byor bsgom par 'dod pas /
rang gi 'bral spangs sogs kyis gtso ba'i sku gsung thugs kyi rten ci 'byor ba bshams /
mdun du 'byor 'khos dang bstun pa'i mchod pa g.yo med par bkod pa ci mdzes su star /
rang stan bde bar spyod lam zhi dul gyis 'khod de /
dge sems khyad par can gyi ngang nas skyabs sems tshad med bzhi rgyud dang 'dres nges byas nas /
'di ltar /
rang mdun kun gsal sgeg mo'i lto ba ru / /
bde chen sgyu ma'i mchod sprin phyur bur 'gengs / /
sna tshogs chu skyes nyi zla'i gdan steng du / /
ngo bo skyabs kun 'dus pa'i bdag nyid mchog /
rnam pa bka' drin mnyam med po d+hi'i mtshan / /
@## / /
gsum ldan dge slong rdo rje 'dzin pa'i tshul / /
sku mdog dkar dmar dgyes pa'i 'dzum zhal can / /
phyag g.yas chos 'chad g.yon pa mnyam bzhag steng / /
zag med bdud rtsis bkang ba'i lhung bzed bsnams / /
dbu la gser mdog paN chen sgom zhwas mdzes / /
sku la chos gos ngur smrig mdog can gsol / /
zhabs gnyis rdo rje'i skyil krung tshul bzhugs pa'i / /
gnas gsum rdo rje gsum gyis legs par mtshan / /
thugs ka'i 'od kyis skyabs gnas ma lus pa / /
spyan drangs rgyal kun 'dus pa'i bdag nyid gyur / /
grangs med lus sprul sgo gsum gus phyag 'tshal / /
phyi nang mchod tshogs nam mkha' bkang ste 'bul / /
thogs med nas bsags sdig ltung so sor bshags / /
rang gzhan kun gyi dge la rjes yi rang / /
rmongs mun sel phyir chos 'khor bskor bar bskul / /
bstan pa'i dpal du bskal brgyar bzhugs gsol 'debs / /
'dis mtshon dge tshogs byang chen thob phyir bsngo / /
ri rab gling bzhi nyi zla rin chen bdun / /
lha mi'i dpal 'byor kun bzang mchod sprin 'di / /
skyabs gnas kun 'dus drin can bla mar 'bul / /
bzhes nas bdag rgyud 'dul bar byin gyis rlobs / /
zhes yan lag bdun pa maN+Dal bcas phul ste /
bdag gi dge ba'i bshes gnyen la ma gus pa nas bzung ste bdag gnyis su mtshan mar 'dzin pa'i bar gyi phyin ci log gi blo sna mtha' dag 'gag pa dang /
bshes gnyen la gus pa sogs phyin ci ma log pa'i blo sna mtha' dag bde blag tu rgyud la skye ba dang /
rkyen phyi nang gi bar chad thams cad nye bar zhi bar byin gyis brlab tu gsol /
zhes don chen gsum gyis gsol ba gdab /
de nas /
bla ma'i thugs ka'i hUM yig gi mtha' skor du mtshan sngags kyis bskor ba las bdud rtsi sna lnga 'od zer dang bcas pa'i rgyun byung rang gi spyi bo'i tshangs bug nas zhugs /
sgo gsum gyi @# / /
nad gdon sdig sgrib sogs dbang po'i sgo dang ba spu'i bu ga nas nag nyil gyis phyir thon sa rim pa bdun gyi 'og tu song nas ngo bo sdig sgrib la rnam pa bdud rtsi'i rang bzhin du gyur nas las kyi gshin rje'i zhal du phul bas gsol te zag med kyi bde ba bskyed pa'i mos pa byas na tshe sgrub kyi mchog tu'ang gsungs so / /
rang lus dwangs gsal 'od kyi phung po'i rang bzhin du gyur te dpal ldan bla ma'i skyabs 'og tu tshud pa'i mos pa dang bcas mtshan sngags ci nus su bzla /
mthar /
dbang bzhi sogs byed par 'dod na gzhan nas byung ba ltar byed /
mjug tu lam yongs rdzogs la shar sgom byed na /
'di ltar /
bde legs kun 'byung drin can bla ma la / /
mchod cing gus pas gsol ba btab pa'i mthus / /
ma nor lam ston bshes gnyen mgon khyod kyis / /
dgyes bzhin rjes su 'dzin par byin gyis rlobs / /
rgyu tshogs bzang pos lan cig dal ba thob / /
kun mkhyen rgyal ba'i bstan la mjal dus 'dir / /
zin med chu gnyer g.yeng bar mi gzhol bar / /
phyi ma'i gtan bde'i go 'phang sgrub nus shog /
'chi nges nam 'chi cha med rgyud bskul te / /
'jigs rung ngan 'gro'i duH kha la 'jigs nas / /
dkon mchog rin chen gtan gyi skyabs su 'dzin / /
las 'bras blang dor tshul bzhin byed par shog /
lan tsha'i chu la spyad bzhin ngoms med pa'i / /
srid pa'i bde thung nam yang mi zhen par / /
'khor ba'i ngang tshul mthong ste zhi bde'i mchog /
bslab gsum nyams len tshul bzhin brtson nus shog /
sna tshogs mtho dman bar ma'i 'gro ba yi / /
spyod tshul legs nyes ci dang ci mthong yang / /
dgra gnyen bar ma'i skye bo 'di dag la / /
nye ring med par chags sdang 'gog nus shog /
yang yang drin gyis bskyangs pa'i ma rgan 'gro / /
blang dor rmongs pa'i nyam thag 'di dag kun / /
gtan bde'i gnas la 'god phyir byams snying rjes / /
bdag gzhan brje ba'i rnal 'byor brtson nus shog /
mkha' mnyam 'gro rnams srid mtsho las bsgral phyir / /
rang nyid 'gro ba'i sde dpon mchog gyur nas / /
'gro don bya bar gsungs phyir da lta nas| |bla med byang chub sems mchog bskyed nus shog /
rin chen byang chub sems mchog legs bzung nas / /
rgyal sras spyod pa spyi dang bye brag tu / /
rang rgyud smin byed phyin drug nyams len dang / /
gzhan rgyud smin byed bsdu bzhi'i nyams len la / /
brtson pa'i rgyal sras dpa' por bdag gyur shog /
de nas gsang mdzod 'dzin pa'i mgon po la / /
brtan nas zab gsang dbang gis @# / /
rgyud smin nas / /
zab lam rim gnyis rnal 'byor mthar phyin te / /
zung 'jug sku bzhi'i rgyal sa thob nus shog /
bdag kyang deng nas ma rgan sems can rnams / /
ji snyed srid mtha' reg par ma gyur bar / /
dgos 'dod kun 'byung dpag bsam shing bzhin du / /
'gro ba'i re skong mchog tu bdag gyur cig /
'dren mchog bla ma dgyes bzhin spyi bor byon / /
dbu ma'i lam brgyud snying dbus rang sems dang / /
dbyer med byang chub bar du legs bzhugs nas / /
bdag gi sgo gsum rtag tu byin gyis rlobs / /
zhes bla ma'i rnal 'byor thar par bgrod pa'i them skas zhes bya ba 'di yang /
bya khyung grwa rigs dge slong blo bzang rab brtan nas 'di lta bu zhig dgos zhes yang yang rna ba 'dzer bar brten /
rang blo rang la lkog tu ma gyur gshis tshul 'di 'dra bgyid pa gtan mi rung mod dad pa can la khyi mgo'i ring bsrel gyi dpe ltar bskul ba po'i ngo ma bzlog tsam tu /
gzhan las btus te sug bris su bgyis pa'o / / / /
! bla ma'i rnal 'byor byin rlabs mchog stsol zhes bya ba bzhugs so / /
@# / /
na mo shrI kA la tsa krA ya /
stong gzugs bde chen sgyu ma'i rnam rol las / /
kun bzang mtshan dpe'i dpal 'bar rab brjid sku / /
rnam rol bla ma dus kyi 'khor lo la / /
mi phyed dad bas lan brgyar phyag bgyi'o / /
mgon khyod 'bral med rjes su 'dzin pa'i slad / /
lag bad snying dbus spyi bo'i gtsug sogs su / /
zab mo'i rnal 'byor bsgom pa'i man ngag gnad / /
mdor bsdus tshig gis spel lo rna ba blags / /
'dir bla ma'i rnal 'byor bsgom par 'dod pas gnas dben par gnas khang byi dor byas te /
sku gsung thugs kyi rten bkram /
mchod pa log 'tsho lnga sogs kyis ma spags par rang 'khos dang bstun pa'i mchod pa ci 'byor ba bkod pa mdzes par bshams /
gdan bde ba la lus gnad legs par bcos te dge sems khyad par can gyi ngang nas skyabs sems tshad med bzhi bsgom pa bcas sngon du btang nas /
'di ltar /
rang mdun yid 'phrog nam mkha'i ngos yangs por / /
rab mdzes 'ja' tshon 'khrigs pa'i gur khyim dbus / /
seng khri sna tshogs padma mdzes pa'i steng / /
zla nyi sgra gcan dus me'i gdan steng du / /
rtsa ba'i bla ma khyab bdag dus 'khor lo / /
sku mdog sngon po zhal gcig phyag gnyis kyis / /
rdor dril 'dzin pas sna tshogs yum la 'khyud / /
mtshan dpe'i dpal 'bar sna tshogs rgyan gyis spras / /
'od phung 'bar bzhin bzhugs pa'i gnas bzhi ru / /
rdo rje bzhi mtshan thugs ka'i hUM yig las / /
'od zer 'phros pas rang bzhin gnas mchog nas / /
@# / /
dus kyi 'khor lo'i lha tshogs spyan drangs te / /
dzaH hUM baM hoH dam ye ro mnyam zhing / /
skyabs gnas ma lus 'dus pa'i bdag nyid gyur / /
rab mang lus sprul sgo gsum gus phyag 'tshal / /
rab 'byams mchod tshogs nam mkha' bkang ste 'bul / /
rab tu brnag dka' nyes ltung so sor bshags / /
rab dga'i skyes 'phags dge la rjes yi rang / /
rab dang phul phyir zab rgyas chos 'khor bskor / /
rab mdzes gzugs sku mi 'gyur rtag bzhugs gsol / /
rab dkar dge tshogs byang chen thob phyir bsngo / /
zhes yan lag bdun pa 'bul /
spro na /
phyi nang gsang ba de kho na nyid kyi mchod pa gzhan nas 'byung ba ltar rgyas par 'bul /
maN+Dal ni /
gling bzhi ri rab nyi ma zla ba sgra gcan dus me yis / /
brgyan pa'i maN+Dal bzang po kun bzang mchod pa'i tshogs bcas pa / /
blo yis blangs nas bla ma yi dam dus kyi 'khor lor 'bul / /
thugs rje'i dbang gis bzhes nas bdag la byin gyis brlab tu gsol / /
de nas /
khyod ni bla ma khyod ni yi dam dang / /
khyod ni sangs rgyas chos dang dge 'dun te / /
skyabs kun 'dus pa'i bdag nyid bla ma lhar / /
gdung shugs drag pos snying nas gsol ba 'debs / /
zhes tshar gsum /
de ltar lan gsum zhes pa nas byin gyis brlab par gyur / /
mtshan sngags bzlas par 'dod na /
oM AH gu ru shrI kA la tsa kra bo d+hi shAs na s+ya dI baM sarba sid+d+hi hUM hUM /
oM AH hUM ho h+kSh+m+l+w+r+yaM hUM phaT /
oM phreM bi sh+pa mA ta hUM hUM phaT /
ces pa rnams ci 'grub bzla /
dge ba 'di yis X bla ma sangs rgyas XXX 'god par shog /
de nas /
legs tshogs kun gyi gzhi gyur dge ba'i bshes / /
tshul bzhin bsten pa lam gyi rmang rdo ru / /
mthong nas srog gi phyir yang mi spong bar / /
mos gus drag pos bsten par byin gyis rlobs / /
skyes bu gsum gyi lam gyi rim pa mchog /
mang thos nyams len gnad la legs khel ba'i / /
thos don ji bzhin bsgrub pa'i rnal 'byor gyis / /
bdag rgyud smin cing grol bar byin gyis rlobs / /
bla ma lha tshogs rnams kyi spyan snga ru / /
khas blangs dam sdom mig 'bras ltar bsrung zhing / /
zab lam rim gnyis bgrod pa mthar phyin nas / /
stong gzugs phyag chen go 'phang myur thob shog /
der ma son pa'i tshe rabs kun tu yang / /
mgon po khyod kyis 'bral med rjes bzung nas / /
thub gsung kun gyi nying khu bdud rtsi'i bcud / /
myong ba'i skal bzang sras su bdag gyur cig /
khyad par ma 'ongs byang phyogs kA la par / /
rigs ldan rigs kyi @# / /
rnam par rol pa'i tshe / /
bdag cag 'bral med rtag tu rjes bzung nas / /
dus kyi 'khor lo'i go 'phang thob par mdzod / /
de nas sham+b+ha la'i smon lam rgyas bsdus sogs kyi sgo nas smon lam nan tan tu bya'o / /
bslu med bla ma lha tshogs thugs rje'i sprin / /
gdul bya'i mkha' dbyings ngos su chags pa las / /
byin rlabs dngos grub sprang char rab g.yos pas / /
legs tshogs yon tan rgyas pa'i bkra shis shog /
ces sogs bkra shis kyis mtha' brgyan par bya'o / /
zhes pa 'di yang sde snod 'dzin pa rab 'byams pa chos ldan /
ku shrI bstan 'dzin /
smyugs thogs grags pa| chos grags /
snang mdzes bcas nas maN+Dal lha reg bcas yang yang bskul ba'i ngor /
\u0f38chos med sprang 'khyams pa bi k+Shu dI baM ming can gyis 'phral mar sug bris su bgyis pa'o / /
'dis kyang dus kyi 'khor lo'i bshad sgrub phyogs mthar rgyas pa'i rgyur gyur cig / / /
dza ya n+tu / /
! zab lam bla ma'i rnal 'byor bzhugs so / /
@# / /
na mo gu ru ma ny+dzu g+ho ShA ya /
gang la brten na thar pa'i grong khyer du / /
bde blag 'jug mdzad drin can bla ma dang / /
dbyer med 'jam dpal dpa' bo'i zhabs btud nas / /
gang dang mi phyed rnal 'byor byed tshul bri / /
de la 'dir bde legs kun gyi rtsa ba zab lam bla ma'i rnal 'byor bsgom par 'dod pa'i gang zag gis rang gi 'byor 'khos dang bstun pa'i mchod pa log 'tsho'i dri mas ma bgos par gtsang spra thon nges su rgya cher bshams /
skyabs sems tshad med bzhi bsgom pa rgyud dang 'dres nges sngon du btang nas /
dngos gzhi ni /
rang mdun nam mkhar seng khri bad zla'i steng / /
rgyal ba kun dngos rtsa ba'i bla ma dang / /
dbyer med 'jam mgon rje btsun blo bzang grags / /
'jam pa'i rdo rje gur gum gzhon nu'i mdog /
mtha' yas zhing kun 'gengs pa'i 'od zer 'bar / /
rab mdzes zhal gcig phyag gnyis mtshan dpes ba rgyan / /
phyag g.yas shes rab mtshon rnon mkha' la 'phyar / /
g.yon pa u t+pala steng na glegs bam bsnams / /
'gyur med rdo rje skyil krung e waM bcings / /
ngo mtshar rnam mang rin chen 'phyang 'phrul g.yo / /
zur phud lnga ldan lhag mas sku stod khebs / /
sna tshogs dar gyi na bzas mdzes par klubs / /
rab dgyes 'dzum zhal brjid pa'i 'gying bag can / /
phyogs bcu'i zhing khams rab 'byams skur snang zhing / /
sku yis zhing khams kun la yongs su khyab / /
skyabs gnas ma lus 'dus pa'i bdag nyid du / /
bzhugs pa'i gnas gsum rdo rje gsum ngo bo / /
yi ge gsum dang d+hIH yig legs @# / /
mtshan pa'i / /
'od kyis rang bzhin gnas nas ye shes pa / /
spyan drangs dam ye dbyer med ro gcig gyur / /
slar yang dbang lhas dbang bskur dri ma dag /
chu lhag yar lud mi bskyod rgyas btab cing / /
phyi nang gsang ba'i mchod pa'i tshogs rnams kun / /
zag med ye shes bdud rtsir byin gyis rlabs / /
grangs med lus sprul sgo gsum gus phyag 'tshal / /
phyi nang mchod 'bul sdig ltung so sor bshags / /
dge la yi rang bskul zhing gsol ba 'debs / /
'dis mtshon dge ba byang chub rgyu ru bsngo / /
zhing khams bye ba phrag brgya tshang ba'i snod / /
lha mi'i dpal 'byor ga ter chen rab bkang ste / /
bdag sogs rnam dkar kun bzang mchod par bcas / /
bla ma 'jam pa'i dbyangs la 'bul bar bgyi / /
zhes yan lag bdun pa maN+Dal dang bcas phul te /
gang blo ma nyer gcig gam bdun nam ci rigs 'don /
de nas /
drin can rtsa ba'i bla ma thub dbang rdo rje 'chang blo bzang 'jam pa'i dbyangs chen pos bdag la byin gyis brlab tu gsol / /
zhes pa dang /
oM a ra pa tsa na d+hIH zhes 'jam pa'i dbyangs kyi gzungs 'gro ba smin byed dang dmigs brtse ma bla ma'i mtshan sngags /
oM AH gu ru su ma ti bo d+hi shA sa na s+ya dI baM sarba si d+d+hi hUM hUM /
la sogs pa ci nus bzlas pa'i rkyen gyis bla ma mgon po 'jam pa'i dbyangs kyi sku'i cha las bdud rtsi sna lnga 'od zer dang bcas pa'i rgyun babs /
rang gi lus la zhugs pas /
sgo gsum gyi nad gdon sdig sgrib thams cad sangs kyis dag bla ma 'jam dpal dbyangs kyi sku gsung thugs kyi byin rlabs spyi dang khyad par zab gsal myur ba'i shes rab dang /
blo gros kyi 'jug pa dang ting nge 'dzin la sogs pa khyad par can rnams rgyas par bsam zhing /
sku yi che zhing gsung gi gsal / /
zhes sogs kyi dmigs sgong rnams kyang nan tan tu bya'o /
de nas dad gdung shugs drag pos 'di ltar /
brtse ldan khyod kyi mkhyen rab 'od zer gyis / /
bdag blo'i gti mug mun pa rab bsal nas / /
bka' dang bstan bcos gzhung lugs rtogs pa yi / /
blo gros spobs pa'i snang ba stsal du gsol / /
gsung rab kun la gtugs pa med 'jug cing / /
dka' ba'i gnad kun 'byed la zla dang bral / /
ma rtogs log rtog the tshom myur gcod pa'i / /
zab gsal myur ba'i shes rab bdag la stsol / /
gang zhig brtags shid dpyad pa'i chos rnams kun / /
mi brjed bskal ba'i bar du 'dzin nus pa'i / /
tshig dang don gyi gzungs mchog bla med pa / /
bdag gi yid la de ring 'grub par shog /
legs byas 'di bsags 'bras bus tshe rabs su / /
'jam pa'i dbyangs kyis dge ba'i bshes mdzad nas / /
@# / /
bden pa gnyis kyi gnas lugs ma lus pa / /
ji bzhin rtogs pa'i shes rab stsal du gsol / /
'di yi mthu las mdo sngags gsung rab don / /
ji bzhin 'byed la 'jam dbyangs ltar gyur cig /
mdun gyi 'jam dbyangs dgyes bzhin rang la thim / /
rang nyid bla ma 'jam dbyangs skur gsal gyur / /
zhes brjod /
bla ma lha'i nga rgyal las spyod lam thams cad du ma 'bral bar gnas pa gal che'o / /
de nas smon 'dun rtse gcig tu bya ba 'di ltar /
skyabs gnas kun 'dus bla ma 'jam pa'i dbyangs / /
brtse chen thugs rje chen pos legs dgongs te / /
nyam thag bdag gi gdungs pa'i dbyangs 'di la / /
yud tsam son la brtse bas byin gyis rlobs / /
sngon bsags stobs kyis dal pa'i rten thob kyang / /
sngon chad 'di snang bya bas g.yengs shing 'das / /
da ni gtan gyi 'dun ma bsgrub pa'i phyir / /
tshe lhag don ldan nus par byin gyis rlobs / /
deng nas tshe rabs kun tu bla ma khyed / /
gang du bzhugs shing gang du 'tshang rgya ba / /
der ni bdag ni 'bral med legs skyes nas / /
theg mchog gsung gi bdud rtsi myong bar shog /
tshad ma'i gzhung lugs spas don mngon rtogs dang / /
klu sgrub dgongs pa ji bzhin lta ba'i lam / /
chos mngon 'dul gzhung la sogs rigs tshogs gyi / /
tshig don 'khrul med bde blag rtogs par shog /
dus gsum rgyal ba kun gyi bgrod gcig lam / /
gang dang rim gnyis zung du 'jug pa yis / /
tshe 'di nyid la 'jam dpal rdo rje'i dpal / /
sku bzhi mngon du gyur par bdag gyur cig /
ces yid smon rtse gcig pas gsol ba btab pas bla ma lha dbyes bzhin zhal gyis bzhes nas snying dbus su bzhugs par mos shing snying kha'i bla ma lha rang sems gsum ngo bo dbyer med du bsgom pa'i rnal 'byor las ma g.yos par bya'o / /
zhes pa 'di yang khA rta mgrin skyabs kyi 'dod mos ltar \u0f38shAkya'i dge sbyong gi gzugs brnyan 'chang ba che shos paN+Ti ta blo bzang byang chub kyis bris pa'o / / / /
