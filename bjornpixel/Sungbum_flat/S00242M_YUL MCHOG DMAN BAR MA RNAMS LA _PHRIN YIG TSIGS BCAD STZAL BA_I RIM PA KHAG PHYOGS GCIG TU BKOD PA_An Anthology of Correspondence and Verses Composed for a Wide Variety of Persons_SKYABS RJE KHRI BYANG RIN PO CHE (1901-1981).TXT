@# / /
yul mchog dman bar ma rnams la 'phrin yig tshigs bcad stsal ba'i rim pa khag phyogs gcig tu bkod pa bzhugs so / /
@# / /
me yos lor skyabs rje rdo rje 'chang pha bong kha par /
bka' yig phebs lan du phul ba'i zhu yig skye ba lnga pa'i rang sgra /
grangs med 'gro la gcig tu byamsX pa'iX dgongs pa gting mtha' mi mngon zhing / /
bstanX 'dzinX klu dbang tshogs kyis nyer brten spang rtogs rin chen 'bum gyis gtams / /
rmad byung mdzad 'phrinX rlabs kyi phreng ba srid zhi'i mtha' lasX 'das par spyod / /
rab 'byams rgyal ba'i chu klung kun byed rgyaX chen dpe med mtshoX yi drung / /
khyod byin bdud rtsi'i chab kyis skye bsrings pa'i / /
bdag blo ma la yar skyes gzhon nu'i ljon / /
mi phyed dad pa'i rlung gis nyer bskyod pas / /
gsol 'debs dri bsung mngar po 'di ltar 'thul / /
'od gsal rdo rje'i rtse brgya 'bar ba'i gzis / /
gnyis snang byin skyes g.yul ngo ming tsam du / /
bcom nas zung 'jug chos kyi rgyal srid la / /
rang gir mdzad pa'i skabs gsum dbang po khyod / /
bde chen spros bral dbyings su nyer zhi yang / /
nyam thag 'gro la brtse ba'i rjes chags mdangs / /
rnam bkra mtshan dpe'i ris su shar ba yis / /
sa 'di ngo mtshar stong gi bkod pa 'dzin / /
gang gi sa gsum nyin mor byed pa'i dpal / /
tshul bstan nyer 'tshe'i sprin gyis ma bsgribs shing / /
srid zhi'i mun pa sel ba'i 'od zer stong / /
'gyed pas 'gro 'di da dung mgon @# / /
dang bcas / /
ji lta ji snyed chos tshul sa gsum khyon / /
mkhyen rab gom pa gcig gis cig car du / /
dbang byed mi yi seng ge gnyis pa zhig /
gangs can kun bzod lto bar bsti zhes gleng / /
dge legs rdul dkar brtsegs pa'i zla ba khyod / /
gzhan phan snang ba 'bum du grol ba'i tshe / /
bgrang yas rgyal dang de sras kun+da'i tshal / /
bzhad pa'i tshems phreng 'od kyis nor 'dzin 'gengs / /
'di na rten bzang padma dkar po'i phon / /
dal dang 'byor pa'i 'dab brgya nyer grol kyang / /
sna tshogs rkyen gyi 'tshub mas nyin bzhin du / /
dbang med bskyod pas snying la zug rngur gyur / /
khyed kyi legs gsung gdung sel bdud rtsi'i shas / /
blo gros za ma tog tu bskyil na yang / /
lag len ro mchog nyams su ma myang pas / /
rgya mtshor skom grir 'chi ba'i tshul du mchis / /
phyogs 'dir mtho dman dgra gnyen dar rgud kyi / /
rnam par 'gyur ba glog gi gar stabs bzhin / /
skad cig g.yo ba'i ngang tshul 'di dag ni / /
'khor ba'i rang mtshang rig par byed pa bzhin / /
rgya chen tshogs gnyis chu gter 'jing las thon / /
rgyal dang rgyal sras gser ri'i dbus na brjid / /
sku bzhi'i bang rim rab mdzes lhun po khyod / /
thub bstan gling bzhi'i dpal du rtag bzhugs nas / /
kun rmongs mun pa 'thibs pas nyes spyod 'gros / /
'jigs rung g.yang sar phyogs pa'i lus can la / /
mdo sngags chos kyi sgron me sbar ba'i gzis / /
mngon dga'i ngo mtshar dus ring skyong bar gsol / /
chos brgyad mdongs mtha' bkra ba'i sar sgeg bdag /
dge legs rkang 'thung 'khriD pa'i nags klung der / /
khyod gsung sprin sgra ldir ba'i kun dga' yis / /
myos pa'i zlos gar rtsen pa myur thob mdzod / /
der ni 'du 'dzis dben pa'i ri sul du / /
'di snang dug gi dri mas ma bslad par / /
thos don rtse gcig bsam dang sgom pa yi / /
nyams len tshul bzhin nus par byin gyis rlobs / /
khyad par 'di dang phyi ma'i phreng ba ru / /
khyod kyi zhabs sen zla ba'i 'dzum dkar gyis / /
spyi gtsug bkra shis byed pa'i skal bzang gi /
dus ston nam yang nyams pa med par mdzod / /
de ltar gsol 'debs skye ba lnga pa'i dung / /
don bzang ri mo g.yas su 'khyil ba can / /
snyan 'jebs tshig gi sgra dbyangs sgrog pa yis / /
sa gsum 'gro ba'i mgon po dgyes gyur cig /
ces gsol ba 'debs pa'i rten mtshon par 'jam mnyen stong khun sgeg mo'i sor 'dab las bskrun pa'i mjal dar nang mdzod dang /
rin chen sa yi zla ba thur srang gang bcas cha phreng bsam 'phel gling dgon nas \u0f38 mgon po gang gi zhabs rdul la spyi bos reg pa khri byang sprul ming pa blo bzang ye shes bstan 'dzin rgya mtshor 'bod pas me yos zla tshes bzang por phyag bcas phul ba'i zhu chung / / / /
! snga sor lcags spre lo cha phreng bsam gling @# / /
grwa tshang la gnas tshul song zin /
bsamX yas yon tan rin chen gyis / /
skye rgu'i dga' ba 'phelX byed cing / /
dge legs 'dod 'jo nor bu'i glingX / /
mkhas grub 'dus pa sde yi drung / /
rnamX mangX sngon gyi las dang 'phral rkyen gyis / /
rnamX mangX skyes mchog rtsen pa'i 'dus sde cher / /
rnamX mangX legs bshad bdud rtsi 'thung bzhin du / /
rnamX mangX bya bas g.yeng ba 'di yis mchid / /
rnamX 'drenX bzhi pa'i gdung 'tsho ba chos kyi rje| |rnamX 'drenX bye ba'i bzhed skong ji bzhin par / /
rnamX 'drenX gshegs pa'i shul du bslab pa yis / /
rnamX 'drenX dgyes pa'i mchod sprin spros lags sam / /
'di na 'tsho ba dga' ba'i bshes gnyen yangX / /
yangX dag skye phreng gong ma'i rnam thar ltarX / /
ltarX snang ma yin mkhas grub stong gi dbusX / /
dbusX gyur lha sar dam bca'i dga' ston grub / /
de nas ring min dpal ldan stod rgyud duX / /
duX ma'i gsang sngags gzhung la sbyangs pa'i lasX / /
lasX kyi gtso bor bzung nas deng gi dusX / /
dusX kyi lo yang yongs rdzogs 'khor ba bcas / /
mchogX gsum thugs rjes thos bsam sgom pa sogs / /
mchogX rab gong ma'i rnam par thar pa las / /
mchogX tu phul byung gzhan 'ga' ma mchis kyang / /
mchogX de'i zhabs nas ma drangs tsam du gnas / /
'byungX 'gyurX dus su'ang rku 'phrog gsod pa'i las / /
'byungX 'gyurX skye ba bsam ste ma mdzad na / /
'byungX 'gyurX ring min bde skyid nges par du / /
'byungX 'gyurX bslu ba med pa'i bden gtam yin / /
gcig tu thugs gsang mthun pa'i rtsa ba brtan / /
gnyis su sdom gsum gtsang ma'i me tog bkra /
gsum du chos bzhin spyod pa'i lo 'dab rgyas / /
bzhi ru bsod nams 'bras bu'i gter du mdzod / /
dkarX dkarX lhag bsam dag pa'i gangs ri las / /
snyanX snyanX phebs 'os nyal 'gro gang+gA'i rgyun / /
lhungX lhungX snying la 'bab pa'i sgra dang bcas / /
yangX yangX bdag yid 'dzin mar stsol cig kye / /
'phrin yig stong min rten gyi mtshon tsam du / /
rab dkar gangs ri'i mdangs 'dzin a she dang / /
slob ma 'du sde rgya yi gling bu'i ngos / /
lung rtogs tshon ris bkra ba'i bla ma yi / /
dar 'phan 'bral med dam tshig legs 'brel te / /
phan bde'i sgra dbyangs sgrog pa'i rten 'brel du / /
gser gzhi ma yi rgya gling rgyab dar ni / /
stong skud sna lnga'i 'dzar ldan cha gcig bcas / /
zag med bloX la bde ster tshig 'bru bzangX / /
yeX shesX lha mo snying gar bsu ba 'di / /
bstanX pa'i chu gter gru 'dzinX nye 'dab nas / /
rgyaX gar paN grub mtshoX byung dgyes pas bris / /
zhes drag po zhes pa lcags spre cho 'phrul zla ba'i yar tshes dge bar / / / /
! dgeX legs 'byung gnas sku gsum yid bzhin dbang / /
nye bar sgrub la rtse gcig 'dun pa'i blo / /
mi nyams yarX ngo'i ri bong 'dzin pa yi / /
'phelX ba 'dzin pa bshes gnyen gang de'i drung / /
de yang lus med bdag po'i mda' / /
snying la zug pa'i skye bo'i mthus / /
@# / /
yul phyogs ming tsam gyur pa des / /
bdag gi snying la gdung ba bskyed / /
de lta mod kyi bshes gnyen zla ba khyod / /
nyer 'tshe'i dus mes sgrib pa ma gyur ngos / /
rten bcas yi ge'i bsil zer 'bum spros pas / /
bdag yid ku mud dga' ba'i 'dzum pa grol / /
'di na bdag kyang ming btags ni / /
legs par zin rjes rgyud grwa ru / /
'jug rgyus mtshon pa'i gong ma yi / /
rnam thar dag la slob bzhin mchis / /
slad char sngar bzhin bsrings ba gnyis ldan gyi / /
dben pa bsten te rtse gcig dam pa'i chos / /
nyams su blangs 'brel 'di na bdag la yang / /
'phrin yig nyal 'gro'i rgyun ltar chad med mdzod / / / /
! gragsX pa'iX yal 'dab phyogs kyi 'khor lo 'gengs / /
bsodX namsX 'bras bu'i khur gyis rab dud pa'i / /
bshes gnyen dpag bsam nor bu'i ljon pa cher / /
'phrin yig rin chen do shal 'di ltar 'god / /
e ma bshes gnyen padma'i ge sar khyod / /
nyer 'tshe'i ba mos ma bcom bzhad pa'i ngos / /
phyag bris sbrang rtsi ci dgar 'jo ba des / /
bdag yid rkang drug dga' ba'i 'dab glu sgrogs / /
'di na bdag cag gnyis kyang mchog gsum gyi / /
'phrin las gdugs dkar dri ma snum po ru / /
tshud pas nye zho'i tsha bas ma gdung ngos / /
rnam dkar dam pa'i chos la brtson bzhin mchis / /
X slad char sngar bzhin 'tsho ba 'phrod bsten ngos / /
'du 'dzi'i g.yeng ba spangs te dben pa ru / /
dam chos sgrub pa gtso bor 'bad dang 'brel / /
'phrin yig gang+gA'i rgyun ltar chad med mdzod / / / /
'di dang gong gi gnyis po 'di lo na phra dus kyi rtsom gral song gshis legs rgyu mi 'dug kyang 'dir bkod / / / /
! swa sti /
tshogs gnyis kha ba'i rdul mang brtsegs pa'i spor / /
mi 'jigs stobs bcu'i lus rtsa la rab rdzogs shing / /
cher rlom ri dwags ma lus skrag mdzad pa / /
\u0f38 rgyal dbang mi yi seng ge khyod la srungs / /
ma smad thugs bskyed rtsa ba rab brtan cing / /
ngo mtshar mdzad 'phrin lo 'dab 'bum grol ba / /
dge legs bye ba'i tshom bu padma dkar / /
nor 'dzin mdzes pa'i rgyan gcig zhabs drung du / /
lugs brgya'i me tog 'dzum pa'i ldum r+wa na / /
zhugs kyang blo gros gshog rtsal ma rdzogs pa'i / /
skal dman bung ba gzhon nus snyan tshig gi /
'dab glu zim bur sgrogs la yud tsam dgongs / /
e ma nag po'i sder gtogs g.yul gyi ngo / /
'joms shing brjid pa'i drag rtsal bye ba brgyas / /
bstan srid srung skyob dpung gi khyu mchog tu / /
khyod nyid 'os zhes gangs ri'i mgon gyis bskur / /
de tshe gzhan dring mi 'jog mkhyen dpyod kyi / /
rnam 'phrul stong gi bkod pa mi zad pas / /
gzhan sde rnam par gnon pa'i brtul zhugs khur / /
bzung bas kun bzod sgeg mor ngal bso sbyin / /
dpung gi 'gro ldog gnas dang rol rtsed sogs / /
blo gros mig skya'i mdzod las blangs pa yi / /
rgyal thabs rin chen mdzes pa'i phra tshom 'bum / /
bstan srid khang bzang mdze @# / /
pa'i rgyan du 'bar / /
sngon rabs 'dun na 'don gyi rgyu skar phreng / /
phas rgol mun pa za ba'i nyin mor byed / /
khyod nyid myur bar 'ongs pa 'di mthong nas / /
rang gi 'od dkar mod la btang snyoms bgyis / /
legs mdzad zla zhun g.yas su 'khyil ba'i mtsho / /
gser ldan lto bar ma shong lud pa na / /
skye rgu'i ngang mo bstod bsngags mgrin pa'i rnga / /
brdung la brel bas bya ba'i skabs gzhan 'phrog /
de ltar khyod kyi ngo mtshar khrag khrig gi /
grangs su grol bar yi rangs rten 'byung skyes / /
cung zad phul 'di kha ba dung ltar dkar / /
dag pa'i thugs kyis dgyes pa rol ba dang / /
mchog sku pad dkar sdong bu nor 'dzin rgyan / /
dar ba'i 'dzum pa 'bum du rgyas pa'i dpal / /
ma bzod zla ba mkha' la 'phags so zhes / /
rig byed gleng mo'i dus ston rdzogs par mdzod / /
mi zhum snying stobs ya lad btsan po'i go /
yongs su bgos te rgyal thabs 'khor lo yis / /
nag phyogs sgra gcan mgo bo bregs pa'i gtam / /
grags pa da dung mchog tu gsal bar gsol / /
de ltar blo gros bai DUr khog pa las / /
blangs pa'i snyan tshig dri za'i rgyud kyi glu / /
dwangs pa'i yid kyi sor mos bskul ba 'di / /
mtshungs med mi mchog mchod pa'i sprin du spros / / / /
! chu khyi chu phag sogs la hor spyi khyab g.yu thog mkhan chung dbang 'dus nor bur lha ldan nas phul ba'i zhu yig khag gsum /
ma smad dbangX phyug bzhi zung rdo rje 'dzin / /
rgyal kun 'dusX zhal bla mar phyag byas nas / /
zla med mkhyen dpyod norX gyi bang mdzod sgo / /
lhug par grol ba'i mchog gi skyes bu'iX drung / /
yon tan nam mkha'i padma ltar gyur kyang / /
bstan 'dzin rgyal sras dam pa'i rol garX zhes / /
drang don tshig gi dbangX bskur nyer thob pa / /
ming bzang don gyis stong pasX 'di skad gsol / /
skye rgu'i legs byas do r+wa yangs po'i ngogs / /
lugs zung chu skyes gzhon nu'i ge sar la / /
mkhyen dpyod bung ba'i rkang gdub bsnun pa yi| |kun dga' sbyin pa khyod las gzhan na gang / /
'di na kho bo 'khor slob rgyu skar dbus / /
'chad nyan 'od dkar 'dren pa yar gyi phyogs / /
chos brgyad mun pa 'thib pa mar gyi ngo / /
spel mar 'dren pa zla ba'i rnam thar 'dzin / /
mtshams zhu /
X slad char /
'od brgya pa dang chu yi lang tsho bzhin / /
ring na gnas kyang mdza' ba mi gtong ba'i / /
bka' mchid lam gsum 'bab pa'i nyal 'gro'i zlar / /
yang yang stsol zhes gar gyi dbang pos gsol / /
zhes zhu 'degs stong min tsam du lha gos dang /
gser gzhi ma kha phyed bcas lha ldan khri byang sprul ming pas chu khyi zla tshes bzang por phul / / / /
! mtha' yas legs byas sa 'dzin dbangX po'i spor / /
lnga rig me shel 'dusX pa'i thig le las / /
phan bde'i 'od snang 'gyed pa'i dpal yon can / /
zla med nam mkha'i norX bu'iX zhabs drung du / /
tshe 'di'i chos brgyad byis pa'i zlos gar la / /
gtan gyi mdun mar 'khrul ba'i snying @# / /
med mkhan / /
rtag 'dzin gdon chen dbangX du song ba des / /
dri med lhag bsam bzang posX 'di skad zhu / /
ma smad tshogs gnyis zla ba'i ma ma las / /
legs 'khrungs gzugs sku'i bkod pa rta mdun dbang / /
mi mthun nam mkha'i glang pos ma bsgribs shing / /
mdzad bzang 'od zer bye ba 'gyed bzhin par / /
brtse chen dbyar skyes rol pa'i lding khang nas / /
bka' mchid sprin sgra dal bur glal ba na / /
kha bshad thig le bkra ba'i mgrin sngon bdag /
dga' ba'i rol gar mod la bgyid par rtsom / /
'diX na 'tsho ba gar gyi dbang po bdag /
'diX phyi'i don chen sgrub pa'i lam rnyed kyang / /
'diX snang chos brgyad g.yang sa'i kha 'gram na / /
'diX yin med pa'i gom 'gros 'khyor bzhin mchis / /
dkarX dkarX lhag bsam dag pa'i gangs ri las / /
snyanX snyanX bka' mchid dbu ba rab rgod cing / /
lhungX lhungX snying la 'bab pa'i sgra dang bcas / /
yangX yangX bdag yid 'dzin mar stsol bar mdzod / /
rmongs pa'i skye bo bdag 'drar mthu med mod / /
bslu med mchog gsum thugs rje'i pad dkar 'dzum / /
gsol 'debs nyi ma'i zer gyis bskul gyur na / /
'phral yun phan bde'i sbrang rtsi 'byung bar nges / /
zhes gzigs rten mtshon par d+hA gru li hang kha bdun dang /
byin rten lha rdzas bcas lha ldan nas khri byang pas chu khyi zla tshes bzang por phul / / / /
! 'jig rten dbangX phyug phyag na pad dkar gyi 'phrin las / /
phun tshogs bye ba 'dus pa'i chos srid kyi gdugs dkar / /
ma nor rnam dpyod dpung pas mngon mtho ru 'degs mkhas / /
gang de'i zhabs zung rin chen tshom bu yi drung du / /
lnga ldan phung po'i padma gzhon nu yi tshal dang / /
rig pa'i rkang drug dga' ba'i zlos gar gyi dpal yon / /
dbang med mthar byed ba mo rings pa ru 'ongs par / /
mi 'jigs dred po bdag gis 'di skad ces gsol lo / /
gang gi sku mchog rnam sad rdzing ring gi dogs su| |dge legs sprin gyi me tog khur po ru khyer ba'i / /
mdzad bzang mkha' glang gom stabs lang ling du bsgyur ba / /
cher rlom lag ldan phal gyi do zla rang min no / /
khyod thugs brtse chen khyung gi sngon skyes kyis drangs pa'i / /
bka' mchid rta ljang gzhon nu 'od stong du 'bar tshe / /
bdag yid 'dab brgya'i 'dzum ris lhug pa ru grol cing / /
bsngags brjod sbrang rtsi'i rgyun bzang dbang med du thal song / /
bdag kyang 'du ba snyoms shing sgo gsum gyi spyod pa / /
gang shar ma bcos lhug pa mu med kyi rgya mtsho / /
dkar nag rlabs kyi 'phreng ba re mos su spel bas / /
mi tshe stong par zad pa'i ngang tshul du mchis lags / /
slad ma'i char yang /
dpag yas bsod nams chu srin grong khyer gyi dpal las / /
nyer thon gzugs sku bsam 'phel nor bu yi dbang po / /
mi mthun 'tshe ba'i rkun po mtha' dag las bsrung phyir / /
'phrod bzhes rim gro'i mel tshe g.yel med kyi ngang nas / /
chos srid 'dab brgya'i tshal na skye rgu yi @# / /
rkang drug /
'tshe spong thabs mkhas bcud kyis ci dga' ru bkug pa'i / /
grags snyan 'dab glu dar dir phyogs med du sgrogs bzhin / /
'dir yang bka' mchid dri bsung chad med rang stsol zhu| |'di na rgyal ba rgya mtsho'i thugs rje yi gser rnga / /
gsol 'debs dbyu gus dal bur yang yang du bskul bas / /
ngo mtshar dge legs dbyangs snyan brjid po ru ldir ba'i / /
thabs tshul gnyug ma'i sems dang 'grogs pa rang zhu'o / /
'di yang sna tshogs snang ba chu zla yi rdzun ris / /
ye nas bya rtsol bral ba kun bzang gi klong du / /
rig rtsal khyab gdal chen po'i rol pa ru shar bas / /
gu yangs blo bde mkhan po gar dbang pas phul lo / /
zhes gzigs rten mtshon par 'u tshur ser po kha bdun lha rdzas bcas chu phag zla ba drug pa'i tshes bzang por dben gnas nyang bran chu bzang ri khrod nas mtshams kyi thun par zhig la phul / /
'di'i kha yig la /
mkhyen brtse'i 'od dkar rab mdzes mdzad bzang gi rlabs phreng / /
chad med chal chil g.yo ba'i kun dga' yi'o mtshor / /
snyan tshig mgrin pa'i rdza rnga ci 'dod du khrol ba'i / /
zhu yig ngang mo khyod nyid lang ling du rtsen zhig / / /
'di yi yig rten kha byang /
'di yi ngo mtshar gzi byin ma bzod nas / /
gser gyis gzhi rgya mtsho'i 'og tu bros / /
dar dkar mdangs kyis rang nyid pham dwogs nas / /
ti se na bun yol ba bres par rtsom / / / /
! shing glang lor cha phreng nas 'bom bla mar gnas tshul song zin /
snang srid zil gnon padma ka ra yi / /
bzhed srol a ti rdzogs pa chen po'i bcud / /
thar 'dod blo yi yol gor 'gyed mkhas pa / /
rig sngags grub pa'i dpa' bo gang de'i drung / /
'khor 'das brtan dang g.yo ba'i zlos gar kun / /
rig rtsal 'gag med ka dag chos sku'i klong / /
mnyam nyid 'khrul pa'i rang mtshang ma zhig pas / /
a 'thas rtag 'dzin dbang gyur de yi mchid / /
tshogs gnyis khyung sngon skyes kyis nyer drangs pa'i / /
khyod kyi gsang gsuM 'od brgya 'bar ba'i gzis / /
sgrub brgyud pad dkar bzhad pa'i ngo mtshar gtam / /
'gro 'di'i rna bar ut+pal chun po bzhin / /
khyod 'phrin bdud rtsi'i thig le ma nyams pas / /
kho bo'i yid la kun dga'i dpal bskyed pa / /
ma la yar skyes nags klung las 'ongs pa'i / /
bser bus phyogs kyi mgron po dag la min / /
dbus 'gyur chos kyi rgya mtsho chen po na / /
rang gar spyod pa'i gser mig gyi na pa / /
sngon las mchil rnon pos dbang med du / /
shar phyogs rdzing bu'i nang der mod la drangs / /
de tshe nyams rtogs padmo ches phra yang / /
mtshan ldan bla ma'i zhal lung mngar po'i rgyun / /
blo gros ge sar bcud du chags pa las / /
don gnyer rkang drug dag la shas tsam sbyin / /
mi bsrun brlang por spyod pa'i skye bo rnams / /
lugs gnyis thabs mkhas 'phrul gyis nyer bkug nas / /
re zhig bag yod gnas la bkod byas pas / /
kho bo'i dka' spyad don ldan 'gyur ram snyam / /
de ltar tshigs su bcad pa'i dbyangs kyis bsnyad nas /
@# / /
skabs don X X slad mar yang /
pad 'byung thugs kyi rgya mtsho las 'ongs pa'i / /
ma bcos lhun grub sku gsum nor bu'i tog /
rab mdzes snga 'gyur d+hArmaX d+h+wa dza de / /
bshad sgrub khang bzang rtse na brtan por bzung / /
ring min chu stod zla ba'i nang tsam la / /
chos srid rlabs phreng 'phyur ba'i 'o mtsho 'dir / /
bka' gter gshog yangs bsgyur mi ngang mo khyod / /
bag phebs rtse dgar rol ba'i 'dun pa mdzod / /
'di skad smra ba mang thos sgrub la g.yel / /
chos med chos ltar bcos pa'i bzang rdzu mkhan / /
garX gyiX dbangX porX 'bod pa'i b+hu su kus / /
cha 'phreng bsam gling dgon nas phul ba dge / / /
shing glang hor spyi g.yu thog mkhan chung la phul ba'i zhu yig ngang pa'i mgrin glu /
mkhyen rab gting mtha' mi mngon chu gter dbangX / /
dge legs chu klung brgya phrag 'dusX pa'i dbus / /
mchog gsum norX bu'iX cod pan nyer mdzes pa / /
sngon med gdengs can dbang po'i zhabs drung du / /
'khor ba'i phun tshogs dug sbrul tshang 'dra zhes / /
rgyal bas gsungs pa'i don la nges rnyed kyang / /
shes bzhin dug la 'gam pa'i spyod tshul mkhan / /
garX gyiX dbangX porX 'bod pas 'di skad gsol / /
dpag yas legs byas rgya mtsho'i dpal las 'ongs / /
mkhyen dpyod lang tsho rgyas pa'i zla ba khyod / /
mthun min dus me'i 'tshe bas ma bsgribs shing / /
mnga' 'bangs rgyu skar dbus na 'tsher lags grang / /
e ma khyod kyi spyod bzang 'o ma'i mtsho / /
srid rtse'i bar du lud 'di ma bzod nas / /
gang+gA'i zol gyis grags pa 'di dag kun / /
nor 'dzin lto bar rings pa rings par rgyu / /
bdag kyang rnam g.yeng srad bu ring po'i ngos / /
'di snang chos brgyad rag gan ga bur dang / /
legs byas gser bzang spel ba'i mal+li ka /
chad med 'dren pa lhur len bgyid bzhin mchis / /
mtshams zhu /
slad char /
legs byas dbyig 'dzin dpal las legs 'khrungs pa'i / /
khyod sku pad dkar gzhon nu 'od stong gis / /
bskyangs pa'i 'dab brgya grol ba'i ngo mtshar gyis / /
lugs zung gser gyi r+wa ba kun dger mdzod / /
khyod thugs sprin dkar gzhon nu'i dbyings rum nas / /
bka' mchid gru char zim phur nyer g.yos pas / /
bdag yid nor 'dzin dga' bde'i dpyid kyi dpal / /
che cher lang tsho bdo ba'i ngo mtshar stsol / /
'di ni legs bshad mar gyis gtams na yang / /
da dung shes rgyud gyong por lus pa yi / /
mar kog skam po'i ngang tshul 'dzin pa de / /
lhag bsam dbyu gus bskul ba'i tog sgra lags / /
zhes zhu 'degs mtshon par rin chen bum brgya skyes thur srang gang /
lha rdzas bcas cha 'phreng bsam gling nas khri byang sprul ming pas zla tshes bzang por phyag bcas phul ba'i zhu yig / / /
! shing glang lor rmar khams spang mda' tshang gi mi ngo rab dga' /
stobs rgyal /
bsod nams lags gsum la gnas tshul phul zin /
rabX dkar legs byas kun dga'X 'o ma'i mtshor / /
dad stobsX gshog yangs bsgyur ba'i ngang ba'i rgyalX / /
bsodX namsX mgrin pa'i rdza rnga snyan 'gyur 'bum / /
@# / /
khrol ba'i ngo mtshar 'dzin pa gang de la / /
chosX kyi rgyal po 'jam mgon bla ma yi / /
chosX tshul bdud rtsi rang gir spyod bzhin du / /
chosX brgyad dug chus myos pa'i garX stabs can / /
chosX gzugs rtag 'dzin dbangX gyur de yi mchid / /
dpalX mchog bsod nams kun bzod phang par 'khrungs / /
dpalX ldan rnam dpyod yal ga yangs por brel / /
dpalX dang grags pa'i me tog 'bum grol ba / /
dpalX gyi 'bras bu mi dman kun dga'i shing / /
legs mdzad dri ma snum por g.yo ba las / /
legsX 'ongs 'phrin yig dri bsung mngar po'i rgyun / /
legsX par 'thul tshe yid la dga' bde'i dpyid / /
legsX skyes ngo mtshar bye ba'i dpal yon 'dzin / /
rnamX 'dren rjes zhugs chos kyi zlos garX bdag /
rnamX dkar las kyis 'phangs pa'i sgyu ma'i lus / /
rnamX par dge mod zin med 'di snang gi /
rnamX g.yeng dra bar chud pa'i yid dbangX skyo / /
bloX bzang rgyal ba'i legs gsung ga bur rgyun / /
bloX gros zla ba gzhon nu'i dbyings rum nas / /
bloX ldan kun da'i tshal du nyer spros pas / /
bloX mchog ge sar so 'phreng lhug par 'dzum / /
maX dul brlang po'i sems ldan ngan pa 'gas / /
maX sbyin dngos po blangs pa'i byung ba yis / /
maX lus skye bo'i yid rab 'khrugs gyur te / /
maX rungs g.yul gyi ral kha 'gyed par rtsom / /
mtshams zhu /
slad char /
lugs zung rnam dpyod 'dab brgya'i 'dzum ris ni / /
dge legs sbrang rtsi'i bcud dang lhan cig tu / /
lhug par grol ba'i pad dkar gzhon nu'i ljon / /
rkyen sel r+wa ba yangs por skyed bsrings mdzod / /
'di nas gzhi med rtsa bral sems nyid klong / /
'khor 'das spros kun rdzogs kyang sgyu ma bzhin / /
rang rtsal ma 'gags gegs su shar ba rnams / /
ye stong dbyings su zhi ba'i smon pa bgyid / /
lhag bsam ma smad rin chen yol go las / /
'phrin yig man+da ra ba'i mal+li ka /
rtag tu 'thor ba'i shis pa dam pa'i dpal / /
bdag yid kun dga' rgyas pa'i dpyid du mdzod / /
de ltar don ldan zhu mchid zur mig ma / /
nyams dang 'gyur ba'i 'jo sgeg rol pa can / /
skyes bzang rgyan gyis spud de blo gros kyi / /
khang bzang rin chen skas las ldem bzhin song / /
zhes zhu yig gcer min tsam du lha rdzas dang /
zhabs stegs khri'u rgya rtsi ma khrol ldan gcig bcas cha 'phreng bsam 'phel gling nas khri byang sprul ming pas /
shing glang zla ba drug pa'i tshes bco lnga bzang por phul / / / /
! gong gsal nas bskyar ma'i 'phrin yig byung ba'i lan du slar bkur ba'i yi ge ni /
rabX dkar bsod nams sa bon gtsang ma'i khams / /
smon lam bdud rtsi'i chab kyis brlan pa las / /
lang tsho'i kho lag yongs rdzogs dpag bsam ljon / /
dge legs grib bsil mngon dga'X gang de la / /
blo gros dri bzang dga' ba'i skyed tshal du / /
mngon par rtsen pa'i mtsho byung gzhon nu ma'i / /
bai DUr phang 'gro'i rgyud las 'phos pa'i dbyangs / /
don bzang tshig tu 'jebs pa'i glu 'di gson / /
legs byas chu shel dag pa'i thig le las / /
lhag bsam 'od ris rabX dkar zla ba khyod / /
@# / /
spyod bzang mkha' dbyings mdzes pa'i lang tsho la / /
kun nas chags pa'i rtse dga'X ci yang bgyid / /
phrag dog tsher ma rnon pos yongs khyab pa'i / /
rmongs rtul tshang tshing 'khrigs pa'i nags khrod 'dir / /
rig byed dri bsung mngar por 'thul ba yi / /
tsan+dan gzhon nu khyod nyid tsam du bas / /
kye ma deng dus 'di na skye bo phal / /
phan nyung gnod pa du ma'i sna 'dren pa / /
zang zing e raN+Da yi ljon shing phon / /
dpag bsam 'dod 'jo'i dbang por 'khrul bas blus / /
'byung dka' 'jig sla byung na 'phral yun gyi / /
bde ba dam pa'i srog la rno ba'i mtshon / /
'di snang srid 'byor 'khyog 'gro'i grib ma la / /
dpyod ldan su zhig bag phebs dga' bar sems / /
khyod ni ston mchog bden pa gsung ba'i bkar / /
yid dbang nyer gtod gtong pa'i blo gros sgo / /
ches yangs me zhal lam du grol ba 'dis / /
bsod nams nor bu'i bang mdzod dog por byas / /
shes rab ral gris bden bzung rmongs pa'i dgra /
bsad pa'i dmar 'od mdangs chags ye shes sku / /
phyogs bral rgyal ba'i mkhyen rab gur gum rdul / /
gcig tu spungs la zur phud lnga par grags / /
mgon de'i ngo mtshar mtshan dpe'i snang brnyan ni / /
rmad byung gzi byin lham mer 'bar ba'i tshe / /
'jam dpal gzhon nu dngos su 'dir byon pas / /
nor 'dzin kun dger bgyis zhes mkhas rnams gleng / /
legs spyod rnam par dkar ba 'o ma'i mtsho / /
chad med rlabs 'phreng gyen du 'phyur ba na / /
phyogs 'di'i gzur gnas dra ba'i rkang ldan khyu / /
bsngags brjod mgrin pa'i rdza rnga brdung la brtson / /
gang gi 'phrin yig gzhan gsos gnyis skyes rgyal / /
'dzum grol ut+pal chun po mchus thogs te / /
gre 'gyur snyan pa'i sgra brgya sgrogs bzhin par / /
yid kyi naT mtha' mdzes pa'i dpyid du son / /
'di na ches dkar las kyis 'phangs pa yi / /
dal dang 'byor pa'i lang tsho'i me tog ni / /
mchog gsum byin rlabs drod kyis bskyangs pa las / /
re zhig nyer 'tshe'i ba mos reg ma gyur / /
kye ma thub bstan snang ba'i mu khyud che / /
tshul min shing rtas chu lha'i phang par drangs / /
ngan spyod rlung dmar 'khrugs pa'i rdul 'tshubb dang / /
'grogs pa'i smag rum stug pos kun nas 'khigs / /
rmongs byed chang gis drgs pa'i gnyis 'thung khyus / /
rang 'dod gya tshom gom stabs yon po ru / /
sgyur bas skye rgu'i phan bde dpal gos mtsho / /
ming gi lhag ma tsam du mod la byas / /
kho bo'i lhag bsam padma dkar po'i ljon / /
legs bshad sbrang rtsi'i 'dod pa 'jo pa gang /
phyogs 'di'i skyed tshl rgyan du mdzes mod de / /
dus ngan bser bus bskyod 'di ya ma brla / /
'on te mi gtsang 'dam khrod bying ba yi / /
bsam 'phel dbang gi rgyal po ji bzhin du / /
snyigs 'gro'i brlang spyod dri mas g.yogs na yang / /
rang gi ngang tshul mi 'dor gshis lugs yin / /
slad mar lang tsho'i sa la mos pa'i tshal / /
'tsho thabs ga bur gzegs ma rtag 'thung bas / /
bsngags 'os rnam dkar 'dab brgya bzhad pa'i 'dzum / /
yab mes rgyu @# / /
skar bdag po'i rjes 'gror mdzod / /
mtshan tsam gyis kyang srid dang zhi ba'i mun / /
lhag med 'joms mdzad mchog gsum nyi ma'i 'od / /
gsol 'debs khyung sngon skyes kyis nyer drangs te / /
thugs bzhed pad tshal rgyas pa'i smon 'dun zhu / /
khyod blo mal yar skyes gzhon nu'i ljon / /
yid gcugs dri yi shing rtas bskyod pa las / /
snying la 'bab pa'i snyan tshig bsung zhim rgyun / /
phyogs 'dir 'thul bas kun dga' rgyas par mdzod / /
lhag bsam nya lcibs khog las blangs pa yi / /
don dam 'dzum dkar 'od chags muk+ti kaH / /
tshig gi srad bur spel ba'i do shal 'di / /
blo gros rin chen za ma tog las so / /
zhes zhu 'degs mtshon par rgyal dbang karma pa'i snang brnyan me thub ma byin can dang /
lha rdzas bcas cha 'phreng dgon nas khri byang sprul ming pas /
me stag zla ba dang po'i tshes dgu bzang por phul / / / /
! lha ldan nas dge ba'i bshes gnyen chen po shes rab rgya mtshos bka' yig phebs pa'i lan du me yos lor phul ba'i zhu yig dran dbang dgyes pa'i mchod yon dge /
shesX rlom phal dang phal gyi spyi bo na / /
rabX dkar grags pa'i spring yig 'god pa can / /
rgyaX dang phyogs su ma chad mdo sngags glus / /
mtshoX byung snying gar 'dzum pa'i dran dbang drung / /
gang gi legs bshad sbrang rtsi'i ro mngar gyis / /
yid la rab dga'i myos thob bung ba des / /
mi phyed gus pa'i zlos gar rtsen bzhin du / /
don gnas bsngags pa brjod pa'i dbyangs 'di gsol / /
zad mi shes pa'i tshogs gnyis rab dkar rdul / /
mtshan dpe'i tshom bu gcig tu bzlums pa'i zla / /
dge legs rgya che'i 'od kyi khor yug 'dzum / /
skal bzang blo mtsho'i dpal du bsil ba nas / /
phyag rgya'i lang tsho rab gsal smin legs ma / /
skyes bzang nor bu'i 'phyang 'phrul g.yo bzhin par / /
nyams 'gyur stong gi 'jo sgeg rol ba yis / /
yid kyi r+wa ba mngon dga'i ngo mtshar 'dzin / /
dregs ldan yongs kyi ral pa'i rtse mo na / /
zhabs sen 'od dmar reg pa'i dge mtshan can / /
sdom brtson 'khor los bsgyur ba'i bstod tshig gi /
ut+pal phreng ba khyod las 'os pa su / /
phyi nang rig pa'i gnas kyi gang+gA'i chab / /
mkhyen rab lto ba yangs por dog med du / /
'thungs nas thar 'dod 'dod 'jo'i gsos sman cher / /
skyugs tshe drang srong dza hu khengs pa skyungs / /
rnam dag lung gi glog dmar phreng ba dang / /
nyer 'grogs phra zhi ba rigs tshul rdo rje'i char / /
'bum du dkrigs pas rgol ngan brag ri'i rtse / /
dum bur bshig pa'i rgyal rnga ci yang brdung / /
nges tshig so sor rig pa'i chu 'dzin las / /
legs bshad bdud rtsi'i gru char rtag 'jo bas / /
mdo dang sngags kyi skyed tshal blo gsal gyi / /
rin chen myu gus rnam par mdzes pa thob / /
de ltar 'chad rtsod rtsom pa'i 'od dkar phreng / /
dpag yas nam mkha'i lam du grol ba na / /
mkhas mang ngang mo'i tshogs 'dis bsngags brjod kyi / /
mgrin rnga 'khrol bas thub bstan mtsho chen khengs / /
rmad byung snying stobs ka ba'i @# / /
dpung pa yis / /
blo bzang bzhed gzhung bsam 'phel nor bu'i gdugs / /
srid zhi'i tsha gdung 'phrog pa'i cho ga ru / /
bzung bas 'gro 'di da dung skal ba sbom / /
'di na ches dka' las kyis 'phangs pa'i rten / /
'du byed sdug bsngal mtsho las sgrol ba'i gru / /
mi mthun rlung gis gzhan du ma byas kyang / /
'di snang 'ching bu'i lcid kyis ches cher non / /
dad gshin dkor nag dug gi khu ba yis / /
rab myos chos brgyad spre'u'i zlos gar ni / /
gzhan don gzugs su bcos pa'i zol zog gis / /
skal mnyam byis pa 'drid pa'i tshul 'di dman / /
rgya chen gzhung gi de nyid ma mthong zhing / /
nyams myong tshad ma'i gdeng drod mi ldan par / /
phyug po'i nor la rtsi ba'i bshad yam gyi / /
bcos ma'i me tog spel ba'i mal+li ka /
ma dad mi shes yang dag 'jog la lhod / /
phyi nang 'gal ba byi la'i brtul zhugs can / /
rmongs dang 'dun pas 'gro ba'i rna rgyan du / /
bkod 'di tshu tol mthong ba'i snang ngor mdzes / /
nges dang ngoms dang grogs med mtho dman 'gyur / /
sdug dang mi sdug bral 'phrad sdug bsngal sogs / /
kun 'byung 'khor ba'i gshis su gsungs pa yang / /
deng dus 'di na ched du gsal ba bzhin / /
rnam dag gzhung lugs ral pa mthug pos brjid / /
gzhan dring mi 'jog spobs pa'i lus stobs rgyas / /
rten 'byung rigs tshul sbar khyim g.yo ba khyod / /
thub bstan gangs ri'i dpal du rtag mdzes shing / /
'phrin las nyi ma 'bum phrag 'bar ba'i gzis / /
zas gtsang sras kyi bstan mchog padma dkar / /
stong nyid snying rje'i snying po can gyi 'dzum / /
skal bzang bung ba'i dpyid du grol bar mdzod / /
gzhal du mi spyod mkhyen pa'i chu gter ni / /
rjes chags rlabs phreng mkha' la 'phyur ba las / /
'phral yun kun dga' sbyin pa'i zegs ma brgyar / /
'thor bas bdag yid da dung mchog tu mdzod / /
de skad zhu mchid chu klung bu mo zhig /
tshig don dbu ba dkar po'i do shal rgod / /
bdog pa'i gser gyi bye ma 'dren bzhin par / /
gangs can chos kyi rgya mtsho'i ngogs su song / /
zhes zhu yig stong min tsam du lha reg a she dang /
rin chen sa yi snying po thur zho lnga bcas cha 'phreng bsam gling dgon nas khri byang sprul ming pas /
me yos zla tshes bzang por phul / / / /
! rgyal thang 'a sbug sprul sku bstan 'dzin 'phrin las kun mkhyen nas stong pa 'bom bla mar bskur rgyu'i yi ger phran nas bzos pa /
rmad byung dgeX ba'i tshogs zung me shel rdul / /
mtshan dpe'i tshom bur smin legsX nyin mor byed / /
skal bzang dpalX gos 'dab brgya bzhad pa'i gnyen / /
'phrin las 'od stong 'barX ba'i zhabs drung du / /
bstanX 'dzinX bshes gnyen du ma'i gdams pa'i 'phrin / /
nyan zhing bklags pa'i lasX bzang mi dman yang / /
kunX rmongs mun pas snying la mal bcas pas / /
mkhyenX pa'i bdud rtsi ma 'thung des 'di skad / /
mang thos lung gi lus stobs rab rgyas shing / /
rtogs pa'i myos bum mtho ba'i gnyis 'thung dbang / /
bag phebs zhi @# / /
ba'i nags klung nyams dga' bar / /
bla med theg pa'i gom stabs bsgyur ba nas / /
rjes su brtse ba'i sna zhags ring po yis / /
snyan tshig ut+pal gsar pa'i mal+li ka /
'di na blo dman gzhon nu'i thod rgyan du / /
bcing tshe gus spro'i zlos gar ci yang bsgyur / /
bstanX pa rin chen mchog gi sgor zhugs kyang / /
bdag tu 'dzinX pa'i 'phrin lasX btsan po yis / /
kunX nas kun tu mnar ba'i snying med po / /
mkhyenX gsum lam las gol ba kho bo yang / /
yongs grub 'dus ma byas kyi ye shes dang / /
yod min med min dgag bya'i mtshams ral ba / /
gol sar song ba'i mtha' bral dbu ma che / /
klu dang zla ba'i lugs mchog rgyal ba'i yum / /
de la tshad mas lta ci yid dpyod kyang / /
yang dag rigs pas 'dren pa'i skal ba phra / /
som nyis srid pa hrul po gtong ba'i tshul / /
'di na smon pa'i yul du bgyid cing mchis / /
mgon khyod snyigs ma 'phyur ba'i dus mtha' 'dir / /
kun gzigs drang srong dgyes pa'i dga' tshal der / /
snga 'gyur bstan pa'i rgyal mtshan sgreng bzhin du / /
sde gsum dgeX legsX dpalX gzi 'barX bar 'tshal / /
kun khyab mi shigs grwa zur med pa'i khams / /
rang byung rang shar thig le chen po'i rtsal / /
'khor 'das rol mor 'byams su klas pa'i khrod / /
'chi bya 'chi byed bral ba'i ngo bor bzhugs / /
dgag sgrub spros pa bral ba'i do r+wa na / /
du ma ro gcig gzung 'dzin 'phri ba chod / /
gang shar rgyan du rol ba'i nyams rtogs 'bar / /
gsang chen rgyan du rol ba'i gar stabs mdzod / /
de skad zhu mchid padma dkar / /
don bzang ge sar sor phreng dgod / /
bdog pa'i sbrang rtsi'i thigs pa can / /
theg chen rgya mtsho'i gling nas spros / / / /
! shing glang lor cha phreng nas gro mo'i rgyal chen la phul ba'i lung zhu /
rgyalX kun mkhyen brtse nus pa'i rol gar gzugs / /
rgyalX ba gnyis pa'i ring lugs legs skyong ba / /
rgyalX chen shugs ldan rtsal zhes grags snyan gyi / /
rgyalX rnga brjid por ldir ba'i zhabs drung du / /
chosX kyi rgyal po 'jam mgon bla ma yis / /
chosX tshul bdud rtsi rang gir spyod bzhin du / /
chosX brgyad dug chus myos pa'i zlos gar can / /
chosX gzugs gar gyi dbang pos 'di skad gsol / /
khyod drin sbrang rtsi'i bcud kyis nyer 'tsho ba'i / /
rnam dpyod gshog rtsal zhan pa'i bung ba bdag /
shul lam bde bar sngaX loX mgo zla'i nang / /
thos bsamX me tog 'phelX pa'i glingX derX sonX / /
thog mar phan bde'i me tog 'joms pa'i gshed / /
nag phyogs ser ba'i sprin nag zhig slad du / /
sri mnan gtor bzlog dbyug mchod drag sreg sogs / /
las bzhi'i rim gro'i 'thor rlung ci nus spros / /
phal rnams khrid de rim gyis bkri ba dang / /
skad dang gsung rab brda don 'dris pa'i phyir / /
cho 'phrul smonX lamX nyinX zhagX bcoX lnga'iX barX / /
mdzangsX dang blunX po dbye ba'i mdo sde bshadX / /
lha klu saX bcudX lus phra'i bzhin ras ni / /
bag med dri mas nyams pa rje bla ma'i / /
bumX paX brgya phragX bcuX gnyisX lhag tsam pas / /
bde skyid lang tsho rdzogs pa'i cho ga byas / /
@# / /
thog mar thun mong lam gyi smin pa'i slad / /
chos 'dod skya ser nyis stong brgal tsam la / /
dbo zla'i tshes nas nyin zhag bco lnga'i bar / /
gsung rab kun gyi snying po bsdus pa'i bcud / /
ma rungs sems kyi glang smyon gdul dka' ba / /
bag med kyo ba rnon pos dbang byas te / /
bla med zhi ba'i r+wa bar myur bkri ba'i / /
byang chub lam gyi rim pa'i dmar khrid ni / /
dam pa'i legs bshad rin chen 'byung gnas las / /
bdag blo bum pa'i bcud du 'khyil ba 'ga' / /
lhag bsam kun sha'i rtse mor nyer blangs te / /
gdung sel bdud rtsi'i zegs ma ci yang 'thor / /
de nas don gnyer lnga stong lhag tsam la / /
sngon 'gro'i gtam du bya ba zhib nan 'brel / /
'phags mchog thugs rje chen po'i dbang bskur bar / /
dge ba'i mtshan mar mngon pa'ang cung zad shar / /
dmigs brtse brgya phrag nyin bzhin dam bca' can / /
lnga brgya lhag par bcu gsum 'jigs mdzad dang / /
dpa' gcig las rung khas blangs klu mtsho zlar / /
de yi smin byed dbang gi bya ba byas / /
slar yang gshin rje'i dgra yi bsnyen chen ni / /
khas blangs me ror bcu gnyis zhag gi ring / /
rim pa gnyis dang gzhi bsnyen chen mo'i khrid / /
khyab bdag bla ma'i phyag bzhes bzhin du bgyis / /
nyes spyod phyi sa'i ro la rtag sred pa'i / /
skye bo'i rkang drug 'di dag chos nor gyi / /
thabs mkhas sbrang rtsi mngar pos nyer bkug pas / /
re zhig bag yod padma'i tshal na rtsen / /
'on te chos pa dag las zog po brin / /
drang po'i mi bas g.yo can dpung pa dar / /
sdig can sog le'i sems ldan bla gzugs 'gas / /
phan bde'i 'khri shing gcod pa mi 'gyur grang / /
dkar min 'bras bu bdo ba'i rlung shugs kyis / /
'thab rtsod byin za sbar bas sde dgon nags / /
bsregs pa'i zhing stong 'jag skya 'phyur ba sogs / /
'khor ba'i ngang tshul gsal ba bzhin du snang / /
de ltar log spyod bu yug 'tshub pa'i khrod / /
kho bo'i lugs gnyis pa ku la yi 'dzum / /
cung zad grol 'di bstan srung ri dwags mig /
khyod byin 'gram chang mngar po'i mthur nges pas / /
nyin bzhin dad pa'i rtsig ngos su / /
kun rtog pir gyi ri mo yis / /
mthong grol khyod kyi gzugs brnyan ni / /
yang yang 'dri zhing 'di na mchis / /
'di gsham don tshan bdun yod pa tshig tshogs mang che bas 'dir ma bris /
gong gsol don tshan so sor nyes bsrung legs spel gyi thabs rim ji zhu bcas bka' gsal brtse bas gzigs pa mkhyaien zhes gsol ba 'debs rten mjal dar a she dang /
phud dod phyi sgor ri bo'i grangs ldan bcas cha phreng bsam gling nas khri byang sprul ming pas / /
shing glang zla drug pa'i tshes bzhi bzang por phul / / / /
! 'di'i phyir phebs bka' lan ni /
hrIH sngon tshe rdo rje 'chang dbang nas / /
sngonX gyi skyes mchog nyid nas kyang / /
sngonX gyi thugs bskyed dam bcas pa / /
sngonX nas thos bsam rigs phul gnas / /
sngonX bsus der phebs mdzad pa sogs / /
sngon du bgegs tshogs nyon mongs @# / /
bcom / /
mgo 'thom shar phyogs bzang por bkri / /
snod bcud gter gyis byur bur gtam / /
thun mong ba dang bla med kyi / /
chos kyi 'khor lo mdo sngags lam / /
zung 'brel bskor ba'i a mr-i gyis / /
bdud rtsi zas tsam rkang gnyis sogs / /
ka ma la yi tshal na rtsen / /
bdud rtsis rab tshim slob ma sogs / /
rgya chen 'dus der dregs pa yang / /
dga' bde'i dpal yon bsam las 'das / /
'dul 'dzin nged la sman rag phud / /
su wa ra Na yi phud dod dang / /
sgeg mo'i reg bya dam rdzas 'brel / /
mgron pos bka' drin shin tu che / /
bsreg bya za sogs dbang po yi / /
klong du snyoms shing yal ga'ang sreg /
n+ya gro d+ha yi 'khri shing rigs / /
byung na sreg la shin tu dga' / /
dang por sku gegs zhi byed dmigs / /
tshe gzungs gnas bcu bstan rgyas dang / /
drug cu khri tshar 'gro nges dang / /
gnyis par spyir cha phreng yul dgon dmigs bka' 'gyur sgrogs / /
gdugs dkar bzlog chen 'bad gal che / /
gsum pa rten cha phreng du byams sku'i bzhengs 'di skor la / /
gegs par ma shar drug cu ma / /
gang mang k+SheH tra pA la yi / /
gtor bzlog gnad smin sgrol ma gsog /
bzhi par rtse mo'i dpung rgyan dang / /
klung dar gdugs dkar 'gro gang che / /
lnga pa me stag bzang ngo che / /
re 'bras 'grub pa'i grogs dan yong / /
drug pa sngon gyi mol don bzhin / /
'phral 'phral myur du yong ba sogs / /
nges nas tam+bu ra brgyud du / /
nyal 'gro'i rgyun bzhin yong ba dang / /
gang ci'i gnas su 'dor med skyob / /
dbyangs a nges pa /
sa mthar 'jam dpal bstan par dpalX / /
dpalX ldan dam pa gang dag zhabsX / /
zhabsX pad brtan nas yang dag lamX / /
lamX bzang gsal bar mdzad pa gnang / /
i nges pa /
mi yi rigs kyi ji srid pa'i / /
u nges pa /
gzugs sku bu sdug gdung gdung kun / /
e nges pa /
ye rer mel tshe dregs sde nges / /
o nges pa /
nyon mongs blo log mthong sgrol skyob / /
chos kyi rgyal po tsong kha pa'i / /
dus mchod dang bstun dus gsol nyin / /
'dul 'dzin sems dpar rol bzhin du / /
dbang lcog dga' ba'i tshal nas phul / / / /
! rgyal thang a sbug sprul sku rin po che bstan 'dzin 'phrin las kun mkhyen nas rgyal srid sna bdun dang sbyar ba'i snyan tshig gi 'phrin yig 'byor lan /
blo bzang rgyal bstanX snying po 'dzinX la / /
bshad sgrub mdzad 'phrinX bsam lasX 'das pas / /
skal bzang snying la kunX dga' 'jo ba'i / /
mkhyenX brtse zla med mchog sprul gang der / /
le dbar khriX phrag sa yis bskal yang / /
yid kyi byangX bur mdza' gcugs ri mo / /
gzhig tu med cing chos rdzu'i zlos garX / /
dbangX rtul mig sngar mdzes des 'di skad / /
aX ma 'gro kun sgrol ba'i sems mchog /
snying gi sbugX nas rtag tu bsrel te / /
bstanX pa'i bya ba khur du 'dzinX cing / /
bla ma'i uzhal+g+dams 'phrin du bzlo bas / /
rnam dkar las ldan mtha' yas gdul bya / /
kun rmongs @# / /
mun pa'i mal nas slong la / /
mkhyenX gter 'jam mgon rnam thar skyong 'dir / /
blo bzang rgyal ba dbyings nas dgyes snyam / /
'phrin yig yid 'phrog dri za'i na chung / /
skyes bzang gser gyi do shal bskyod bzhin / /
tshig don nyams 'gyur stong du sgeg pas / /
bdag yid gzhon nu'i brtan pa kun 'phrog /
theg mchog chos kyi srid la 'os pa'i / /
rin chen bdun du sbyar ba'i bstod tshig /
nor srung rgan po seng+ger sgrog 'di / /
'dris pa'i ku re'i co 'dri min nam / /
'on te blo ldan slob mas bla ma / /
so skye la'ang rgyal kun ngo bor / /
blta zhing bkur bar thub pas bsngags pa'i / /
lam bzang nyams su bstar ba yin mchi / /
bloX gros dman yang bzangX por rloms shing / /
yongs yeX mi shesX rmongs rtul kho bo / /
bstanX pa'i bya ba'i gzugs brnyan 'dzinX bzhin / /
rgyaX chen dkor nag dug mtshoX 'thung mus / /
aX ye mtshan sgra la bu /
a sbug /
'a bu nges med 'ong 'dug pas 'di ltar byas gson dang snying giX bu gcig /
'aX 'ur skyon bral padma'i sdong buX / /
bstanX yod gzugs sku bstanX pa'i dpal 'di / /
'dzinX mar rdo rje'i lang tsho 'dzinX cing / /
'phrinX yig yid dga' 'jo ba'i 'phrin bzang / /
lasX su che bas snyoms lasX ma mdzod / /
kunX phan rgyal bstan kunX nas spel la / /
mkhyenX bzang khyod kyi mkhyenX rtsal bskyed ces / /
garX 'gro'i gtol med smyon pa'i garX mkhan / /
dbangX po ma dul dbangX bskur mkhan des / /
byaX lor zin med byaX ba'i gseb nas / /
mchogX khyod mchog tu dgyes phyir phul lo / /
zhes gzigs rten mtshon par X zla tshes bzang por phul / / / /
! sa rta gnam lo gsar tshes skabs \u0f38skyabs rje yongs 'dzin khri chen gling rin po che dang /
mtshur phu karma pa /
sa skya khri chen sogs la rten 'byung shis dbyangs 'bul gnang la /
saX gsum mun sel 'dren mchog rtaX bdun dbang / /
'phrin las 'od stong phyogs brgyar bkraX ba'i gzis / /
shisX pa'i phan bdeX padmo 'bum grol ba'i / /
dge legsX srid mthar mi nub gsal bar smon / / / /
! ma'i sor 'bel kob nas ser byes tre hor dge bshes bka' 'gyur ba blo bzang thub bstan se ra'i dgon par rdo rje rnal 'byor ma'i bsnyen chen skabs zhug yig phul 'byor gyi bka' lan la /
bloX gros mtshungs med bzangX po'i rtsal gyis / /
thubX dbang gnyis pa'i bstanX 'dzin gang nyid / /
bloX gsal skal bzangX skye bo rnams la / /
thubX dgongs ma nor tshul bzhin bstanX cing / /
bloX rtse bla ma lha la gtad de / /
rdo rje btsun mo'i rnal 'byor bzangX por / /
brtson pa'i dka' thubX mchog la gzhol zhing / /
bstanX yod gzugs sku bde ba'i ngos nas / /
khri steng 'dzegs pa'i ne tso bzhin du / /
chos gtam smra la ro 'dzin byung yang / /
shing sdong ~X rgan ~X po khong rul 'dra ba / /
kho bor rag ban gser du brtsis te / /
snying nas dran pa'i gdung ba'i dbyangs dang / /
thos don sgrub pa'i dam bca'i tshigs bcad / /
gnyis 'thung ris mdzes sa snying rten bcas / /
sug par 'byor pa rab dga'i rtser son / /
gsol 'debs byin rlabs char 'bod de la / /
don skyon ci srid dge bshes @# / /
gsung lags / /
tshig brjod bde min re zung mchis pa / /
zur du bkod yod de la gzigs mdzod / /
'di na kho bo 'tsho ba bde mod / /
rang g.yeng gzhan bslu'i 'du 'dzi'i dra bar / /
rtag tu chud der bsun pa skye yang / /
gzhan ngo bzlog dka'i tshul 'di skyo ba / /
kye kye gson dang bka' gdams gong mas / /
bla ma'i byin rlabs che dang chung ba / /
dngos la ma yin rang la rag las / /
yon tan rdzogs pa'i bla ma min yang / /
de la de yi byin gyi rlabs 'byung / /
zhes dang khyi so'i ring bsrel dpe ltar / /
kho bor dam pa'i yon tan dben yang / /
mang thos bshes gnyen chos kyi bu khyod / /
lam gyi mthar thug bla ma'i rnal 'byor / /
snying por bzung ste rtse gcig brtson dang / /
sras bcas rgyal ba'i byin rlabs 'jug pa'i / /
rten 'brel nam yang bslu ba ma mchis / /
lam gyi rtsa ba 'di nyid brtan ngos / /
zab myur khyad par 'phags pa'i nye lam / /
mkha' spyod mkha' 'gro'i rnal 'byor bcu gcig tshig tu ma lus bsam sgom mdzod cig /
rgan po ngas kyang bla slob dam tshig /
mi brjed snying gi ri mor bkod de / /
nyid kyi chos ldan legs smon mtha' dag /
yid bzhin 'grub pa'i gsol 'debs zhu lags / /
zhes khri byang skye ming pas /
phyi lo zla ba bdun pa'i tshes nyer bdun la phul / / / /
! sku ngo lcog steng thub bstan nor bzang la lo gsar mtshams 'dri'i bka' shog tu stsal ba ni /
thubX pas legs gsung rgyud sde rgya mtsho'i bcud / /
gsang chen bstanX pa'i myur lam zab mo las / /
mkha' spyod norX bu brtsegs pa'i grong khyer du / /
ci dgar rtsen pa'i skal bzangX 'dzin par smon / / / /
! 'jar pan nas a tsar+ya tshul khrims skal bzang gis zhu yig phul ba'i bka' lan /
yang dag thub tshulX zla med dge bcu'i khrimsX / /
phyogs mthar gsal ba'i bgo skalX bde 'byung nor / /
legs smon bzangX po'i rol mtshor smin pa'i 'bras / /
dri bral ston gyi lang tsho rgyas de'i drung / /
lus kyi ljon pa 'phags yul 'dir brtan mod / /
mdza' ba'i me tog phyogs der dgod pa las / /
snyan 'jebs bsung zhim 'phro ba'i ga bur 'di'ang / /
khyod yid gdung sel dga' bskyed sman du re / /
rab dga'i mtsho chen spel ba'i 'phrin gyi zla / /
gzugs 'dzin ra ris sel ba'i bdud rtsi'i skyes / /
'dzin mkhas shar gyi thig le gnyis pa des / /
bdag yid kun da'i 'dzum phreng cir yang dgod / /
sngon rabs nor gyi gnyen des rgya bal gnas / /
'grim pa'i gtam zhig grags pa'i lam du mchis / /
deng dus shar gyi gling du mngon pa'i gzhung / /
'chad la slob dpon mchog cig mngon du gyur / /
e ma thub bstan nor 'dzin snyigs ma'i mtshor / /
dengs par nye yang snying stobs rus sbal gyis / /
'degs bzod dpung pa'i mthu nus 'di mthong bas / /
stobs kyi 'jug pa'i rabs kyang bden du dogs / /
bsil ldan chos kyi ma dros rol ba'i mtshor / /
legs smin gser sbyang @# / /
dag pa'i mchod sdong che / /
sa mtha'i mun sel sgron mer brjid pa de / /
thub bstan ring du bsrings pa'i cho gar gal / /
slad kyi char yangX yangX dag rig pa'i 'phrul / /
thub pa'i chos tshulX tshulX bzhin spyod pa'i sgo / /
rgya cher 'byed phyirX phyirX zhing mi zhum par / /
khams kyi 'phrod zabX zabX mo'ang mi g.yel 'tshal / / / /
! rdor gling san 'jo se mtho slob bod rigs rnams kyis gsar deb phul 'byor gyi bka' lan /
rang rigs blo gsal rig pa'i 'od rlabs kyis / /
lugs gnyis shes yon mkha' mthar nyul ba'i dpyid / /
tshig snyan don zab gsar deb padmo'i 'dzum / /
bdag yid bung ba 'gugs pa'i pho nyar son / /
sde bzhi'i dpal gyis phyug pa'i blo gsar tshogs / /
rnam dpyod rang rtsal ngom pa'i ltad mo la / /
'byams pa'i bdag yid rtse gcig bsam gtan bzhin / /
spro dga'i dbyings nas ched brjod 'dis kyang bsngags / /
da dung tshig don snyan 'jebs rol mo'i glu / /
spel bas bsil ldan ljongs kyi khyad nor tshogs / /
dngoms pa'i dbyangs kyis kun yid bde blag tu / /
'gugs pa'i shis pa ring du bkye bar 'tshal / /
zhes yongs 'dzin khri byang skye ming pas /
phyi lo zla ba gsum pa'i tshes la phul / / / /
! mdo stod tre hor khul nas slob bu dge a chung gis zhu yig phul 'byor gyi bka' lan mjug sdom la /
aX ye dus gsum rgyal ba gshegs pa'i shul / /
chungX 'bring chen po'i lam mchog dam pa der / /
aX ma 'gro kun khrid pa'i bzod stobs de / /
chungX du min par ches cher skyed cig pu / / / /
! pha ran si'i rgyal sa spa ri sir bod kyi chos dge dga' shar dge bshes lung rigs rnam rgyal la stsal bris su /
thub pas lungX bstan klu thogs yab sras kyi / /
gzhung don rigsX pas 'byed pa'i thabs tshul gyis / /
rnamX grol lam mchog 'gro la legs gdams te / /
rgyalX ba gnyis pa'i lugs bzang yongs spel mdzod / / / /
! bal yul sa khongs khum bu khul nas rdza rong 'khrul zhig sprul sku ngag dbang chos kyi blo gros rin po che nas gsung bris dang chabs cig tshe rdzas 'bul gnang gi bka' lan 'go brjod la /
mtshan 'dzin 'khrul pa'i mdud rgya rang sar zhigX /
ngagX gi lam 'das dbangX bzhi'i lam bzang rdzogs / /
theg mchog chosX tshul dpyid kyiX pho nya'i glus / /
bloX chen rgyal ba'i grosX bzang 'doms khyod rgyal / /
zhes rgyal ba dang shis pa brjod pa sngon du 'gro ba'i sgo nas skabs don nang lhug stabs bder gsol snying X X X zhes yongs 'dzin khri byang sprul ming pas zla ba bzhi pa'i tshes bcu bdun bzang por phul / / / /
! pha ran sir gtan bzhugs a mdo yon tan rgya mtshos snyan tshig gi lam las drangs te zhu yig phul 'byor gyi bka' lan 'go brjod du /
chos kyi grags pa'i gzungs spobs rnam dpyod kyi / /
yonX tanX bsam 'phel nor bu'i gter brgya yis / /
rgyaX chen blo gros mtshoX 'jings yongs gtams shing / /
legs bshad rlabs phreng 'bum g.yo gang de'i drung / /
bloX chen dam @# / /
pa'i ming gi rgyan mdzes kyang / /
bzangX min chos brgyad 'gong pos snying myos te / /
yeX dag gdod ma'i gnas lugs zab mo'i don / /
shesX rab rnon pos ma mthong des 'dri zhu / / / /
! sud si'i gzhis khongs rdza rong yab tshang gi bu blo bzang dge 'dun dang /
mkhar rta 'og pa'i bu mo skal bzang sgrol ma gnyis gnyen sgrigs rten 'brel skabs shis brjod bka' yig stsal bar /
mtshungs med bloX dang bzangX po'i spyod pa yis / /
dgeX tshogs gtan bde'i 'dun ma legs 'grub cing / /
bsod nams bgo skalX bzangX dgu rab 'phel bar / /
'gro sgrolX tA re maX yis mchog sbyin mdzod / /
yongs 'dzin khri byang sprul ming pas /
zla tshes dge bar phul / / / /
dge legs 'phel / / / /
