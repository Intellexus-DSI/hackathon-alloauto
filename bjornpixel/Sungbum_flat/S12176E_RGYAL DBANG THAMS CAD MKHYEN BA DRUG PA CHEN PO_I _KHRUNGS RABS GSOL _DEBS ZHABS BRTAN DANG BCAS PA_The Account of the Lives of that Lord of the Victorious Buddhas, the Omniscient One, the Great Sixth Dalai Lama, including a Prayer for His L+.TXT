@# / /
rgyal dbang thams cad mkhyen ba drug pa chen po'i 'khrungs rabs gsol 'debs zhabs brtan dang bcas pa bzhugs / /
@# / /
na mo gu ru lo ke shwa rA ya /
blo chen rgyal kun gsang gsum bdud rtsi'i dpyid / /
mkhas btsun bzang po'i rin chen ka raN+Dar / /
'khyil bzhad tshangs dbyangs chos char 'dod dgu'i gter / /
rgya mtsho'i bskal par stsol la gsol ba 'debs / /
spang rtogs yon tan rtser son dpal stug gtsor / /
grub gang sa bcu'i dbang phyug zol brten nas / /
gdul bya'i khams dang bsam pa ji bzhin du / /
ston mdzad gru 'dzin bdag por gsol ba 'debs / /
dkar mchog gsum gyi 'bangs gyur gnam skos dbang / /
dri med bla ma'i gsung gis bskul ba'i mod / /
bod yul dge bcu'i khrims kyis skyong mkhas pa'i / /
srong btsan chos kyi rgyal por gsol ba 'debs / /
legs gsungs bka' dang bstan bcos ma lus pa / /
gdams par shar ba shing rta'i srol 'byed cher / /
rgyal bas lung bstan skal bzang rna rgyan du / /
'gong mdzad bshes gnyen ston par gsol ba 'debs / /
'od gsal 'chi med las 'ongs 'khon rigs dbang / /
dkyil 'khor rigs brgya'i bdag po rdo rje can / /
bshad sgrub yongs 'du ngar drag kun dga'i ljon / /
snying po'i 'bras bus dung la gsol ba 'debs / /
bka' gdams gong ma'i ring @# / /
lugs seng ge'i sgras / /
smra ngan ri dwags tshogs rnams skrag mdzad cing / /
'gro ba'i skyabs gcig 'jig rten dbang phyug dngos / /
sangs rgyas sgom pa'i zhabs la gsol ba 'debs / /
'phags tshogs dge 'dun mkhan po'i skur bstan nas / /
blo bzang rgyal ba'i lung rtogs dam pa'i chos / /
phyogs dus kun tu lhun gyis grub mdzad pa'i / /
shes bya thams cad mkhyen la gsol ba 'debs / /
dge la 'dun pa'i thugs gsad rgya mtsho las / /
'ongs ba'i legs bshad rmad byung zla zer gyis / /
thub bstan gsal mdzad dbyangs can bzhad pa'i rje / /
lnga rig grub pa'i gtsol gsol ba 'debs / /
bsod nams rgya mtsho'i 'jigs las legs 'khrungs pa'i / /
sku gsum 'dod dgur stsol ba'i yid bzhin dbang / /
kun khyab thugs rje mtshungs pa bral ba'i dpal / /
mkhas grub dam pa'i mgon la gsol ba 'debs / /
zab lam rim gnyis rnal 'byor mthar phyin pa'i / /
mthu stobs rdo rje 'bar ba'i 'brug gi sgras / /
bdud sde'i dpung tshogs 'joms pa'i dpa' bo mchog /
yon tan rgya mtsho'i zhabs la gsol ba 'debs / /
khyab bdag ngag gi dbang phyug zla med pa / /
blo bzang rnam 'dren kun las khyad par du / /
'phags pa sring zhi'i gtsug gi rgyan gyur pa'i / /
dkyil 'khor rgya mtsho'i mgon por gsol ba 'debs / /
blo bzang rin chen dbang gi rgyal po ltar / /
snyan grags tshangs dbyangs srid pa gsum na 'khrol / /
'phrin las rgya mtsho'i gos can khyab mdzad pa'i / /
rje btsun bla ma'i zhabs la gsol ba 'debs / /
shes byar sring pa'i chu gter dbag bka' ba / /
mkhyen dpyod khyor ba gcig gis legs drangs nas / /
'chad rtsod rtsom pa'i bdud rtsir skyug mkhas pa'i / /
kun gzigs drang srong chen por gsol ba 'debs / /
sgra tshad bzo gso nang rig gser 'khor chos / /
rgyal bstan gling bzhi kun la mnga' bsgyur te / /
skal bzang mos pa rgya mtshor lam bzang gi /
rdzogs ldan dga' ston stsol la gsol ba 'debs / /
rmad byung dkon mchog thugs rje'i byin rlabs dang / /
bstan srungs 'dod khams dbang phyug mthu rtsal dang / /
sa gsum skye dgu'i legs byas bden stobs kyis / /
lha mi'i 'dren mchog bskal brgyar zhabs brtan shog /
de ltar shugs drag gus pas gsol btab mthus / /
pad dkar 'chang dbang rje btsun bla ma yis| tshe rabs kun tu 'bral med rjes bzungs te / /
gsung gi bdud rtsi ngoms med 'thung bar shog /
thub chen ring lugs spyi dang khyad par du / /
'jam mgon chos kyi rgyal po tsong kha pa'i / /
mdo sngags bstan pa phyogs brgyar 'phel bzhin du / /
'gro kun phan bde'i dpal la spyod gyur cig /
legs pa'i shes rab sgyu 'phrul dra ba'i gar / /
sangs rgyas bstan pa'i rgya mtsho spal slad du / /
chos srid gnyis ldan mi dbang tshul 'dzin pa / /
yun ring zhabs brtan bzhed don lhun grub shog /
de yin mthu las rgya hor bod gsum gyi / /
skye dgu phan tshun byams pa'i sems dang ldan / /
chos 'byor rdzogs ldan rjes 'gror blar 'phel zhing / /
bkra shis dpal gyis phyogs kun khyab par shog /
ces don gyi slad du mtshan nas smos te bdag gi mkhan po rin po che drin can @# / /
rtsa ba'i bla ma rigs dang dkyil 'khor yongs kyi mnga' bdag rgyal ba kun gyi cod pan dam pa ngag dbang blo bzang rgya mtsho 'jigs med go cha thub bstan lang tsho'i sde nyid slar yang bstan 'gro'i dpal mgon du mchog gi sprul pa'i sku'i bka' drin du phebs pa rgyal dbang drug pa blo bzang rin chen tshangs dbyangs rgya mtsho dpal bzang po'i 'khrungs rabs rags pa dang bcas pa'i gsol 'debs tshigs su bcad pa'i rim pa 'di ni rang nyid dam pa gang der mi phyed pa'i dad pa brtan po'i thogs skyong mi dbang chen po sangs rgyas rgya mtsho'i bka'i 'khor los nye bar bskul zhing /
ngo bo 'jam pa'i dbyangs rdog legs pa'i shes rab sogs sku'i skye ba phal cher 'brom ston rgyal ba'i 'byung gnas ngang 'bral ba med par yang srid kyi tshul bzungs nas 'gro ba dpag tu med pa phan bde la 'god par mdzad cing /
mdzad par 'gyur bar bka' gdams glegs bam sogs lung bstan du ma dang mthun par 'phags chen dam pa gnam skos rgyal po'i rol par shar pa 'di nyid kyang zhabs pad yun du brtan pa'i gsol 'debs dang bcas pa shAkya'i btsun pa blo bzang ye shes kyis dang pa'i yid kyis pho brang chen po po ta la'i 'dab rol du sbyar ba shu baha mastu / / / /
