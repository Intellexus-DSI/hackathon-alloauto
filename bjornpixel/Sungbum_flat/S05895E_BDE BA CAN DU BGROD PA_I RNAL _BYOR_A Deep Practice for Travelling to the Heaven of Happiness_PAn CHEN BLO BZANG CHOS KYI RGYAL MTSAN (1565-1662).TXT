! / /
na mo gu ru many+dzu g+ho ShA ya /
rang bzhin gnas nas rtsa ba'i bla ma ni / /
yi dam mchog gsum chos skyong bsrung mar bcas / /
spyan drangs mdun gyi nam mkhar seng+ge'i khri / /
padma nyi zla'i gdan la bzhugs su gsol / /
skyabs mchog rtsa brgyud bla ma yi dam lha / /
chos skyong bsrung mar @# / /
bcas pa thams cad la / /
sgo gsum dang ba'i sgo nas phyag 'tshal zhing / /
byang chub snying po'i bar du skyabs su mchi / /
mchod pa'i tshogs 'bul sdig kun so sor bshags / /
dge la yi rang chos 'khor bskor bar bskul / /
bskal brgyar mya ngan mi 'da' bzhugs par gsol / /
dge tshogs bla med byang chub chen por bsngo / /
gang gi drin gyis 'dod dgu'i bde ba che / /
sku gsum go 'phang mchog kyang bde blag tu / /
stsol mdzad skyabs kyi dam pa yid bzhin nor / /
bla ma rin po che la gsol ba 'debs / /
rab 'byams phyogs bcu'i rgyal ba sras bcas kyi / /
thugs rje 'phrin las ma lus gcig bsdus nas / /
tha mal tshul gyis 'gro ba'i don mdzad pa'i / /
bla ma rin po che la gsol ba 'debs / /
dus gsum bde bar gshegs pa kun gyi gtso / /
brgyad khri bzhi stong dam chos 'byung ba'i gnas / /
'phags tshogs dge 'dun yongs kyi 'dren pa mchog /
bla ma rin po che la gsol ba 'debs / /
sgrib bral lhan skyes bde stong rol pa che / /
sna tshogs gdul bya'i bsam pa ji bzhin du / /
dkyil 'khor 'khor lo bye ba'i bdag nyid can / /
yi dam lha tshogs rnams la gsol ba 'debs / /
dran pa tsam gyis bar chad kun sel cing / /
mchog dang thun mong dngos grub ma lus pa / /
'bad rtsol med par yid bzhin stsol mdzad pa'i / /
chos skyong bsrung ma rnams la gsol ba 'debs / /
gang zhig bsten na bslu ba med pa'i skyabs / /
bla ma yi dam bsrung ma'i tshogs rnams la / /
rtse gcig mos pa'i yid kyis gsol 'debs na / /
'bral med thugs rje chen pos byin gyis rlobs / /
bdag ni sngon chad nyon mongs dbang gyur pas / /
sgo gsum sgo nas mi dge ci bgyis pa / /
gnong zhing 'gyod pas 'dren pa rnams kyi ni / /
spyan sngar ma lus yongs su bshags par bgyi / /
deng nas bzung ste tshe rabs thams cad du / /
rtag tu dal 'byor tshang ba'i rten thob cing / /
bla ma mchog gis 'bral med rjes bzung ste / /
sdug bsngal kun gyi ming yang med par shog /
gnas skabs 'dir yang 'gal rkyen kun zhi zhing / /
tshe dang bsod nams longs spyod dpal 'byor sogs / /
mthun pa'i rkyen rnams ji ltar bsams pa bzhin / /
'bad rtsol med par lhun gyis grub par shog /
mdor na rje btsun bla ma'i thugs rje yis / /
bde ba can sogs dag pa'i zhing bgrod nas / /
mgon khyod mngon par rdzogs par sangs rgyas pa'i / /
'khor gyi thog mar bdag cag 'gyur bar shog /
ces sgang chen nas sde pa chos rje'i thugs dam du /
btsun pa blo bzang chos kyi rgyal mtshan gyis smras pa'o / /
