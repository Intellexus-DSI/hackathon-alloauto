@# / /
skra chog rus chog 'jim pa byin rlabs sogs bzhugs /
! /
na mo gu ra we /
'dir skra'am rus chog bya tshul mdor bsdus ni /
sangs rgyas chos dang tshogs mchog la / /
byang chub bar du skyabs su mchi / /
bdag dang gzhan don bsgrub slad du / /
bdag gis byang chub sems bskyed do / /
zhes skyabs sems lan gsum bya /
rang nyid skad cig gis bcom ldan 'das rdo rje mi 'khrugs pa sku mdog sngon po zhal gcig phyag gnyis pa sa gnon dang mnyam gzhag gi steng na rdo rje bsnams pa /
rin po che'i rgyan dang dar gyi na bza' can /
zhabs rdo rje skyil krung gis bzhugs par gyur /
ces bskyed /
de nas mdun du me sbar ba la /
rus bu 'jim pas bstums pa bcugs /
a mr-i tas bsangs /
swa b+hA was sbyangs /
stong pa'i ngang las bcom ldan 'das rdo rje mi 'khrugs pa'i thugs gnyis su med pa'i ye shes raM las mer shar ba la /
che ge mo'i sdig sgrib dang rus bu lhan cig tu bsregs par gyur /
na mo rat+na tra yA ya /
oM kaM ka ni kaM ka ni /
ro tsa ni ro tsa ni /
tro Ta ni tro Ta ni /
tra sa ni trA sa ni /
pra ti ha na pra ti ha na /
sarba karma pa raM pa rA Ni me sarba stwa nany+tsa /
che ge mo zhes bya ba'i sdig pa dang sgrib pa thams cad shIn+taM ku ru swA hA /
zhes rus bu ma tshig bar du bzla'o / /
tshig pa dang /
mdun du stags kyi khar las bum bum rdzas dri bzang gi chu dang 'o mas bkang ba dang /
snod gtsang ma'i nang seng ras dkar po bting ba'i steng du skra'am rus bu rnams bzhag /
de dag gi mdun du chu gnyis nyer spyod kyi mchod pa bshams pa /
mchod pa rnams phul du byung ba'i lha rdzas su gyur /
oM AH hUM lan gsum gyis byin gyis brlabs /
bum pa a mr-i tas bsangs /
swa b+hA was sbyangs /
stong pa'i ngang las baM las byung ba'i rin po che'i bum pa mtshan nyid thams cad dang ldan pa'i nang du pad zla'i gdan la hUM las bcom ldan 'das rdo rje mi 'khrugs pa X zhabs rdo rje skyil krung gis bzhugs pa'i spyi bor oM /
mgrin par AH thugs kar hUM /
de las 'od zer 'phros pas /
ye shes pa dang dbang lha spyan drangs /
dzraH hUM baM haMH gnyis su med par gyur /
dbang lhas dbang bskur /
rdo rje sems dpas dbu brgyan par gyur /
ces bskyed la /
oM badzra a klo dh+ya a rgya nas /
shap+ta pra tI ts+tsha swA hA'i bar gyis mchod /
thugs rje che ldan mtshan tsam zhig /
thos pas mnar med 'bar ba'i me / /
mtsho ltar bsil mdzad bcom ldan 'das / /
mi 'khrugs rgyal po la phyag 'tshal / /
zhes bstod /
bum lha'i thugs ka'i zla ba la gnas pa'i hUM yig sngags 'phreng dang bcas pa las bdud rtsi'i rgyun babs pas bum pa gang bar bsam la /
kaM ka ni bzlas rjes /
bum lha'i ye shes pa rang gnas su gshegs shing /
dam tshig pa bum chu dang ro gcig tu gyur ces bsgrub /
de nas skrAm rus bu rnams kyi steng du zla ba la @# / /
gnas pa'i hUM yig sngags 'phreng dang bcas pa las bdud rtsi'i rgyun babs pas /
che ge mo'i sdig pa dang sgrib pa thams cad dud khu dang sol khu'i rnam par byang zhing dag par gyur /
na mo rat+na tra yA ya X shAn+tiM ku ru swA hA /
zhes brjod la bum chus bkru'o / /
de nas spro na khrus gsol dug dbyung shis brjod bcas sbyang chog ltar byed cing /
bsdu na mi dgos /
hUM yig sngags 'phreng dang bcas pa yongs su gyur pa las bcom ldan 'das rdo rje mi 'khrugs pa zhes pa nas /
mi 'khrugs rgyal po la phyag 'tshal / /
zhes pa'i bar bum bsgrub ltar bya /
bcom ldan 'das rdo rje mi 'khrugs pas che ge mos thog drangs sems can thams cad kyi sgrib gnyis byang tshogs gnyis rdzogs te myur du mngon par rdzogs par 'tshang rgya bar byin gyis brlab tu gsol /
zhes gsol ba btab pas /
thugs ka nas 'od zer 'phros pas sems can thams cad kyi sgrib gnyis sbyangs te mi 'khrugs pa'i go 'phang la bkod pa dang /
sangs rgyas byang sems thams cad spyan drangs te /
bcom ldan 'das la thim pa 'od du zhu nas skra'm rus bu rnams la thim pas /
de nyid de bzhin gshegs pa thams cad kyi 'byung gnas rin po che'i phung por gyur par bsam mo / /
de nas skra'am rus bu rnams bskam zhing btags nas 'jim pa la bsres te sA ts+tsha 'debs pa'am /
chu bo chen po la bskur ba'am /
ri'i rtse nas rlung la bskur ba gang rung bya bar gsungs so / /
zhes skra'am rus chog bya tshul mdor bsdus 'di ni /
rdo rje 'dzin pa dkon mchog rgyal mtshan /
lcang skya ngag dbang blo bzang chos ldan /
rje btsun dam pa ngag dbang rdo rje'i zhal snga nas rnams kyi man ngag ltar ban gzugs d+harma b+ha dras sbyar ba'o / /
! / /
sra sti pra dzA bh+yaH 'jim pa byin rlabs ni /
lag pa g.yon pa'i mthe pos mthe'u chung mnan pa kha yar bstan /
g.yas pa'ang de bzhin du byas pa kha phub pa'i bar du 'jim pa bzhag la /
rang lhar gsal ba'i ngang nas /
swa b+hA was 'jim pa stong par sbyangs /
stong pa'i ngang las pad zla'i steng du b+h+rUM las 'jim pa rin po che'i phung por gyur /
rang gi thugs ka'i hUM las 'od zer 'phros pas /
'og min rnam par snang mdzad kyi thugs rgyud bskul te /
de'i thugs ka nas 'od zer dpag tu med pa byung 'jim pa la thim pas de nyid sangs rgyas thams cad kyi rang bzhin du gyur par bsam la /
oM na mo b+ha ga wa te /
bai ro tsa nA ya /
pra b+ha rA dzA ya /
ta thA ga tA ya /
ar+ha tai sa mya kaMs bud+d+ha ya /
ta d+ya tha'a /
oM su k+Shame /
sa me sa ma ye /
shAn+ti dA n+te /
a sa mA ro be /
a na la m+b+he /
ta ra m+b+he /
ya sho wa ti /
mahA te dza /
ni ra kU le /
ni ri wa Ni /
sarba bud+d+ha a d+hi Sh+TA na a d+hi ShTHi te swA hA /
zhes lan nyer gcig bzla'o / /
d+ha rma b+ha dras bris / /
! / /
bkra shis kyi 'grel ba ni /
na mo gu ru many+dzu g+ho ShA ya /
mchog gsum @# / /
gyi shis brjod kyi don ni /
mtshan dang dpe byad kyi dpal phun sum tshogs pa gang la mnga' ba de'i sku ni /
kha dog bzang zhing brtan la gzi brjid dang ldan pas gser gyi ri bo dang 'dra la /
sa 'ogs steng sa bla'i 'jig rten gsum gyi 'gro ba sdug bsngal gyis mnar ba rnams thugs rje chen pos skyob pa'i mgon po /
nyon mongs dang shes bya dang snyoms 'jug gi sgrib pa'i dri ma gsum spangs pas skyes bu gnyid sad pa dang 'dra bar sangs pa dang /
rgyas pa ni /
padma 'dab ma rgyas pa dang 'dra bar shes bya thams cad la mkhyen pa'i ye shes rnam par rgyas pa'i spyan mnga' ba /
'di ni 'jig rten rnams la dge legs ster ba'i bkra shis dkon mchog gsum gyi dang po sangs rgyas so / /
sangs rgyas de yis nye bar bstan pa'i man ngag lung gi chos ni /
mu stengs kyi gzhung las mchog dang /
theg dman las rab tu gyur cing /
phas kyi rgol ba'i ngan rtog gis mi g.yo ba dang /
sa 'og klu'i 'jig rten /
sa steng mi'i 'jig rten /
sa bla lha'i 'jig rten gsum na snyan par grags shing /
'gro ba rnams kyi nang nas blo gros dang bsod nams kyis mchog tu 'phags pa'i brgya byin la sogs pa'i lha dang /
'khor los bsgyur ba la sogs pa'i mi skal ba dang ldan pa rnams kyis mchod cing bsngags pa'i gnas su gyur pa /
chos thams cad kyi dam pa mi gnas pa'i myang 'das 'bras bu'i chos dang /
skye rgu ste skye ba blangs so cog rnams la /
sgrib gnyis bag chags dang bcas pa zhi ba'i go 'phang ster bar byed pa'i bsgrub pa'i chos lam gyi bden pa dang bcas pa /
'di ni 'jig rten rnams la dge legs ster ba'i bkra shis dkon mchog gsum gyi gnyis pa chos so / /
dge ba'i 'dun ma la tshogs pa'i dge 'dun ni /
dam pa sangs rgyas kyis bstan pa'i bsgrub pa'i chos lam bden rgyud la ldan pa /
lung gi chos mang du thos pa'i bkra shis kyi nor gyis rgyud phyug pa /
sa steng gi mi dang /
sa bla'i lha dang /
sa 'og gi lha ma yin la sogs pa rnams kyi phyag dang mchod pa'i gnas su gyur pa /
srid pa'i gnas kyi tshogs shing 'dus pa thams cad kyi mchog dang rab tu gyur cing /
ngo tsha shes pa dang khrel yod skye ba sogs /
dpal dang legs tshogs thams cad kyi gzhi dang rten du gyur pa 'di ni 'jig rten rnams la dge legs ster ba'i bkra shis dkon mchog gsum gyi gsum pa dge 'dun no / /
zhes pa 'di yang 'dul 'dzin grags pa rgyal mtshan dang /
rje tA ra nA tha'i gsung la brten nas d+ha rma b+ha dras /
bris pa'o / /
sarba dza ga taM / / / /

