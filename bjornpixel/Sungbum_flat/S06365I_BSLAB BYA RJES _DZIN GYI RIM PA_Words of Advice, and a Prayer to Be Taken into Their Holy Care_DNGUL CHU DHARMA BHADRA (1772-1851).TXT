@# / /
oM swa sti /
lhag pa'i lha yi ngo bo mchog /
dpal ldan bla ma la btud nas / /
rang la nyams myong med kyang 'dir / /
phan pa'i gros 'debs cung zad bya / /
ka ba lta bur rgyud bsrangs na / /
kun gyi tshad mar 'dzin pas na / /
kha zhe mi mthun spyod pa rnams / /
spangs nas dang po'i ngang tshul zungs / /
gdar sems la bgyis na ni / /
'di phyi gtan du bde bas na / /
nga rgyal phrag dog 'gran sems sogs / /
sems kyi dri ma 'bad pas sol / /
ca co'i smra ba sgro skur can / /
mi bzad ngan 'gro'i 'bab stegs yin / /
cha med longs gtam mang pa la / /
dga' bar ma 'dzin gre bar bskyil / /
ja chang zas skom longs spyod tsam / /
kla klo @# / /
blun po la yang yod / /
nya lto ba bzhin tshe 'di blos / /
btang nas dal 'byor don yod 'tshal / /
ta la'i shing sdong ltar gyong pa'i / /
rang rgyud nyon mongs dug gsum 'di / /
tha rgod zhing rengs rmon bas bzhin / /
'dul la kun tu brtson pa bsten / /
nga gdod bya zhes phyi gshol gyi / /
le lo'i dbang du sod gyur na / /
na rga 'chi ba'i pho nya des / /
glo bur khrid na ci tsug byed / /
pa tra gzhan gyi lad mo dang / /
g.yam la rgyug pa tsam min par / /
pha rol ngan 'gro'i g.yang sa la / /
'jigs pas snying nas lha chos mdzod / /
ba mo lta bur chos dkar ba'i / /
lhag bsam snying stobs chen po yis / /
ma lus 'gro 'di ngas sgrol zhes / /
dam bca'i khur chen phrag tu longs / /
tsa ra bda' ded ma byas na / /
gces 'dzin gcong nad mi thon pas / /
tsha grang ngal dub khyad bsad nas / /
bdag pas gzhan gces bsgom par bya / /
dza lang can gyi bdag 'dzin 'di / /
bdag med lta bas ma bcom na / /
wa kha'i chu bzhin ngan song du / /
'bab pa nyid las 'os ci yod / /
zha ltar bla ma gus bstan nas / /
bsag sbyang gsol shang bsag pa'i mthar / /
za chad spu ltar rna ba'i blos /
bdag 'dzin zhan yul grub min brtag /
'a 'ur shab shob tsam min par / /
gting nas bdag med rtogs na ni / /
ya ra ma ra gzhan med par / /
rtse gcig mnyam par bzhag nas khongs / /
r+wa can zla ba'i dpe bzhin du / /
rjes thob 'khrul snang ci shar yang / /
la 'ur gnyug ma'i don dran nas / /
sgyu ma'i rnal 'byor bskyang bar bya / /
sha rus rdos bcas phung po 'di / /
bde stong chos kyi skur sbyangs nas / /
sa las sha mo rdol ba ltar / /
lhag pa'i lha skur ldang bar bya / /
ha cang bsgrims dang glong man par / /
dag pa'i snang zhen rgyun bskyangs nas / /
a 'thas 'khrul pa'i snang zhen 'di / /
@# / /
mtha' dag drung nas dbyung bar mdzod / /
'di ni dge slong b+hu su ku / /
dbang phyug chos bzang zhes bya des / /
dge tshul ye shes chos grags kyi /
'dod pa ji bzhin bris pa yin / /
dge'o / /
! ngag gdams la tshen bzhugs /
! na mo gu ru many+dzu g+ho ShA ya /
gur kums 'dzin dbang po / /
'od stong ze gyis 'khyud 'dra'i / /
rgyal kun gsung gi mnga' bdag /
'jam mgon mgrin par bzhugs shig /
'jig rten 'jig rten 'das pa'i / /
legs tshogs kun gyi rtsa ba / /
lam ste dge ba'i bshes gnyen / /
bsam sbyor gnyis kyis sten cig /
dal brgyad 'byor bcu'i lus rten / /
don che rnyed par dka' bas / /
da lta rten 'brel 'dzom dus / /
nyin bzhin don ldan mdzod cig /
skyes mtha' 'chi bar ma zad / /
nam 'chi nges pa med pas / /
gnyen lus longs spyod kun la / /
zhen chags 'khri ba chod cig /
'jigs rung ngan song gsum gyi| |bzod dka'i sdug bsngal soms la / /
mchog gsum skyabs su bsten nas / /
las 'bras blang dor mdzod cig /
'khor ba'i sdug bsngal rtsa ba / /
bdag 'dzin lhan skyes gnyen por / /
bdag med rgyud la bskyed phyir / /
tshul khrims 'gyod med srungs shig /
nyam thag rigs drug 'gro rnams / /
drin can pha ma yin pas / /
byams dang snying rjes drangs pa'i / /
byang chub sems mchog skyed cig /
chos kun gdod nas stongs kyang / /
rten 'brel bslu ba med pas /
thabs shes zung du 'jug pa'i / /
rgyal sras spyod la slobs shig /
shugs drag snying rjes bskyod nas gzhan don sgrub la rings na / /
dbang thob dam tshig ldan pas / /
bskyed rdzogs rim gnyis sgoms shig /
bkor zan drang po bdag la / /
'di 'dra'i cha rgyas med kyang / /
mtshan ldan bla ma mang po'i / /
zhal nas de skad gsung bar / /
khyed kyang 'thad par gda' na / /
nyams su bzhes par zhu zhing / /
mi 'thad sngar khyud da 'jags / /
chu ngan lam rgyug mdzod cig /
'dir 'bad legs spyad phung pos /
stobs bcu'i go 'phang thob nas / /
mkha' mnyam sems can kun la / /
phan bde sgrub par gyur cig /
tshul 'di d+harma b+ha drar / /
bla chung 'phrin gyis bskul nas / /
shing phag rgyal zla'i tshes la / /
dngul chu'i ri bor bris so / /
sarba mang+ga laM / /
! na mo gu ra we /
gnas byang stong yang mdzod dmar po na / /
snying 'dab brgyad padma nyi zli'i khar / /
rje dus gsum sangs rgyas mi gzugs @# / /
can| |drin 'khor med ngag dbang rdo rjer 'dud / /
bdag rang rgyud dug lnga gra rgyas shing / /
las ngan pa dgu 'dzoms sbyong bzhin du / /
mi gzhan la chos bshad gros 'debs 'di| |mgon khyod thugs khrel ba'i rgyur gda' yang / /
bu dang ldan blo bzang rdo rje yis / /
'phrin yi ge'i lam nas bskul ba'i lan / /
tshig sdeb sbyor legs po mi shes kyang / /
don rgyal ba'i dgongs pa bzhin du brjod / /
chung a ma'i mngal du chags pa nas / /
dus skad cig ngal bso mi byed par / /
dgra 'chi bdag drung du snyeg lugs 'di / /
bu sems shig yod na yang yang sogs / /
tshe 'di snang bde sdug sna tshogs 'di / /
rgyu sngar song 'bras bu yin tshod 'dug /
bu bde 'dod sdug bsngal mi 'dod na / /
las dkar nag gnyis la blang dor 'tshal / /
sems mi rtag dran pa'i kun slong gis / /
khas blangs pa'i dam sdom gtsang mar srungs / /
tshig kha bshad skal po rna ba tshe / /
don nyams su len na snod ldan yin / /
gtam 'di bsnyad rnam dkar dge ba'i mthus / /
ma 'brel thogs kyis mtshon khams gsum 'gro / /
skyabs mtshan ldan bla mas rjes bzung ste / /
chos theg chen sa lam mthar son shog /
ces pa 'di yang rang gi slob bu dge slong su d+hI badzras mi rtag pa dang las 'bras las brtsams pa'i ngag gdams dgos tshul ltar d+harma b+ha dras bris pas phan thogs par gyur cig /
! na mo gu ru many+dzu g+ho ShA ya /
blo bzang thub dbang rdo rje 'chang / /
tsit+ta'i ze'u 'bru la bkod nus / /
zla ltar dkar ba'i lhag bsam gyis / /
phul ba'i gdams ngag 'di gsan 'tshal / /
mtshan nyid kun tshang dge ba'i bshes / /
dad cing gus pas mnyes par mdzod / /
don che rnyed dka'i dal 'byor rten / /
sgrub la 'bad pas don ldan mdzod / /
nges med glo bur 'chi tshul la / /
yang yang bsam nas 'chi chos mdzod / /
dkar nag las 'bras bde sdug la / /
dran shes bag yong blang dor mdzod / /
'khor ba'i gnas lus longs spyod la / /
yid brtan med pas skyo shas mdzod / /
thad pa'i lam mchog bslab gsum la / /
thos bsam sgom pas 'bad par mdzod / /
mkha' mnyam 'gro ba'i don gyi phyir / /
byang chub sems mchog bskyed par mdzod / /
rdzogs byang sgrub byed cha tshang lam / /
phar phyin drug ldan nyams bzhes mdzod / /
khyad par gsang sngags sgor zhugs nas / /
zab lam rim gnyis sgoms par mdzod / /
mdor na 'dul ba'i kun spyod pa / /
gnas nas zab rgyas lam bzang sgoms / /
nyin bzhin tshogs gsag sgrib sbyong dang / /
@# / /
rnam dag smon lam gang rgyas thob / /
zas gos gnas mal gnyen grogs la / /
'dod chung chog shes zhen log skyed / /
rtsa gzhi chang dang phyi dro'i zas / /
skyid sdug dal brel kun tu spongs / /
tshong zhing phyugs kyi 'tsho sbyong sogs / /
khyim pa'i bya ba la ma 'jug /
dgra gnyen bar ma'i 'gro ba kun / /
mdza' min 'khon min tsam du gzhog /
bslu med bla ma dkon mchog la / /
snying gi khongs nas re ltos zhus / /
gong ma'i mdzad pa rnam thar la / /
yang yang bltas nas yar bskyed thon / /
'chi tshe ji tsam brtags na yang / /
'gyod pa skye dgos med par mdzod / /
ma Ni bro ba'i sngon pa ltar / /
rang gis mi bsgrub 'doms pa 'di / /
g.yar tsha'i rgyu las ma 'das kyang / /
phan phyir yin pas dgongs gcags mdzod / /
tshul 'di pir thogs b+hik+Sha ka /
dz+nyA na shI las bskul ba'i ngor / /
dge slong d+harma b+ha dra yis / /
sman sdings ri ba'i mgul du bris / /
! na mo gu ru lo ke shA rA ya /
skyabs bslu med bla ma mchog gsum la / /
blo gdung shugs drag pos gus btud nas / /
sems mya ngan gyis non a shes la / /
gtam tshig gsum gros 'debs 'di skad smra / /
mi skyes pa'i tha ma 'chi ba dang / /
gnyen 'dus pa'i tha ma 'bral ba 'di / /
khyod gcig pu'i thog tu byung ba min / /
gnas 'khor ba 'di yig shis lug yin / /
gnyen nye 'brel rnams dang lo brgya'i bar / /
ngas skad cig mi 'brel 'grogs gyur kyang / /
sems brtse gdung sred zhen je 'phel las / /
slar tshim rgyu 'dug gam mi 'dug soms / /
sngar skyes pa nas bzung da lta'i bar / /
gnyen nye 'brel rnams dang 'grogs pa la| |dus gtan du phan nges snying po'i mchog /
'dug mi 'dug lta rtog yang dag mdzod / /
rgyu de phyir thabs med bya ba la / /
sems mya ngan byas pas phan pa med / /
phan nges pa'i sdig spang dge sgrub pa / /
dus rtag tu 'bad na pho rgod yin / /
'di dge slong d+harma b+ha dra la / /
'phrin yi ge'i lam nas bskul ba'i ngor / /
yid gsos byed ljon 'dab brang bur bcas / /
gnas dngul chu'i ri nas phul ba dge /
! na mo gu ru many+dzu g+hoShA ya /
zla med drin can rtsa ba'i bla ma dang / /
mnyam med 'dren mchog thub dbang nyi ma'i gnyen / /
mtshungs med lam ston 'jam mgon blo bzang grags / /
dbyer med zhabs zung spyi bor gus mchod nas / /
rang nyid phan pa'i spyod pas dus 'da' bzhin / /
gzhan la 'doms pa g.yar tsha'i rgyu yin kyang / /
don gnyer chen pos yang yang bskul ba'i tshe /
@# / /
bsam tshod yi ger 'god la sgra 'dzin gtod / /
mun nag sprin gyi rum du glog 'khyug bzhin / /
dal 'byor rten bzang thob pa 'di dga' bas / /
na rga 'chi ba'i pho nya ma sgug par /
lus sems bde dus nyin bzhin snying po longs / /
mu med zhing khams gzhan du rnyed dka' ba'i / /
'jam mgon rgyal ba gnyis pa'i thugs kyi bcud / /
tshang la ma nor mdo dang sngags kyi lam / /
thos bsam sgom pa'i nyams len gnad du bsnun / /
khyad par dal 'byor rnyed dka' 'jig sla'i tshul / /
bsam nas tshe 'di'i snang shes zil mnan te / /
khas blangs dam sdom spyi dang khyad par du / /
so thar sdom pa'i bcas mtshams 'gyod med spungs / /
a ho srid las nges par 'byung 'dod blo / /
gzhan don byang chub thob par 'dod pa'i sems / /
bden gnyis gnas tshul yang dag lta bu ste / /
'di la lam gyi gtso bo rnam gsum zer / /
'di 'dra rgyud la skye ba lta zhog gi / /
go yul rnam dag rnyed ba'ang srid mthar snang / /
gcan mdun rtsa ba 'dzugs par bzhed na ko / /
snying la rus pa bcug nas 'bod cig kye / /
de yi 'gal rkyen sdig pa'i grogs po ni / /
sbal pa rma can 'dra ba thabs kyis spongs / /
mthun rkyen dge bar sbyor ba'i bshes dang gnyen / /
gang yin bsam sbyor gnyis kyis spyi bor mchod nyi ma re bzhin yang dus drug tu / /
slu med tshogs kyi zhing rnams gsal btabs nas / /
yan lag bdun pa maN+Dal bcas phul te / /
cha tshang lam la bag chags gdab par gsung / /
mdor na bde sdug mtho ngam gang tshe yang / /
rang gi sems la yang dang yang brtags te / /
nyon mongs gnyen po'i stobs kyis spong ba dang / /
dag sems dran pa gso ba gnad du che / /
tshul 'dir 'bad pa'i rnam dkar dge ba'i mthus / /
mtshan nyid kun tshang dam pas skad cig kyang / /
'bral med thugs bcud gdams pas rjes bzung ste / /
ma rnams don du rdzogs byang myur thob shog /
ces shel dkar dga' ldan legs bshad gling pa mkhas mchog blo bzang rgyal mtshan dang /
lung rigs smra ba sangs rgyas mgon po zung nas bslab bya rjes 'dzin gyi smon tshig dang 'brel ba dgos tshul nan chen gsung pa ltar ban gzugs snyom las pa d+harma b+ha dras g.yar khul du sbyar ba'o /
! /
lugs zung gi blang dor 'dzol med du 'doms pa'i bslab bya rin po che'i do shal zhes bya ba bzhugs so / /
! oM bde legs su gyur cig /
smra ba zla med 'dren mchog shAkya'i rgyal / /
rgyal sras 'jam pa'i dbyangs dang mi pham mgon / /
mgon po klu sgrub thogs med jo 'brom zung / /
zung 'jug mngon gyur 'jam mgon bla mar 'dud / /
lugs gnyis shes bya'i khyon dang mnyam song ba'i / /
grangs med rgyal kun mkhyen pa'i chu klung 'bum yid 'phrog mtshan dpe'i rgya mtshor legs 'khyil ba / /
ngag dbang dbyangs can lha mos dge legs stsol /
tshe 'di'i bde sgrub 'jig rten mi chos dang / /
gtan gyi bde sgrub dam pa'i lha chos gnyis / /
'gal @# / /
med gcig grogs gcig tu 'char ba'i gtam / /
sgrog la sgra 'dzin gtod dang shes ldan dag /
'jig rten mi chos gtsang ma bcu drug dang / /
dam pa'i lha chos dge ba bcu yi khrims / /
chos ldan sa spyod mes dbon rnam gsum gyis /
byang phyogs 'gro la bcas 'di nges par mdzod / /
'di nang dag pa'i 'jigs 'phrog dpon po la'ang / /
gus pas bsnyen bkur rim gro bya dgos na| |srid zhi'i 'jigs pa kun sel mchog gsum la / /
phyag mchod skyabs 'gror dus kun brtson par mdzod / /
dang por las 'bras spang blang shes pa dang / /
bar du nan tan nyams su len pa dang / /
tha mar sdig sgrib stobs bzhis sbyong ba ni / /
dam chos bsgrub tshul lags pas 'bad par mdzod / /
khams gsum 'gro kun gnyen du mtshungs mod kyang / /
tshe 'di'i sgyu lus ster ba'i pha dang ma / /
phan 'dogs zhing du rgyal bas bsngags pa la / /
yid ches gus pas bkur sti bsgrub par mdzod / /
stobs 'byor kha drag ldan pa'i skye bo ni / /
mang yang bstan 'gror phan thogs cang ma mchis / /
de phyir lung rtogs yon tan mdzod 'dzin pa'i / /
dam pa spyi gtsug rgyan du bstan par mdzod / /
rigs rus cho 'brang btsun pa'i ya rabs dang / /
na tshod thos dang bslab pas rgan pa la / /
phu dung bsgrub na bde skyid 'phel 'gyur zhes| |mkhas mchog dpa' pos gsungs la yid ches mdzod / /
khyi dang glo ba phrad pa ji bzhin du / /
rgyus med mi la gsar 'grogs ma snga bar / /
dbyar dgun 'gyur med lta shing shug pa ltar / /
sngar 'dris mdza' bshes kun la gzhung ring mdzod / /
thag ring gnyen las khyim mtshes dgra bo yang / /
dga' zhes gna' bo'i dag las 'byung ba bzhin / /
yul mi khyim mtshes rang ltos 'khor 'bangs dpe / /
snyoms chung kun la phan pa gang thogs mdzod / /
mchog gsum dkar phyogs lha dang rang sems gsum / /
dbang btsugs drang po'i ngang tshul 'dzin pa la / /
sngon byung khyim bdag tshul khrims tshong dpon gyi / /
'gran zlar 'os pa'i yi dam brtan po mdzod / /
dmyal ba'i bud shing lta bu'i sdig can 'ga' / /
'phral snang zas gos stobs 'byor kha drag la / /
'gram chu ldang nas de rjes ma 'brang bar / /
ya rabs dam pa'i tshogs la mig ltos mdzod / /
zas nor sngon gyi sbyin shugs la rag pas / /
gsog srung dam yang 'phel ba'i nges pa med / /
de bas 'di phyi'i bde legs spel bzhed na / /
mchod sbyin gnyis kyi phyogs su longs spyod mdzod / /
rang la che phra'i phan 'dogs skye bo la / /
lhag dang mnyam sogs rang nus dang bstun pa'i / /
phan lan bgyid pa'i bsam sbyor ma bsten na / /
khrel med grangs su brtsi bas dogs @# / /
zon mdzod /
gnas tsal tso la ra ma lug smra dang / /
bre dang srang la g.yo sgyu byed pa sogs / /
kha zhe ngo lkog bsam sbyar 'gal ba'i las / /
mtha' dag srog 'phrog dug bzhin spong bar mdzod / /
'gro kun bde 'dod sdug bsngal ma 'dod phyir / /
chags sdang bral ba'i btang snyoms chen po'i dang / /
dge dang bde bar spyod pa 'ga' mthong tshe / /
phrag dog med pa'i dga' ba bsgom par mdzod / /
g.yo sgyu'i zhags snes chags ldan dam bcings nas / /
ngan spyod g.yang du skyur bar byed pa yi / /
dug 'dres kham zas lta bu'i bud med kyi / /
spos dbang ma gtod rang thag gcod par mdzod / /
dman 'bring chen po su la sna yang rung / /
rang gzhan 'phral phugs don la legs gzhigs nas / /
ha cang pher dang zhum min bden gtam gyis / /
'jam zhing don phigs smra tshul mkhas par mdzod / /
gting ring 'khor ba'i gcong rong zab mo'i nang / /
snyigs ma'i tsher rnon skyes pa'i klong tshud phyir / /
phyi nang gang nas gnod 'tshe ci byung yang / /
theg pa che zhing blo khog yangs par mdzod / /
grog sbur nas bzung bsam shes mi yi bar / /
kun gyi gces pa so so'i srog yin zhing / /
rang la tsher ma zug pa'ang mi bzod pa'i / /
ngang tshul bsams nas srog gcod sdong bar mdzod / /
gzhan gyis yongs su bzung pa'i dngos po dag /
mthu dang 'jab bu'i sgo nas blangs gyur na / /
'phral du gtam ngan rgyal khrims chad pa phog /
phyi ma dbul por 'gyur bas bag zon mdzod / /
'khor ba'i btson rar 'ching byed lcags sgrog de / /
'dod chags sred pa yin par shes pas nas / /
bgrod pa yan lag gnas dang dus min du / /
log par g.yem pa 'bad pas spong bar mdzod / /
phyi mar ro 'dzin thong gshol gyis rmo zhing / /
tshe 'dir dman pa'i gral du tshud pa dang / /
gzhan gyi 'dod don sgrub la gegs byed pa'i / /
'du shes bsgyur ba'i brdzun tshig spong bar mdzod / /
sems can mthun pa rnams la dbye 'dod dang / /
mi mthun pa la mi 'dum par 'dod nas / /
'byed tshig bden brdzun snyan min gang rung gis / /
smra ba phra ma lags pas spong bar mdzod / /
rigs lus tshul khrims kun spyod skyon sgrog sogs / /
pha rol snying la bsnun pa'i tshig rtsub mes / /
rang gzhan dge rtsa'i ljon shing sreg 'gyur pas / /
rtsub mo'i tshig de gre bar bskyel bar mdzod / /
rgyal blon chom rkun 'dod pa bud med kyi / /
gtam ? sogs don med cal col sna tshogs kyis / /
rang gzhan dge sems rtsad nas 'byin byed pa / /
ngag bkyal lags pas 'di yang spong bar mdzod / /
chags @# / /
brkam 'chums 'khu zil non sems dang lngas / /
gzhan gyi nor dang yo byad la sogs pa / /
bdag gir gyur cig snyam du smon pa ni / /
brnab sems lags pas yang dag spong bar mdzod / /
zhe sdang mi bzong 'khon 'dzin 'khu ba dang / /
zil non sems lngas sems can gzhan ngag la / /
gnod cing 'tshe ba'i bsam ngan 'chad pa ni / /
nyes dmigs lhag par che bas spong bar mdzod / /
rmongs dang drag shul log par rgyun du zhugs / /
rab tu nyams dang zil non sems lnga yis / /
las 'bras bden bzhi dkon mchog gsum la sogs / /
med par lta ba'i log lta spong bar mdzod / /
de ltar ji skad gdams pa bzhin bsgrubs na / /
tshe 'dir ya rabs mkhas pa'i grwar tshud cing / /
phyi mar mngon mtho'i rten bzang rim brgyud nas / /
nges legs grong khyer bgrod par gdon mi za / /
'on te rang nyid sdom gsum yongs nos kyang / /
bag med spyod pas nyin mtshan 'da' bzhin du / /
gzhan la 'doms 'di mdze can 'ga' zhig gis / /
mkha' lding dbang po'i sgrub thabs bsngags dang mtshungs / /
de lta na yang dpyod ldan grogs po yis nan tan chen pos yang yang bskul pa'i ngor / /
'khos bral dge sbyong d+harma b+ha dra yis / /
bzhad ljongs sa 'dzin phug yangs ngos su sbyar / /
de las 'ongs pa'i rab dkar dge ba'i mthus / /
drin can mkha' mnyam 'gro ba mtha' dag la / /
lugs zung blang dor 'dzol med 'doms pa la / /
rnam mkhyen rgyal ba kun dang mtshungs par shog /
ces lugs zung gi blang dor 'dzol med du 'doms pa'i bslab bya rin po che'i do shal zhes bya ba 'di ni /
dpyod ldan bkra shis chos 'phel lags nas nan chen pos bskul ngor /
dge slong dbang phyug chos bzang gis sbyar bya'o / /
! zhal gdam skor bzhugs so /
! na mo gu ra we /
drin can bla ma rnams dang / /
yi dam lha la btud nas / /
mdo sngags lam gyi nying khu'i / /
kha byang tsam zhig 'dri'o / /
yon tan bcu ldan bshes gnyen / /
bsam sbyor gnyis kyis bsten nas / /
'di phyi'i legs tshogs rtsa ba / /
brtan por 'dzugs la 'bad 'tshal / /
ngal brgyad 'byor bcu'i rten 'di / /
don che rnyed par dka' bas / /
mdo sngags zung du 'brel ba'i / /
nyams len snying po blang 'tshal / /
nam 'chi nges pa med cing / /
ngan song sdug bsngal che bas / /
mchog gsum skyabs su bsten nas / /
sdig spong dag la 'bad 'tshal / /
'khor ba'i sdug bsngal rtsa ba / /
kun 'byung las nyon gnyen por / /
bslab gsum rgyud la bskyed nas / /
thar pa'i gnas su bsnyeg 'tshal / /
ma rgan 'gro kun don du / /
byang chub sems mchog bskyed nas / /
phyin drug bsdu bzhis brgyan pa'i / /
rgyal sras spyod pa skyed 'tshal / /
rnam ngag dbang bzhi zhus nas / /
khas blangs che phra kun la / /
'phral phugs khe nyen brtsis nas / /
blang dor 'dzol @# / /
med gnang 'tshal / /
rang la lag len med par / /
gzhan la slob khul byed 'di / /
ban rgan d+harma b+ha dra / /
lag pa dal nas bris so / /
shu b+haM /
! na mo gu ra we /
pha khyim dang longs spyod kun bor nas / /
dben gnas su rdzogs byang sgrub de la / /
ser gzugs kyi dad pa chos rgyus mkhan / /
bdag 'dra yis bslab bya mi rigs kyang / /
rab dkar gyi shog deb bcu phrag bzhi / /
gsar phyed brtsi bcud 'phrin rten bcas / /
gegs sel gyi bslab bya dgos tshul bzhin / /
mdor bsdus 'di thugs su bcang bar 'tshal / /
dal 'byor gyi mi lus thob dus 'dir / /
sdug rus kyis snying po ma blangs na / /
tshig re la ngal re bso dus der / /
'bad 'bad cig byas kyang 'phyis skyon yod / /
dben gnas su sos ngal bag yangs dang / /
lto 'grangs dang rgyab dros nyams dga' yang / /
rgyus med kyi bar do'i 'phrang ring der / /
gcig pu ru 'gro tshe mchi ma bro / /
snang tshul 'di yang yang bsam shes na / /
sgrub pa la nang nas lcag 'debs 'byung / /
tshig gsum gyi gdams pa'i nying khu 'di / /
d+harma yi b+ha dras phan phyir phul /
zhes pa 'di mkhas khang dbon tshang la gdams pa'o / /
shu b+haM /
! oM swa sti /
mchog gsum spyi bo'i rgyan du mchod / /
gyos sgyug bza' zla lha bzhin bkur / /
ngan slong byams dang snying rjes skyongs / /
'di gsum phan pa'i bslab bya yin / /
zhes pa 'di yang lcam tshe ring bu khrid lags kyi thugs bzhed ltar d+harma b+ha dras gdams pa'o / / / /
mang+ga laM / /
! na mo gu ra we /
chos thob bla ma gus pas bsten / /
sdom gsum bslab bya mig bzhin bsrung / /
byang chub sems gnyis nan tan bsgom / /
rnam dag smon lam rgya chen thob / /
ces pa 'di lung rtogs chos kyi bang mdzod /
tho yon ye shes don grub bstan pa'i rgyal mtshan gyi gsung gis bskul ngor /
d+harma b+ha dras bris /
! bla ma yi dam mchog gsum srung ma la / /
snying nas gdung shugs drag pos gsol ba 'debs / /
dmigs yul tshe 'das 'jigs pa kun las skyobs / /
gtan gyi btsan sa zin par byin gyis rlobs / /
zhes pa 'di yang dge sdings dar rgyas lags pa'i dbon sa'i drung gi zhal 'don du d+harma b+ha dras bris / /
! oM swa sti /
drang srong sman gyi bla ma'i rgyud don bzhin / /
nang ngos 'phyug med zin la gnyen po'i sman / /
sla bcos ser sna rnyed bskur grags 'dod tsam / /
ma yin nyam thag nang par snying rje'i blos / /
byin mthus gang yin nad las myur grol te / /
rang don chos sku'i go 'phang mngon gyur te / /
gang 'dul mos blor 'tshams pa'i gzugs kyi skus / /
grangs med mar gyur 'gro ba'i sgo gsum gyi / /
brnag dka'i zug rdu rlung nas 'byin pa la / /
sman pa'i rgyal po nyid dang mtshungs par shog /
'di bla ma sku skye lags nas dgos tshul ltar d+harma b+ha dras sbyar ba'o / /
! /
na mo many+dzu shri ye /
rab 'byams rgyal ba'i mkhyen brtse nus pa'i mdzod / /
rigs gsum ngo bo gcig @# / /
tu bsdus pa'i sku / /
'jam mgon rgyal ba gnyis pa tsong kha pa'i / /
dmigs med thugs rjes rnam kun khyod la srungs / /
lugs gnyis lta ba'i 'dren byed mi gsal zhing / /
cung zad shes /
pa'ang lag tu mi len pa / /
bdag 'dra'i bslab byas khyed la phan dka' yang / /
yang yang bskul phyir gang shes mngor bsdus bshad / /
dgra gnyen bar ma su dang 'grogs kyang rung / /
rang gi sems rgyud drang po'i lam zhugs nas / /
lugs gnyis blang dor 'dzol bar ma gyur na / /
gnas skabs mthar thug 'dod don ngang gis 'grub / /
dkon mchog gsum la dad pas bsnyen bkur bya / /
ngan slong rnams la snying rjes sbyin pa gtong / /
rang ltos 'khor dang yul mi khyim mtshes la / /
spyi snyoms phan 'dogs byed pa gnad du che / /
mtho la phrag dog mi bya gus pas 'dud / /
dma' la brnyas bcos mi bya byams brtses skyongs / /
mnyam la 'gran sems mi bya 'grogs bde byed / /
kun dang bstun na rang nyid mtho sar sleb / /
lus kyi srog gcod rku ba log g.yem gsum / /
ngag gi rdzun phra tshig rtsub ngag bkyal bzhi / /
yid kyi brnab sems gnod sems log lta gsum / /
spangs nas dge bcu sgrub la brtson byas na / /
tshe 'dir nyes med bde dang ldan 'gyur zhing / /
phyi ma lha dang mi yi rten brgyud nas / /
thar pa dam pa'i gnas su skyel lo zhes / /
slu med rgyal ba'i dka' las gsal
