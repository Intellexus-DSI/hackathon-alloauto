@# / /
na mo gu ru many+dzu g+ho ShA ya /
rdo rje can zhabs rje btsun bla ma yi / /
zhabs sen 'od chags spyi bo'i gzhir bkod de / /
gcam bu'i mgrin skyes mA la spel ba la / /
blo yi dbyig ldan rnams kyis bzod pa'i rigs / /
rnam dkar stobs kyis dal 'byor rten ldan zhing / /
gzhon nu nyid nas tshangs spyod brtul zhugs 'dzin / /
phan bde'i 'byung gnas dge ba'i bshes gnyen du / /
mthong nas gus pas bsten pa khyod phyag 'tshal / /
mdo rgyud gzhung lugs sbrang rtsi'i rgyal mtshan gyis / /
blo gros dpyid kyi dpal mo mdzes byas te / /
skal bzang thar 'dod bung ba'i tshogs rnams la / /
legs bshad dga' ston 'gyed pa khyod phyag 'tshal / /
tshe 'di'i phun tshogs chu bur ltar mthong nas / /
nges 'byung byang sems yang dag lta ba dang / /
dpal ldan rim gnyis zab mo'i rnal 'byor gyis / /
zung 'jug bsgrub la brtson pa khyod phyag 'tshal / /
'dis mtshon dge bas tshe rabs thams cad du / /
bshes gnyen dam pas 'bral med rjes bzung ste / /
'jig rten 'jig rten 'das pa'i legs tshogs kun / /
yid la smon pa ji bzhin 'grub par shog /
rang gis rang la bstod pa 'di / /
brgya byin yin yang mdzes ma yin / /
'on kyang lha mi'i dbang phyug gi /
bka' stsal lci ba'i phyir 'di smras / /
rdo rje slob dpon slob ma yis / /
bstod sogs 'bad pa don yod par / /
rgyal bas gsungs pa'i bden pa des / /
mi dbang bzhed dgongs rtser son shog /
ces chos 'khor rgyal gyi gnas mchog tu blo bzang chos kyi rgyal mtshan gyis smras pa'o / / / /
