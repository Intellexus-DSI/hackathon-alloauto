@# / /
'jam mgon rgyal ba'i bstan srung rdo rje shugs ldan drag po rtsal la brten nas bsad pa gtso bor gyur pa'i drag po'i sbyin sreg gi cho ga glog gi me lce'i phreng ba zhes bya ba bzhugs so / /
@## / /
shugs drag 'phrin las dus kyi me dpung gis / /
nag po'i sems ldan bdud sde'i rtswa sbur kun / /
sreg byed drag shul srin po khros pa'i nyams / /
stobs bcu'i rtsal gyis snyems pas rtag tu skyongs / /
gang de'i las rim 'phrul gyi bang mdzod las / /
bstan la sdang ba'i gdug can phye ma leb / /
skad cig gzhob tu byed pa'i sbyin sreg tshul / /
glog gi me lce'i phreng ba dkrigs par bya / /
de la 'dir 'jam mgon rgyal ba'i bstan srung rdo rje shugs ldan rtsal la ? brten nas bstan pa bstan 'dzin yon mchod dang bcas par gnod cing 'tshe ba'i mi dang mi min gyi dgra bgegs rnams bsad las gtso bor gyur pa'i bsreg pa me'i las sbyor gyi sgo nas tshar gcod pa'i cho ga zab mo lag tu blang bde bar 'god pa la /
rnal 'byor pa la mthun mong bas rgyud sbyangs shing /
yi dam gyi dbang thob cing bsnyen bsngon du song ba /
dam tshig dang sdom pa la gnas pa /
lhag par chos skyong @## / /
'di nyid kyi srog dbang zab mo legs par thob cing bsnyen sgrub tshad du 'khyol ba /
'jam mgon lugs bzang bsre lhad med par skyong zhing /
snying rje byang chub kyi sems dang yang dag pa'i lta ba'i gdeng dang ldan pa'i sgrub pa pos /
dus ni tshes nyer dgu lta bu'i nam phyad gza' skar sbyor ba rtsub cing dus dbyangs sogs nas bshad pa'i theb dang bstun te rang gi sna rlung g.yas nas rgyu dus su 'go brtsams na legs pas /
sa gzhigs pa /
tsha sgo can dang /
rtsub pa dang /
rang bzhin gyis nag pa la dug khrag gis byugs /
steng du tshangs zur gyi thig spyi ltar gdab /
dbus nas sor bcu gnyis kyi thig skud kyis zlum por bskor /
gru gsum gyi rtse mo ston phyogs mi 'dra ba mang yang /
'dir ni man ngag ltar rtse mo lhor bstan dgos pas byang ngos kyi tshangs thig dang zlum thig phrad mtshams nas thig skud sor bcu gnyis pa des shar nub kyi zlum thig gi steng du mtshan ma btab pa'i steng dang /
de nas g+ho ngos kyi zlum thig dang tshangs thig phrad mtshams su 'phred thig re btab pas gru gsum logs re la sor nyi shu re yod pa 'byung /
slar yang thig skud sor bcu gnyis pa de la sor drug bsnan te bskor /
de'i phyir sor drug bskor ba gnyis kyi steng du byang gi tshangs thig dang zlum thig phrad mtshams nas thig skud bzung ste g.yas g.yon gyi zlum thig steng mtshan ma btab pa la sngar bzhin 'phred thig btab pas mu ran dang kha khyer sor gsum re /
thab kyi dbus nas gru gsum nang ma'i thig la reg par zlum skor gcig byed /
de nas tshangs zur gyi bar gyi zlum skor gyi steng du mtshan ma re bya /
de dag gi steng nas phyogs mtshams brgyad kyi zlum skor gyi steng du thig btab pas mtshon cha'i 'khor lo lta bu'i rtse brgyad pa 'byung /
dbus nas sor do'am zlum po gcig bskor ba'i steng du khro bo'i rdo rje sor bzhi pa zhig bri /
mu ran gyi steng rdo rje'i 'phreng ba /
kha khyer la khro bo'i rdo rje r+wa rtse phyi nang du bskor /
byang ngam lho'i phyi nas sor phyed gnyis dor nas dbus kyi tshad kyis zur bzhir bya rjes btsal te stegs bu'i thig gdab /
bdud rtsi lngas sbags pa'i sa nag po dang /
ro thal /
bong bu rnga mong sogs kyi sbang rnams gang rnyed kyis byugs /
dri ngan pa dang /
dri med pa'i me tog sngon po dang 'bru'i phug ? ma sogs gtor /
bud shing tsher ma can gyi shing dang /
ro bsregs pa'i 'gal du ma sogs gas pa zur gsum pa rtse mo gnyis rno ba sor bcu pa /
yungs mar dang dug khrag gis byugs pa gru gsum du brtsig /
chu bzhi ni /
snod rdza phor dum bu kha dog nag por byas pa gsum gyi nang du /
ba dang bong bu'i chu dang khrag rnams dri mi zhim pa'i chu dang sbyar ba'i mchod yon sogs yi dam gyi snying po'am las sngags la phaT btags pa brgya rtsa'am bdun bzlas la bsgrub /
nyer spyod kyi snod kyang sngar ltar thod pa'am rdza phor gyi nang du /
dri @# / /
nga ba dang dri med pa'i me tog nag po /
spos dkar gu gul sha chen bsres pa'i spos /
mi tshil dang nya la sogs pa'i zhag /
nyungs mar tsha ba'i mar me /
khrag la 'ol mo se tu ru ka sogs btab pa'i dri chab /
ro kha ba dang tsha ba dang /
yid du mi 'ong ba'i bza' ba dang /
sha khrag la sogs pa'i zhal zas /
'das ma 'das kyi lha la dmar gtor zur gsum sha khrag gis brgyan pa /
rdzas rnams gyi snod gong ltar la /
yam shing gi rgyu ni ma ba /
se ba sogs ro kha ba /
tsha ba dang /
tsher ma can gyi shing ngam ro bsregs pa'i 'gal du ma las byas pa dbyibs gru gsum rtsa rtse gnyis rno zhing gas pa ? bsrid sor bcu pa yungs mar dang dug khrag gis bskus pa /
me'i zhun nam /
ma 'byor na mar nag dug khrag gis sbags pa'i mar khu /
khyad rdzas ni /
dgra dmigs bsal yod na rkang rjes kyis dang skra sogs dri ma gang rnyed /
gzhan lan tshwa /
ske tshe /
shang tshe /
nim pa'i yom /
ro thal /
rnga mong dang bong bu'i spang /
khyim bya'i tshil /
tsher ma /
rus phye sogs rdzas thams cad lan tshwa dang bsres la dug khrag gis sbags /
'di dag bsres te ril bur byas kyang chog /
rdzas chen gzhan ma rnams ma phul na'ang rung /
me ni ro bsregs pa'i me'am /
gdol pa bshan pa'i khyim nas byung ba'i me blangs pa /
rdzas gdan dang gos zung rnams nag po /
rdo thal dang bcas pa'i so rtsi mdog nag po /
bsham tshul g.yas g.yon go ldog ste bsreg rdzas g.yon dang /
chu bzhi g.yas su bsham /
gong gi rdzas de dag rnams dang /
dgra bo'i thag rdzas /
thal ba /
sol ba sogs bsres pa'i zan gyis dgra bgegs gang yin gyi gzugs byas la /
dug khrag gi snag tshas bsgrub bya gang yin gyi sa bon ming spel tshig can bris pa'am yang na ling+ga rgyas par bris nas /
gzugs de'i snying gar bzhag ste lcags slar ? nang khrag gis 'bru ba khung gru gsum bris pa'i dbus sam /
lcags kyi 'brug khung gru gsum gyi nang du bcug pa rang gi mdun du bzhag /
sgrel chas /
thun rdzas sogs yo byad thams cad bsags /
gzhan yang rnga rol dung chen /
mi rkang gi gling bu /
zhwa nag phed kha /
rus rgyan rnams dang bcas te kha lhor phyogs nas drag po'i chas su zhugs /
tsog bur gnas te rkang pas rkang pa mnan pa dang /
khro bo'i skyil krung gis 'dug cing /
sos so 'cha' zhing /
mag gdong tshugs su bltas la bzhin khro gnyer can du byas /
gtso bo ni zhing bcu tshang ba'i dgra de la 'di yun ring du gnas nas bstan pa dang sems can la gnod 'tshe cher byed par 'dug pas /
de lta bu'i mi dge ba'i las ngan 'di dang bral na ci ma rung snyam pa'i rgyu'i kun slong snying rje /
dus kyi kun slong khros pa'i sems kyis sdig can 'di dag myur ba nyid du bskral bar bya'o snyam pa'i sems kyis mngon spyod kyi las la 'jug pa shin tu gal che /
de nas thog mar yi dam gyi bdag bskyed sngon du btang ste /
hrIH Sh+T+rIH brgya rtsa brgyad kyis bsang chu bsgrub /
gzhi bdag gtor ma btang /
de nas 'jigs byed kyi drag sreg sogs la rdor dril byin rlabs nas ku sha dgram pa'i bar sngon du btang nas /
mtshams der las gshin bskyed de kha sbyor dbye ba'i rim pa mdzad pa'i phyag bzhes yod kyang /
'dir 'jug ? pa bde khyad kha sbyor dbye ba'i bsgral yas rnams sngon du bya ba la /
de yang drag po'i las la 'khor gyi gtso bo zhig bskyed nas de nyid kyis dgra bo bsad pa sogs kyi las byed pa'i dmigs pa byas kyang rung mod /
'dir 'joms mdzad rdo rje shugs ldan nyid bskyed pa skabs su bab pas /
mchod gtor bla med spyi ltar byin gyis brlab /
hrIH Sh+T+rIH sa bsang /
swa b+hA was sbyang /
stong pa'i ngang las rang gi mdun @# / /
du gnam lcags kyi rdo rje'i gur khang phyi rol tu shin tu drag cing rtsub pa'i me dpung dang rlung nag 'tshub mas bskor ba yangs shing rgya che ba'i nang du khrag gi rgya mtsho dmar nag rba klong phyogs bcur g.yo ba khro chu ltar khol zhing dug rlangs sngo dmar 'ja' tshon ltar 'khrigs pa'i klong dkyil na gdug pa'i chu srin dang dug sprul spal sdig la sogs pa'i 'jigs pa'i srog chags gdug pa can du mas yongs su gang ba'i dbus su /
'byung bzhi rim brtsegs kyi steng du keng rus kyi ri rab lhun po dang bcas pa'i steng na /
dur khrod chen po 'jigs su rung ba'i gnas /
shin tu 'jigs shing gtum pa'i ljongs /
dregs pa sde brgyad kyi bshas ra /
dgra bgegs log 'dren dang bcas pa'i dur sa /
dug gi ljon shing gi tshang tshing 'khrigs pa /
dug chu dang khrag rgyun gyi chu klung 'bab pa /
'ug pa thal mdog dang dur bya kang ka srin bya bya rog khwa ta la sogs pa'i 'dre bya sna tshogs dgra bgegs kyi klad la lding zhing than skad sgrogs pa /
stags gzig dom dred seng+ge la sogs pa'i gcan gzan gtum po sna tshogs dgra la mchong zhing ngar skad 'bod pa /
dug rlangs kyi na bun 'thul ba'i klong nas drag po'i glog stong 'khyug cing rgyob sod kyi 'brug sgra sgrogs pa /
gnam lcags kyi thog ser dang mtshon cha sna tshogs kyi char drag tu 'bebs pa /
snang srid kyi dregs pa thams cad bka' 'khor du 'du ba'i gnas /
shin tu 'jigs shing skyi g.ya' ba /
mtshan mo me 'bar zhing /
nyin mo rlung nag 'tshubs pa /
mi mgo skam rlon ral gsum gcal du bkram pa'i dbus na rmang gzhi nag po gnam lcags las grub pa'i steng du /
shar du bdud kyi thod pa brtsegs pa /
lhor gshin rje'i thod pa brtsegs pa /
nub tu srin po'i thod pa brtsegs pa /
byang du gnod sbyin gyi thod pa brtsegs pa'i pho brang chen po phyi rin po che bai DUr+ya sngon po las grub pa'i gzhal yas khang rta babs dang bcas pa /
nang thod pa'i mkhar du yod pa gru bzhi sgo bzhi pa /
shin tu 'jigs shing rab tu brjid pa /
zur bzhi dmar po pad rag las byas pa /
sgo bzhi ljang gu mar gad las byas pa /
gser gyi re cha gsal ba /
byi ru'i 'phrul gyi g.ya' shing can /
rta babs mu tig las byas pa /
keng rus kyi bad yod pa /
nang keng rus kyi ka gdung rnams kyis yongs su phub pa /
rus pa'i dra ba dang dra phyed /
rgyu ma'i lda ldi /
keng rus kyi mda' yab /
thod skam gyi pu shu /
srin po drag tu khros pa'i keng rus las grub pa'i rgya phibs 'jigs su rung bas mdzes pa /
snying dang mi mgo'i tog gis mdzes pa'i stag seng dang /
zhing chen gyi rgyal mtshan rnams kyi steng du 'dre bya sna tshogs babs nas dgra la ngar skad sgrogs pa /
'jam mgon rgyal ba'i ring lugs dar zhing rgyas pa'i gdugs dang /
rgyal mtshan /
ba dan /
ru dar ser po sna tshogs kyi rtse mor nor bus mtshan pa /
ngos rnams nas khrag gi gzar chu 'bab pa /
de'i nang du mi ro rta ro gcal du bkram pa /
mi khrag rta khrag mtsho ru 'khyil ba /
mi lpags @# / /
stag lpags yol bar bres pa /
gsur chen gyi dud pa phyogs bcur 'thul ba /
phyi rol rmang gzhi'i stegs bu la ro langs dang srin po rnams kyis shon byed pa /
ru 'dren sde bzhi dang /
keng rus du mas gar 'khrab pa /
phyogs thams cad du glang chen gyi pags rlon dang /
zhing chen gyi bla bre /
mi ro'i rgyal mtshan dang /
seng ge'i ba dan /
rgyu rlon gyi lda ldi /
mgo bo sna tshogs kyi do shal /
dbang po sna lnga'i dra phyed / /
skra'i rnga yang la sogs pas nyam nga zhing /
bag tsha ba dang ya nga ba'i rgyan dang ldan pa'i gzhal yas khang gi nang du me rlung drag tu 'khrug pa'i dbus su hUM yig dmar nag /
de las 'od zer 'phros /
'jam mgon rgyal ba'i bstan la gnod pa'i sdang dgra gdon bgegs thams cad tshar bcad /
tshur 'dus yongs su gyur pa las 'jam mgon rgyal ba'i bstan srung 'joms mdzad rdo rje shugs ldan rtsal sku mdog dmar nag srin po drag tu khros pa las kyang ches cher khros pa ltar shin tu gtum pa /
'jigs su rung ba'i zhal gnams lta bur gdangs shing /
gangs ri lta bu'i mche ba rnon po bzhi gtsigs pa'i bar na ljags kyi glog phreng 'khyug pas sa gsum g.yo ba /
gnod byed dam nyams dgra bgegs thams cad mA ra ya phaT kyis 'jigs pa'i gad rgyangs sgrog pa /
drag po'i khro gnyer dpral ba'i dbyings su bsdus shing /
zhugs kyi phung po ltar g.yo ba'i dmar la zlum pa'i spyan gsum dgra bgegs rnams kyi bla srog la sdang mig tu bgrad nas blta ba /
smin ma dang sma ra dmar ser me ltar 'bar bas bdud bzhi ma lus bsreg par mdzad pa /
dbu skra kham ser gyen du 'dzings pa'i dbus na sna tshogs pad zla nyi ma'i dkyil 'khor gyi steng du 'jam mgon chos kyi rgyal po tsong kha pa chen po dgyes pa'i tshul gyis bzhugs pa /
snyan gnyis g.yos pa'i dus kyi 'thor rlung drag pos gnod byed dam nyams dgra bgegs kyi yul khams thams cad lhag med du gtor ba /
shangs bug gnyis nas 'brug sgra dang glog dmar 'khyug pa'i char sprin spros pas dgra bgegs kyi yul du thog ser 'bebs /
zhal gcig phyag gnyis kyi phyag g.yas gnam lcags kyi ral gri me rab tu 'bar ba nam mkha' la 'phyar bas dgra bgegs kyi srog rtsa rtsad nas gcod pa /
phyag g.yon dgra snying dron mo 'phar bzhin pa rtsa lag dang bcas pa zhal du gsol bas khrag gi rgyun gyis ag tshom dang mgrin pa bsher zhing 'chi bdag mngon sum lta bu /
sku'i ba spu'i bu ga thams cad nas dug dang mtshon dang nad kyi na bun gtib cing /
sprul pa yang sprul ser rgod drag po ltar 'tshubs pa /
dbu la thod pa skam po lnga'i dbu rgyan dang /
sku la dar nag gi 'jol ber /
khrag 'dzag pa'i mgo bo rlon pa lnga bcu'i do shal can /
sprul dang mi rus kyi 'khor lo'i rna cha dang /
rin po che la sogs pa'i rgyan gyis brgyan pa /
mi lpags kyi g.yang gzhi dang glang po che'i ko pa rlon pas stod g.yogs shing /
stag gi pags @# / /
pa'i sham thabs dang dur khrod kyi chas kyis rab tu 'jigs pa /
steng 'og bar gsum gyi gdon bgegs thams cad brgyal zhing dngangs la 'dar bar byed pa'i gnam lcags kyi bya khyung gshog pa lding zhing| rdo rje'i thog gi tshwa tshwa 'bum phrag 'phro ba'i steng na rgyal po rol ba'i stabs kyis /
khams gsum zil gyis gnon /
dregs pa thams cad dbang du sdud /
'jigs pa thams cad 'jigs par byed pa'i tshul gyis bzhugs pa /
gtso bo'i phung khams skye mched yan lag rnams las 'od zer du ma re spros pa las /
gtso bo'i mdun du rnam snang shugs ldan rtsal sku mdog dkar po khro zhing 'dzum pa phyag g.yas mda' dang me long gis brgyan pa 'phyar zhing /
g.yon zhags pa 'dzin pa /
sku la dar dkar gyi 'jol ber dang /
dbu la la thod ser ma gsol ba /
glang chen sna ring la chibs pa /
g.yas su rin chen shugs ldan rtsal sku mdog ser po g.yas gser gyi tshe bum 'chi med tshe'i bdud rtsis gang ba dpag bsam gyi shing gi kha rgyan can nam mkhar 'phyar zhing /
g.yon nor gzhong 'dzin pa /
rin po che'i rgyan dang rtse ber ser po gsol ba /
sga srab chas mdzes kyi lha rta ngang dkar la chibs pa /
rgyab tu padma shugs ldan rtsal khrag mdog rngams brjid 'dzum zhing chags pa'i nyams can g.yas khams gsum dbang du 'gugs pa'i lcags kyu dar dmar gyis brgyan pa nam mkhar 'phyar zhing /
g.yon rin po che'i zhags pa 'dzin pa /
dar dmar gyi gos gyon cing me tog dmar po'i rgyan can zhang blon gyi cha lugs can g.yu 'brug la chibs pa /
g.yon du karma shugs ldan rtsal shin tu dmar smug khros pa'i tshul can g.yas ral gri dgra la 'phyar zhing| g.yon tsit+ta zhal du stob pa /
dar nag gi na bza' can /
drag po'i bya khyung la chibs pa /
de dag gi mtha' skor du sgrol byed yum chen dgu /
sna 'dren dge slong brgyad /
las mkhan stag shar bcu rnams shin tu 'jigs shing mi sdug pa'i gzugs can sha la dga' ba /
khrag la rol ba /
drag po'i nga ro 'brug ltar sgrogs shing /
srog gcod kyi las la dgyes pa /
drag shul che zhing las la myur ba /
sprul pa yang sprul nyid sprul gyi tshogs dpag tu med pas bskor ba'i 'khor du pe har gza' bdud /
tsi'u dmar rgyal btsan /
ma mo gshin rje /
lha klu gnod sbyin /
nor bdag /
sha za /
srin po /
dri za /
grul bum /
bdud /
the'u rang /
'byung po /
dregs pa sde brgyad /
ru 'dren sde bzhi sogs 'jigs shing rngams pa nyi zer gyi rdul ltar 'phro ba /
stong gsum yud tsam la bskor zhing /
zhing bcu'i srog dbugs 'gam pa la rings pa'i 'khor tshogs rgya mtsho lta bus bskor bar gyur /
gtso bo'i thugs ka dang rang yi dam du gsal ba'i thugs ka'i sa bon las 'od zer 'phros /
dga' ldan mkha' spyod /
ri bo rtse lnga /
sham+b+ha la sogs gar bzhugs rdo rje'i pho brang nas ting nge 'dzin gyis sprul ba'i gnas yul chen po 'dir sprul pa'i rgyal chen rdo rje @# / /
shugs ldan rigs lnga drag po rtsal 'khor dang bcas pa skad cig gis badzra sa mA ya dzaH dzaH spos sbyor sreg cing rkang gling thod rnga sogs rol mo dbyangs dang bcas spyan 'dren pa ni /
hUM| rab zhi chos sku'i dbyings las ma g.yos kyang / /
sna tshogs sprul pa'i rol gar mtha' yas pas / /
mnyam med thub bstan rin chen srung mdzad pa'i / /
sprul bsgyur cir yang ston pa'i skur bzhengs shig /
'jam dpal rdo rje'i thugs kyi rang gzugs dngos / /
'dul 'dzin drag por khros pa'i skur bzhengs nas / /
'jam mgon ring lugs snying po bsrung ba'i phyir / /
grangs med sprul 'khor dang bcas gshegs su gsol / /
'jam dpal rdo rje'i sku yi rang gzugs dngos / /
zhi mdzad sgrib pa kun sel skur bzhengs nas / /
nad gdon rkyen ngan bar gcod sel ba'i phyir / /
zhi mdzad bye ba'i 'khor bcas gshegs su gsol / /
'jam dpal rdo rje'i yon tan rang gzugs dngos / /
rgyas byed khams gsum dpal 'bar skur bzhengs nas / /
tshe bsod dpal 'byor yar zlar spel ba'i slad / /
rgyas mdzad bye ba'i 'khor bcas gshegs su gsol / /
'jam dpal rdo rje'i gsung gi rang gzugs dngos / /
dbang sdud snod bcud zil gnon skur bzhengs nas / /
srid gsum brtan g.yo dbang du 'gugs pa'i phyir / /
dbang mdzad bye ba'i 'khor bcas gshegs su gsol / /
'jam dpal rdo rje'i 'phrin las rang gzugs dngos / /
gtum drag rdo rje shugs ldan skur bzhengs nas| |blo bzang bstan dgra phye mar 'thag pa'i phyir / /
drag mdzad bye ba'i 'khor bcas gshegs su gsol / /
sgrol byed yum dgu sna 'dren dge slong brgyad / /
las mkhan gtum pa'i stag shar bcu la sogs / /
gzhan yang 'jig rten 'das dang dregs pa'i 'khor / /
mtha' klas bkod pa'i tshogs bcas gshegs su gsol / /
blo bzang bstan la zhugs pa'i bu brgyad la / /
brtse zhing dung ba'i g.yar dam mi g.yel bar / /
dga' ldan zhing nas yab rje tsong kha pa'i / /
seng khri'i gseb nas da lta gnas 'dir gshegs / /
nyer bzhi'i yul dang sum cu rtsa gnyis gnas / /
au DI ya na byang phyogs sham+b+ha la / /
ri bo rtse lnga dpal ldan 'bras spungs dang / /
sa skya'i rmug chung gnas nas gshegs su gsol / /
dol gyi chu mig rdo phud chos 'khor dang / /
rnam rab tshong 'dus ri chos rmor ngor dgon / /
dga' rnam 'on rong lha ldan spro khang sogs / /
gar bzhugs gnas nas thogs med gshegs su gsol / /
oM d+harmA pA la mahA rA dzA badzra be ga wan ru draH pany+tsa ku la sa pa ri wA ra a kar+Sha ya dzaH dzaH dzaH hUM baM hoH dam tshig pa dang gnyis su med par gyur /
par bsam /
de nas mchod cing yan lag bdun pa 'bul ba ni /
oM d+harmA pA la mahA rA dzA badzra be ga wan ru draH pany+tsa ku las pa ri wA ra ar+g+haM pra tIts+tsha hUM swAhA /
zhes pa nas /
shap+ta'i bar gyis mchod /
sngags de la oM AH hUM btags pas nang mchod 'bul /
gang zhig dran pa tsam gyis phyi nang gi /
bar chad kun sel las bzhi'i 'phrin las @# / /
rnams / /
stsol mdzad rgyal chen shugs ldan drag po rtsal / /
bstan srung 'khor dang bcas la phyag 'tshal bstod / /
sku dang mchod rten nas /
'jam mgon bstan dgra bdud bzhi 'joms par bsngo / /
de nas gser skyems ril bu dang bcas pa bshams pa nang mchod ltar brlabs la /
hUM| bla ma yi dam dkon mchog gsum / /
rgyud sde bzhi yi lha tshogs rnams / /
khyad par bcom ldan gshin rje gshed / /
gser skyems mchod pa 'di bzhes la / /
bdag gi gzu dang dpang mdzod cig /
dam nyams 'di yi skyabs ma mdzad / /
gshin rje gshed kyi bka' sdod mchog /
rdo rje shugs ldan 'khor dang bcas / /
gzhan yang dam can rgya mtsho'i tshogs / /
gser skyems X bdag gi X dam nyams X dbyu gu drug cu rtsa bzhi sogs / /
lo zla zhag dus lha rnams dang / /
khyad par yul phyogs 'dir gnas pa'i / /
lha klu gzhi bdag 'khor bcas rnams / /
gser skyems X bdag gi X dam nyams X gzu dang dbang las mtho ba med / /
rnam par dag pa'i thugs kyis gzigs / /
gser skyems mchod pa rgya re che / /
'bru sman sna tshogs rin che bas / /
de ring bdag gi grogs mdzod cig /
ces gser skyems 'bul /
de nas rang yi dam lha'i nga rgyal brtan po'i ngang nas rig pa ngar dang ldan pas dgra bgegs sgrol ba'i dmigs pa dang bcas drag tu bskul ba 'di ltar /
hUM| rgyal ba'i bstan dang bstan 'dzin dge 'dun sder / /
bsam sbyor log par 'khu pa'i dgra bgegs kun / /
lo zla zhag dang skad cig ma 'gyangs par / /
drag po'i chad las mi bzad sna tshogs bas| |le lo g.yeng dang zas phyir ma 'grangs par / /
smyo 'bog brgyal dang rims nad gzer thung phob / /
lus dang sems phrol sha khrag zhal du gsol / /
klad pa 'jib cing rus mur lpags pa gyon / /
ngan sems 'dun gros bye ma'i chang phur bshigs / /
mnga' thang snum zad mar me ji bzhin thongs / /
tshe dpal longs spyod rgyab rten dpung dang bcas / /
bya sgro me yis bsregs bzhin lhag med mdzod / /
mdor na bdag la gnod cing 'tshe ba'i dgra / /
dngos dang rjes 'brang ming gi lhag mar thongs / /
bcol ba'i las 'di da lta ma sgrub na / /
dngos brgyud bla ma'i bka' dang dam las 'das / /
rnal 'byor bsten gsol don med re ba'i 'bras / /
bslus pas ngo nongs bstan srung ming tsam gyur / /
de bas dam tshig gnyan po ma dral bar / /
mthu rtsal drag tu bskyed la las kun mdzod / /
ces drag tu bskul /
de nas 'brug khung ling+ga dang bcas pa slob dpon gyi mdun du bzhag /
ling khebs bsal te rdo rje'i rtses nang mchod 'thor la /
las sngags kyis pa sang /
swa b+hA was sbyang /
stong pa'i ngang las hUM nag po zhu ba las dam tshig nyams pa'i dgra 'aM bgegs rnams kyi sdig sems dang las ngan las grub pa'i 'brub khung gting zab cing yangs pa'i nang du /
zhe sdang drag po'i me 'bar zhing /
gti mug gi mun pa gtibs pa| 'dod chags kyi khrag mtsho khol ba'i rba klong 'khrug cing /
phrag dog gi rlung dmar 'tshubs pa /
nad rims mi bzad pa'i na bun 'thibs shing /
gnam lcags thog ser mtshon char 'bebs pa /
bdud kyi btson khang /
gshin @# / /
rje'i bshas ra /
dmyal ba'i bsreg khang rab tu 'bar bar gyur /
de'i nang du gzugs can dgra la Ni dang gzugs med bgegs la dmigs na /
tri las dam nyams pa'i dgra bo'am gnod byed mgon dang bral ba /
gcer bu shin tu nyam thag cing lus rid pa /
mya ngan gyis gdungs pas smre sngags 'don cing /
bug dgu nas khrag 'dzag pa /
dri chen dang dri chu dbang med lhug par 'chor ba /
mtshan ma 'phyang ba /
yan lag lcags sgrog gis bsdams par gyur /
dgug gzhug bya ba ni /
rdor dril 'dzin pas 'dod rgyal gyi phyag rgya byas la ngag tu /
na mo rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi X chos kyi X dge 'dun gyi X khams gsum za byed dpal rdo rje 'jigs byed chen po'i X 'jam mgon rgyal ba'i bstan srung rgyal chen rdo rje shugs ldan rigs lnga drag po rtsal 'khor dang bcas pa'i X dpal mgon dam pa chos skyong ba'i srung ma mthu rtsal can rnams kyi X chos kyi dbyings rnam par dag cing kun rdzob rgyu 'bras bslu ba med pa'i bden pa'i stobs kyis dpal ldan bla ma dam pa'i sku dgra /
dkon mchog gsum gyi spyi dgra /
sangs rgyas kyi bstan pa'i dgra bo| sngags 'chang rnal 'byor ba bdag cag dpon slob mi nor dgon gnas dang bcas pa 'am /
rgyu sbyor yon gyi bdag po mi nor 'khor dang bcas pa la gnod cing 'tshe bar byed pa'i sgos dgra /
ngan las kyi phod btsugs pa /
de bdo ba /
ngan 'gran byas pa /
bsam pa ngan pa /
sbyor ba rtsub pa /
snga dgra byas pa /
phyi dgra byed pa /
da dgra gshom pa la sogs pa'i dam nyams pa'i dgra bo /
gzugs can gyi dgra /
gzugs med kyi bgegs /
gson 'dre lus la gnas pa /
gshin 'dre rjes su 'brang ba /
dkor 'dre nor phyir rgyugs pa /
rbad 'dre bu yug ltar 'tshub pa la sogs pa'i phyi dang nang na gnas pa'i dgra bgegs rnams kyi rnam par shes pa /
sa 'og /
sa steng /
sa bla /
mtho srid pa'i rtse mo nas /
dma' dmyal khams bco brgyad kyi gting /
phyogs bzhi mtshams brgyad gang na gnas kyang skad cig thang cig yud tsam la ling+ga 'di nyid la khug cig phob cig /
oM d+harmA pA la mahA rA dzA badzra be ga wan ru draH pany+tsa ku la sa pa ri wA ra sarba sha truM big+hA na a kar+Sha ya dzaH Ni yaM dzaH tri yaM dzaH oM badzra aM ku sha dzaH oM badzra pA sha hUM /
oM badzra s+pho Ta baM /
oM badzra g+haN+Da hoH zhes lan gsum mam bdun gyis dgug gzhug bya /
de nas rgyas par spro na slar yang drag tu bskul ba gtor chen nas 'byung ba ltar /
hUM| rdo rje 'dzin pa'i bka' 'khor nas / /
zhes pa nas /
'di dag 'khor dang bcas pa kun / /
zhes pa'i bar 'don cing /
gang ltar yang de nas /
hUM| rdo rje 'bar ba'i lcags kyu yis / /
snying nas drongs shig ang+ku sha /
sprul nag zhags pa'i glog phreng gis / /
ske nas chings shig pA sha hUM /
las kyi lcags sgrogs nag po yis / /
rkang lag sdoms shig s+pho Ta baM / /
sgra drag rdo rje'i dril chen gyis / /
phob cig badzra g+haN+Da hoH shugs drag rdo rje phur bu yis / /
snying la bsnun cig kI @# / /
la ya / /
rdo rje dgra stwa kha bo ches / /
chos cig badzra pa ra shu / /
r+wa mang rdo rje'i tho ba yis / /
rdungs shig badzra mung+ga ra / /
khro bo'i rdo rje rtse lnga pas / /
dum bur chod cig badzra na / /
reg gcod rdo rje spu gri yis / /
gtub cig badzra kU ra kaH rdo rje 'bar ba'i be con gyis / /
choms shig badzra daN+Da Na / /
rgya gram rdo rje ri rab kyis / /
gnon cig badzra stam+b+ha ya / /
rdo rje me yi sa gzhi la / /
srogs shig agne dzwa la raM / /
dus kyi rlung nag 'tshub ma yis / /
thor cig kA la wa ya we / /
zhes phyag mtshan gyis tsham rngam bya /
de nas sgrol bya'i nyes pa gsal btab ste dbang gzug pa ni /
gson cig dregs byed yongs kyi bdag /
rdo rje shugs sogs ming mang po / /
sngon tshe smon lam ji ltar btab / /
'jam mgon bla ma yab sras sogs / /
rtsa brgyud bla mas bka' ci bsgos / /
khyod kyis rdo rje spyi bor blangs / /
bro bor 'da' dka'i bdud rtsi myang / /
khas blangs dran pa'i dus la bab / /
bstan dgra dam nyams bden bral 'dis / /
bla ma smod cing sems can 'tshe / /
bstan 'dzin dge 'dun sde rnams bcom / /
khyad par rnal 'byor bdag cag la / /
snga dgra lag tu ji ltar bdar / /
da dgra sems pa mngon sum dang / /
phyi dgra yid brnag khyod kyis shes / /
bden pa'i dbang de da mdzod cig /
bdag gis gang bcol las 'di dag /
myur du khyod kyis ma bsgrubs na / /
rtsa brgyud bla ma'i bka' yang bcag /
bstan srung khas blangs 'ja' ltar yal / /
mthu stobs rdzu 'phrul rdzun gyi tshig /
rig 'dzin rnams kyi re ba bcad / /
de phyir khas blangs dam bcas bzhin / /
bstan la gnod byed 'di dag kun / /
lo dang zla bar ma bzhag cig /
zhag dang za ma ma 'gyangs par / /
srid gsum 'jig rten gar gnas kyang / /
thal ba'i rdul bzhin brlag par mdzod / /
de nas sngags kyi bar blud pa'i thun skam rlon gyis brab cing /
gnod sbyin dang gshin rje dang ma mo bdud sprul rnams kyis dug mtshon gyi char phab par gyur /
hUM| yungs kar rgyal po khro bo'i thun / /
ske tshe dug khrag lcags rde'i phye / /
drag po sngags kyis ngar btab pa'i / /
gnam lcags ser chen lta bu'i zor| |dgra bo'i lus la btab pa yis / /
dgra bgegs rdul phran bzhin du choms / /
zhes dgra gzugs la skam mthun brab /
khrag sna 'bum dang dug sna stong / /
thang khrom dug gi khu ba la / /
drag po sngags kyis ngar btab pa'i / /
brlan zhing gsher ba'i thun zor 'di| |dgra bo'i lus la btab pa yis / /
dran pa myos shing nyams par gyur / /
ces rlon thun ro sgra'i pir gyis brab /
yungs kar rgyal po khro bo'i thun / /
dug sna khrag sna khro mo'i thun / /
skam thun rlon thun thun brab pas / /
khro bo khro mos las mdzod cig /
ces skam rlon thun gyis brab /
dkon mchog gsum la gnod pa /
bla ma la smod pa /
bstan pa la sdang ba /
sems can la 'tshe ba /
sgrub pa po ala bsam sbyor log par blta bar byed pa'i dam tshig nyams pa'i dgra bo 'di la rgyob cig /
sod cig /
lhan cig skyes pa'i lha dang phye zhig /
mnyam por 'ong ba'i bdud dang sprod cig /
pho lha dang phye zhig /
mo lha dang phye zhig /
le'u'a lha dang phye zhig /
zhang lha dang phye zhig /
phrag lha dang phye zhig /
'go ba'i lha dang phye zhig /
bsten pa'i lha dang phye zhig /
las mkhan rnams kyis khrid @# / /
de 'tshog brdung la sogs pa bgyis shig /
de nas lha dbye bya ba la /
ye shes pa'i lha dang dbye ba ni /
hUM /
dgra bgegs 'di yi grogs mdzad pa'i / /
ye shes lha srung tshogs rnams gson / /
bstan dgra dam nyams sdig can 'di'i / /
mgon skyabs dpung gnyen ma mdzad par / /
mthu dang rdzu 'phrul kun choms la / /
bdag gi mgon dang skyabs mdzod cig /
brtse bas khros pa'i skur bzhengs la / /
sdig can drag po'i chad pas sgrol / /
oM badzra pi ki bi kran+ta sarba sha truM sarba dz+nyA na de wa bi de Sha ya phaT /
ces ye shes pa dang phral /
de nas 'jig rten pa'i lha srung phral ba ni /
hUM /
nyes can dgra bo'i grogs phyed pa'i / /
'jig rten lha srung thams cad kyang / /
'jigs pa thams cad 'jigs byed pa'i / /
gshin rje'i gshed po'i bka' nyon la / /
sdig ldan 'di nyid tshar gcod cig /
gzhan yang srung byed go cha dang / /
sngags rdzas rten 'brel nus pa sogs / /
chos 'byung nang btsud phur bus gdab / /
oM badzra bi ki bi kran+ta sarba sha truM sarba lo ka de wa rak+Sha bi de Sha ya phaT /
ces 'jig rten pa'i lha srung dang /
rdzas sngags kyi srung ba dang phral /
de nas sgrol gri thogs la /
hUM /
srog bdud 'bar ba'i thog zer can / /
gtum drag rgyal chen dpung 'khor bcas / /
'jigs pa'i sku ni ston re ran / /
rngams pa'i nga ro sgrog re ran / /
gsod ba'i thugs na myur re ran / /
drag shul rtsal de 'char re ran / /
mngon spyod 'phrin las sgrub re ran / /
spyi dang bye brag la sdang ba'i / /
ngam nyams snying gi tsher ma 'dir / /
'jig rten mi 'dod thams cad thongs / /
lus stod tsha ba me ltar sbor / /
bar du rlung mkhris ban kan sogs / /
bzhi brgya rtsa bzhi'i nad kun thongs / /
dal yams khrag nad gzer chen sogs / /
bzlog tu med pa'i gnyan rims phob / /
kha nas don snying khrag dron phyungs / /
'og nas bshal rims chu rgyun thongs / /
ltas ngan brgyad cu ye 'brog sogs / /
thos pas skrag rnams myur du phob / /
gnyen sogs kha rje dbang thang phrol / /
mtshon rnon 'bar bas srog lus gtubs / /
snying khrag dron mo da 'thungs shig /
hUM /
rnam par mi rtog thugs kyi bdag /
lus ngan 'di la ma bzhugs par / /
rang bzhin 'od gsal chos kyi dbyings / /
dri ma'i sbubs nas gshegs su gsol / /
oM ya mAn+ta ka su ga ta hri da ya bud+d+ha badzra muH sems rang bzhin gyis 'od gsal ba de dri ma dang bral nas sangs rgyas kyi zhing du gshegs par gyur /
ces mdun gyi nam mkhar skad cig gis rdo rje sems dpa' bsams la /
dgra bo'i rnam shes rang yi dam du gsal ba'i thugs ka drangs nas /
slar rdo rje sems dpa'i thugs kar 'phangs pas mi bskyod pa'i zhing du thogs pa med par gshegs par bsam la /
bsgral bya sgrol byed bsgral ba'i rang bzhin thams cad spros pa'i mtha' thams cad dang bral ba'i ngang du mnyam par bzhag /
de nas rnam shes spar zin pa'i phung po de chos skyong gi thugs ka nas spros pa'i las mkhan rnams kyis gtub par bsams la /
las mkhan rnams kyis ral gri la sogs pa'i mtshon chas brdeg ste bcings /
sha zos /
khrag 'thung /
rgyu ma drangs /
yan lag dang mgo bo bcad /
lpags pa bshus /
tshar bcad par gyur /
oM d+harmA pA la sogs nas /
wAr sarba sha truM big+h+nan mA ra ya hUM phaT /
ces brjod nas sgrol gris zan ling dum bu dgur gtub @# / /
pa slar yang dum bu mang du byas te bsreg rdzas rnams la bsreg te bzhag /
de nas rdor dril byin rlabs spyi ltar byas rjes /
hrIH Sh+T+rIH brjod la bsang chu dang nang mchod kyis thab dang /
mchod rdzas /
rang bcas la lag pa g.yon pas g.yas skor gyis lan gsum re bsang /
me lha'i mchod pa chu bzhi dang bcas pa spyi ltar byin gyis brlab /
de nas rdzas sbyong ba'i phyag rgya byas la /
oM oM swA hAs rdzas rnams bkrus par bsam /
oM AH swA hAs lam shing /
oM shrI swA hAs mar khu /
oM dzriM swA hAs 'bru /
oM ku ru ku ru swA hAs rdzas gzhan rnams /
de dag las gzhan pa'i rdzas rnams kyi mtshan nyid dang mi ldan pa'i nyes skyon thams cad ngag par byas te stong par gyur /
stong pa'i ngang las sreg rdzas rnams ngo bo ye shes kyi bdud rtsi lnga'i rang bzhin yin pa la /
rnam pa dgra bgegs bsgral ba'i sha rus kyi ri dang /
khrag zhag gi rgya mtsho chen por gyur /
oM AH hUM gis byin gyis brlab /
slar yang /
oM AH hUM lan gsum brjod de sgron me sbar zhing /
hrIH Sh+T+riH brjod la bsang chu dang nang mchod kyis me de la g.yas skar du lan gsum gsum bsang ngo / /
de nas sgron me de gtsang zhing shin tu skam pa'i rtswa'i chun po dang bcas pas thab kyi nang du bcug la /
oM badzra dzwa la dzwa la hUM /
zhes brjod cing gzi byin bskyed /
hUM| lan bdun brjod cing rlung g.yab kyis me spar /
hrIH Sh+rIH brjod la mar khu blugs gzar bdun gyis kyang me gso /
de nas ku sha rnams lag tu bzung la /
oM badzra satwa AH zhes lan gsum brjod la ku sha rnams byin gyis brlab /
de nas /
oM| ku sha 'di ni gtsang zhing dge /
tshangs pa'i lha rnams dag byed yin / /
dkon mchog gsum po mnyes byed pa / /
sa las skyes pa'i 'dab ma'i snying / /
bdag gi bgegs rnams thams cad ni / /
zhi dang bkra shis mdzad du gsol / /
zhes brjod nas ku sha phyag len ltar bkram /
rdor dril 'dzin pa'i lag pa thal mo sbyar nas /
bcom ldan 'das rdo rje sems dpa' bgegs thams cad zhi ba dang bkra shis par mdzad du gsol /
zhes gsol ba gdab /
de nas bsang chus thab la gtor te /
hrIH Sh+TIH sa bsang /
swa b+hA wa sbyang /
thab stong pa nyid du gyur /
stong pa'i ngang las hUM nag po zhu ba las byung ba'i ye shes kyi thab kha dog gnag cing dbyibs gru gsum pa /
mu ran kha khyer dang bcas pa /
kha khyer la khro bo'i rdo rje 'bar ba'i phreng bas bskor ba /
gra bzhir zla phyed rdo rjes mtshan pa /
dwangs shing thogs pa med par gyur /
thab kyi nang du raM las skyes pa'i me gru gsum pa'i dbus su /
sna tshogs padma'i lte bar raM las bgrang phreng /
de yongs su gyur pa las me lha sku mdog nag po nag dkar dmar ba'i zhal gsum phyag drug pa /
gnyug mar gnas pa'i rig ma dang gnyis su med pa'i sku /
phyag g.yas kyi dang po na bgrang phreng /
gnyis pas mi 'jigs pa sbyin pa /
gsum pa na gri gug /
g.yon gyi dang po na dbyu gu rtse gsum pa /
gnyis pa na spyi blugs /
gsum pa na thod pa bsnams pa /
g.yon brkyangs pa'i stabs kyis bzhugs pa /
khro bo'i rgyan rnams kyis brgyan pa'i thugs kar me gru gsum pa raM gyis mtshan pa /
dam tshig pa'i thugs ka'i sa bon gyi 'od zer las spros pa'i khro bo 'dod @# / /
rgyal gyis shar lho nas bsgoms pa dang 'dra ba'i me lha drang srong gi 'khor gyis bskor ba spyan drangs par bsams la /
lag pa g.yas mi 'jigs pa sbyin pa'i phyag rgyas mthe bong gsab cing /
oM| tshur byon tshur byon 'byung po che / /
lha yi drang srong bram ze mchog /
sreg blugs zhal zas bzhes slad du / /
'dir ni yang dag bsnyen par mdzod / /
oM T+k+ki hUM dzaH thab kyi me mtshams kyi kha khyer gyi ku sha'i gdan la bzhugs par gyur /
hrIH Sh+T+rIH brjod cing bsang chu gtor la phyir 'brangs gyi bgegs bskrad /
oM AH hrIH bra wa ra sad kA raM prok+Sha NaM pra tI ts+tsha hUM swA hA /
zhes pas ku sha'i chun pos zhal bsil gyi snod nas bzed zhal dang por lan gsum gyis bsang gtor dbul /
de bzhin du prok+Sha NaM gyi gnas su a ny+tsa mA NaM sbyar bas bzed zhal dang por zhal bsil dang /
ar+g+haM sbyar bas bzed zhal gnyis par mchod yon /
pA dyaM zhes sbyar bas bzed zhal gsum par zhabs bsil dbul /
oM mung+ga rA dzaH oM dAN+Da hUM /
oM padma baM /
oM khang+ga hoH zhes dgug /
gzhug /
bcings /
dbang du byas te /
dam tshig pa dang gnyis su med par gyur /
ces brjod /
de nas /
oM AH hrIH pra wa ra sad kA raM prok+Sha NaM pra tI ts+tsha hUM swA hA /
de bzhin du /
A ny+tsa mA NaM /
ar+g+haM /
pA dyaM /
zhes sbyar nas gong ltar dbul /
oM agna ye A di byA A di byA /
A bi sha A bi sha /
mahA shrI ye ha bya ka bya ba ha nA ya badzra puSh+pe AH hUM /
de bzhin du /
d+hU pe /
A lo ke /
g+ha n+d+he /
nai wi dyA /
shap+ta AH hUM /
zhes nyer spyod dang rol mos mchod /
oM agna ye zhes pa nas ba hA nA ya oM AH hUM /
zhes pas nang mchod dbul /
dril stabs dang bcas pas /
'jig rten dbang phyug tshangs dbang mgon gyi sras / /
me lha'i rgyal po T+k+kis dbang bskur ba / /
shes rab mchog gis nyon mongs thams cad sreg /
khro bo me lha nyid la rnam par 'dud / /
tshangs pa 'jig rten mgon gyis sras / /
me lha'i rgyal po drang srong mchog /
'byung po yongs su skyabs pa'i phyir / /
thugs rje'i dbang gis skur sprul pa / /
rig sngags grub pa'i drang srong tshul / /
nyon mongs bsreg pa'i shes rab 'od / /
bskal pa'i me bzhin gzi brjid 'bar / /
mngon shes rdzu 'phrul zhabs dang ldan / /
thabs kyi sprul pas theg pa bcibs / /
rig sngags gsung zhing bgrang phreng 'dzin / /
bdud rtsi'i bcud ldan guN+De bsnams / /
chos kyi bdud rtsi yongs la bsil / /
nyes pa'i skyon bral tshangs par spyod / /
'jig rten gnas kyang mya ngan 'das / /
zhi ba brnyes kyang thugs rje che / /
de bas bstod de phyag kyang 'tshal / /
zhes pas bstod /
oM badzra a na la mahA b+hu ta dzwa la dzwa la ya /
sarba b+ha smi ku ru /
sarba du Sh+Tan hUM phaT /
tri shya dzaH hUM baM hoH sa ma ya stwaM /
sa ma ya hoH zhes lan gsum gyis dam tshig bsgrag go /
de nas khro bo'i khu tshur gyis /
g.yas pas dgang gzar dang g.yon pas blugs gzar bzung la /
me lha'i ljags rdo rje'i rnam pa can nag po me 'bar ba'i dbyibs can la raM yig dang /
dgang blugs kyi kha la hUM yig nag po me 'od 'phro bas mtshan par gyur /
ces dang /
sngags ni /
oM agna ye zhes pa nas /
ba hA nA ya /
spel tshig ni /
khams gsum chos kyi rgyal po tsong kha pa chen po'i bstan pa bstan @# / /
'dzin dang bcas pa la sdang zhing log par 'khu ba'i sems dang ldan pa rnams dang /
khyad par bdag cag dpon slob 'khor dang bcas pa la gnod cing 'tshe bar byed pa'i snga dgra lag la brdar ba phyi dgra yid la sems pa /
da dgra gnod cing 'tshe bar byed pa'i bsam ngan sbyor rtsub 'chang ba'i dgra bgegs rnams kyi tshe dang bsod nams /
dpal 'byor phun tshogs bla srog tshe gsum dang bcas pa mA ra ya phaT /
ces sbyor ba dang /
de nas yam shing gnyis gnyis bzung la yam shing rnams ngo bo byang chub kyi shing gi rang bzhin yin pa la rnam pa dgra bgegs kyi rkang rus su bsams la phul te /
oM agna ye nas /
ba ha nA ya /
khams gsum chos kyi rgyal po tsong kha pa chen po'i zhes pa nas /
mA ra ya phaT /
ces phul bas rus pa rnams zhal du chem chem gsol bar bsam /
de nas me lha'i sngags dang spel tshig sogs sngar ltar byas te /
dgra bgegs kyi snying khrag la hub hub du gsol bar bsams la mar nag dang /
rdzas gzhan rnams sha chen sogs su bsams la drag po'i sreg rdzas gzhan rnams sngar ltar phul /
skabs 'di dang 'og tu 'das lha'i skabs lha'i sngags ma gtogs rdzas sngags mi dgos shing /
gal te rdzas sngags yod pa'i phyag len kyang yod pa ltar byed par spro na /
me lha'i sngags kyi mjug tu /
oM bo d+hi pri k+Sha ya /
khams gsum chos kyi rgyal po nas /
sems dang ldan pa rnams dang /
khyad par bdag cag dpon slob 'khor dang bcas pa'i gzi brjid phun sum tshogs pa la bar du gcod pa'i dgra bgegs thams cad mA ra ya phaT /
ces pa nas /
g+ha sma ri'i bar du so so'i skabs dang bstun pa'i spel tshig sbyar nas 'bul zhing /
de nas drag po'i khyad rdzas rnams 'bul /
rdzas chen bcu gnyis 'bul ba mi spro na /
yam shing dang mar nag gi rjes su khyad rdzas phul bas chog go /
de nas /
oM AH hrIH pra wa ra sad kA raM A ny+tsa mA NaM pra tI ts+tsha hUM swA hA /
zhes pas zhal bsil dang /
oM AH hrIH pra wa ra sad kA raM pro k+Sha Na pra tI ts+tsha hUM swA hA /
zhes pas bsang gtor dbul lo / /
de nas 'jig rten las 'das pa'i me lha mchod pa la mchod pa byin gyis brlab pa ni /
hrIH Sh+T+rIH sa bsang /
swa b+hA was sbyangs /
stong pa'i ngang las AH las byung ba'i thod pa yangs shing rgya che ba rnams kyi nang du hUM hUM zhu ba las byung ba'i gsang gtor /
zhal bsil /
mchod yon /
zhabs bsil /
me tog /
bdug spos /
mar me /
dri /
zhal zas /
rol mo la sogs pa rnams rang bzhin bde stong rnam pa mchod rdzas byed las dbang po drug gi spyod yul du zag pa med pa'i bde ba khyad par can bskyed par gyur /
oM pro k+Sha NaM AH hUM /
de bzhin du pro k+Sha'i gnas su /
A ny+tsa mA NaM /
ar+g+haM /
pA dyaM /
puSh+pe /
d+hU pe /
A lo ke /
gan+d+he /
nai wi dyA /
shap+ta /
rU pa /
shap+ta /
gan+d+he /
ra sa /
par+sha AH hUM /
rnams bcug ste phyag rgya dang bcas byin gyis brlab /
de nas rdzas spyod pa'i phyag rgya byas la /
oM oM swA hA /
zhes pa nas /
khrag zhag gi rgya mtsho chen por gyur /
oM AH hUM /
gis byin gyis brlab /
de nas 'das lha bskyed pa ni /
me lha'i thugs kar me gru gsum rab tu 'bar ba'i dbus su khrag gi rgya mtsho dmar nag g.yo zhing khol ba'i klong du 'byung bzhi rim brtsegs keng rus kyi ri rab lhun po dang bcas pa'i steng /
dur khrod @# / /
chen po shin tu 'jigs su rung ba'i dbus na drag po'i thod mkhar yangs shing rgya che ba gru bzhi sgo bzhi rta babs dang bcas pa /
rus pa'i dra ba dra phyed /
rgyu ma'i lda ldi /
zhing chen gyi bla bre /
mi ro'i rgyal mtshan sogs 'jigs shing yang ba'i rgyan thams cad dang ldan pa'i nang du me rlung drag tu 'khrugs pa'i dbus su hUM yig dmar nag /
de las 'od zer 'phros zhes pa nas /
dam tshig pa dang gnyis su med par gyur /
ces pa'i bar gong bzhin btang /
lha rnams kyi sku las 'od zer nag po'i tshogs 'phro bar gyur /
de nas mchod pa 'bul ba ni /
oM d+ha rmA pA la mahA rA dzA badzra be ga wan ru draH pany+tsa ku la sa pa ri wA ra pro k+Sha NaM pra tI ts+tsha hUM swA hA /
zhes pa nas /
par+sha pra tI ts+tsha hUM swA hA /
zhes pa'i bar chu bzhi nyer spyod 'dod yon dang bcas pas mchod /
sngags de la 'bru gsum btags pas nang mchod 'bul /
gang zhig dran pa tsam gyis phyi nang gi /
zhes pa nas /
'jam mgon bstan dgra bdud bzhi 'joms par bsngo / /
zhes yan lag bdun pa bya /
lha'i ljags rdo rje'i rnam pa can nag pe me 'bar ba'i dbyibs can la raM yig gis mtshan par gyur /
oM d+ha rmA pA la mahA dzA dzA badzra be ga wa na ru draH pany+tsa ku la sarba big+h+nan sha truM mA ra ya hUM phaT /
spel tshig ni /
khams gsum chos kyi rgyal po tsong kha pa chen po'i zhes pa nas /
mA ra ya phaT /
kyi bar drag po'i spel tshig sngar me lha'i skabs ltar btags pas mar nag lan bdun phul /
de nas yam shing dang /
mar nag /
khyad par ba'i rdzas rnams la'ang drag po'i sngags dang spel tshig gong bzhin btags la phul /
gong du smos pa ltar til dang dur ba sogs rdzas chen gzhan rnams mi dgos shing /
gal te 'bul na sngags dang spel tshig 'di kho na ltar las so so mi dgos /
cis kyang so sor phye 'dod tshe gong du me lha'i skabs su smos pa ltar sbyar nas 'bul /
de ltar sreg rdzas rnams phul tshar ba dang /
'phrin las bcol ba'i skabs su /
gtso 'khor rnams kyi thugs ka nas shin tu khros shing 'jigs pa dgra bgegs kyi sha khrag srog dbugs la rngams pa'i sprul pa yang sprul gyi khro bo'i tshogs dpag tu med pa spros /
khams gsum chos kyi rgyal po tsong kha pa chen po'i bstan pa bstan 'dzin dang bcas pa la sdang zhing log par 'khu ba'i sems dang ldan pa rnams dang /
khyad par rnal 'byor ba bdag cag dpon slob yon mchod mi nor dgon gnas dang bcas pa rnams la gn+do cing 'tshe bar byed pa'i dgra bgegs rnams kyi snying kha nas lcags kyus bzung /
mgrin pa nas zhags pas bcing ste bkug nas 'dar hed hed chos skyong 'khor bcas kyi mdun na 'dug pa la mtshon cha sna tshogs pas bsnun cing /
sha khrag rus pa nang khrol dang bcas pa dmar chom chom zhal du gsol te tshar bcad par gyur par bsam /
mar nag dgang blugs bdun /
oM d+harma pA la mahA rA dzA badzra be ga wan ru draH pany+tsa ku la sarba sha truM mA ra ya hUM phaT /
ces drag po'i sngags kyis dbul /
de nas /
oM AH hrIH pra wa ra sad kA raM ar+g+haM pra tI ts+tsha hUM swA hA /
oM AH hrIH pra wa ra sad kA raM pro k+Sha NaM pra tI ts+tsha hUM swA hA /
oM AH hrIH pra wa ra sad kA raM any+tsa mA NaM pra tI ts+tsha hUM swA hA /
zhes mchod yon /
bsang gtor /
zhal bsil gsum 'bul /
srab 'jam yang pa lha yi gos / /
@# / /
zhes sogs dang /
oM badzra wa sa s+ya swAhA /
zhes pas gos gsar pa zung me nang du dbul zhing /
lha la na bza' phul bar bsam /
oM badzra taM bu la ye swAhA /
zhes pas so rtsi dbul /
de nas /
oM d+ha rma pA la sogs wA ra buSh+pe pra tI ts+tsha hUM swAhA /
de bzhin du /
puShE'i gnas su /
d+hU pe /
A lo ke /
gan+d+he nai wi d+yA /
shap+ta rnams sbyar la mchod /
oM d+ha rmA pA la zhes pa nas /
wA ra oM AH hUM /
zhes nang mchod dbul /
gang zhig dran pa tsam gyis zhes sogs sho lo ka gcig gis bstod da phyag byas nas /
gtor ma 'bul bar 'dod na byin gyis brlabs la /
bstan srung rgyal chen rdo rje shugs ldan 'khor dang bcas pa rnams kyi ljags zhes pa nas /
nang mchod 'bul ba'i bar bskang chog ltar phul la /
gtor rdzongs ni /
hUM| 'jam mgon rgyal ba'i bstan srung rdo rje shugs ldan rigs lnga drag po rtsal zhes pa nas a mu ka mA ra ya phaT kyi bar brjod la thal mo brdab /
oM AH hrIH phra wa ra sad kA raM ar+g+haM pra tI ts+tsha hUM swAhA /
zhes gshegs skyems kyi mchod yon dbul /
de nas stag chad kyi nyes pa zhi bar bya ba'i phyir du me tog dang bcas pa'i thal mo snying khar sbyar nas /
gang yang bdag blo rmongs pa yis / /
nyes byas cung zad gang bgyis pa / /
gang phyir lus can skyabs yin phyir / /
mgon khyod de kun bzod par mdzod / /
ma rnyed yongs su ma shes dang / /
gang yang nus pa ma mchis pas / /
'dir ni bya ba gang bgyis pa / /
de kun khyod kyis bzod mdzad rigs / /
oM badzra satwa AH zhes mang du brjod nas /
gshin rje'i gshed kyi yi ge brgya pa bzla bar bya'o / /
de'i rjes la /
oM| khyed kyis sems can don kun mdzad / /
rjes su mthun pa'i dngos grub bstsa ba / /
sangs rgyas yul du gshegs nas kyang / /
slar yang 'byon par mdzad du gsol / /
oM AH badzra muH ye shes pa rnams rang bzhin gyi gnas su gshegs / /
dam tshig pa rnams bdag nyid la thim par gyur /
ces brjod cing bsam /
de nas slar yang 'jig rten pa'i me lha mchod pa ni /
oM agna ye zhes pa nas /
ba ha nA ya /
puSh+pe pra tI ts+tsha hUM swAhA /
de bzhin du /
d+hU pe /
A lo ke /
gan+d+he /
nai wi dyA /
shap+ta pra tI ts+tsha hUM swAhA /
zhes nyer spyod rol mo dang bcas pas mchod /
oM agna ye zhes pa nas ha byA ka byA ba ha nA ya oM AH hUM /
zhes nang mchod 'bul /
oM AH hrIH pra wa ra sad kA raM prok+Sha NaM pra tI ts+tsha hUM swAhA /
zhes pas bsang gtor /
de bzhin du /
A ny+tsa mA NaM /
zhes pas zhal bsil /
oM badzra taM pu la ye swAhA /
zhes pas so rtsi /
oM badzra wa sa s+ya swAhA /
zhes pas gos zung gsar pa rnams phul nas /
slar yang yam shing nas bzung ste sreg rdzas lhag ma rnams rim par 'bul ba ni /
oM agna ye zhes pa nas ba ha nA ya /
khams gsum chos kyi rgyal po tsong kha pa chen po'i zhes pa nas /
mA ra ya phaT /
ces btags la khyad rdzas kyi bar 'bul /
de nas bril stabs dang bcas /
'jig rten dbang phyug tshangs dbang mgon gyi sras / /
zhes sogs kyis bstod nas /
oM AH hrIH pra wa ra sad kA raM A ny+tsa mA NaM pra tI ts+tsha hUM swAhAs zhal bsil de bzhin du bro k+Sha NaM gyis bsang gtor phul nas /
oM agna ye zhes pa nas /
puSh+pe pra tI ts+tsha hUM swAhA /
de bzhin du /
d+hU pe /
A lo ke /
gan+d+he /
naiwi dyA /
shap+ta pra tI ts+tsha hUM swAhA /
oM agna ye nas ba ha nA ya oM AH hUM /
zhes nyer spyod rol mo nang mchod dang @# / /
bcas pas mchod /
de nas gtor ma 'jigs byed kyi nang mchod ltar byin gyis brlabs la /
oM agna ye zhes pa nas /
ba ha nA ya /
a kA ro mu khaM sarba d+ha rma NaM a dya nut+p+n+na twa t+ta oM AH hUM phaT swAhA /
zhes pa lan gsum gyis gtor ma phul /
oM agna ye zhes pa nas /
ba hA nA ya puSh+pe pra tI ts+tsha hUM swAhA /
de bzhin du /
d+hU pe /
A lo ke /
gan+d+he /
nai wi dyA /
shap+ta pra tI ts+tsha hUM swAhA /
zhes nyer spyod rol mo rnams kyis mchod /
de nas dril stabs dang bcas /
me ste bsreg bya za ba'i lha / /
drang srong rgyal po gdon gyi bdag /
shar lho me lha'i tshogs bcas la / /
mchod cing bstod de phyag kyang 'tshal / /
mchod sbyin gtor ma 'di bsnoms la / /
rnal 'byor bdag cag 'khor bcas la / /
nad med tshe dang dbang phyug dang / /
dpal dang grags dang skal ba bzang / /
longs spyod rgya chen kun thob cing / /
zhi dang rgyas la sogs pa yi / /
las kyi dngos grub bdag la stsol / /
dam tshig can gyis bdag la srungs / /
dngos grub kun gyis stong grogs mdzod / /
dus min 'chi dang nad rnams dang| |gdon dang bgegs rnams zhi ba dang / /
rmi lam ngan dang mtshan ma ngan / /
bya byed ngan pa med par mdzod / /
'jig rten bde zhing lo legs dang / /
'bru rnams 'phel zhing chos 'phel dang / /
bde legs thams cad 'byung ba dang| |yid la 'dod pa kun 'grub shog /
oM AH hrIH pra wa ra sad kA raM ar+g+haM pra tI ts+tsha hUM swAhA /
zhes gshegs skyems 'bul /
gang yang bdag blo rmongs pa yis / /
zhes pa nas /
de kun khyod kyis bzod mdzad rigs / /
oM badzra satwa AH gang mang dang /
rang gi don dang gzhan gyi don /
ka sgrub byed bsreg bya za ba gshegs / /
ji bzhin dus su tshur spyon zhing / /
bdag gi dngos grub thams cad sgrubs / /
oM AH badzra muH me lha ye shes pa rang bzhin gyi gnas su gshegs /
dam tshig pa me 'bar ba'i rnam par gyur /
me ma shi bar du dkrug pa dang 'gom yum sogs mi bya zhing /
long med tshe dri nag po'i chus gzhi la te wal ba dgra phyogs su rlung la bskur bar bya'o / /
'dir smras pa /
blo bzang rgyal ba'i ring lugs mkha' khyab tu / /
song la bstan srung rdo rje shugs ldan rtsal / /
'phrin las rno myur zla med gcig pu zhes / /
sa gsum bdud sde'i gshed du rgyal bas bsngags / /
shugs ldan 'jig dus byin za 'bar ba'i zhal / /
stong gsum ri rab hub kyis 'dren pa'i nang / /
bstan dgra dam nyams srog dbugs kham zas su / /
bstab pa'i drag po'i sbyor ba bdag gis brtsams / /
'di ni blo bzang rgyal ba'i bstan pa nyid / /
snying du bzung ba'i skal bzang rnal 'byor las / /
lta spyod 'chal bar zhugs pa'i skye bo dang / /
rang 'dod rmongs can rnams kyi spyod yul min / /
tshul 'dir 'bad pa'i dge tshogs nor bu'i tog /
srid zhi'i rgyal mtshan rtse mor bcings pa'i 'od / /
sa gsum blan 'bar ba'i gzi byin gyis / /
rnam par rgyal ba'i snang ba rtag 'char shog /
ces 'jam mgon rgyal ba'i bstan srung rdo rje shugs ldan drag po rtsal la brten nas bsad pa gtso bor gyur pa'i drag po'i sbyin sreg gi cho ga glog gi me lce'i phreng ba zhes bya ba 'di ni /
snyigs ma'i dus 'dir 'jam mgon rgyal bstan srung ba la srung ma'i dbang po 'di nyid dus bab 'phrin las kyi rtags mtshan rno myur 'gran zla dang bral bar brten /
'di la brten nas drag po'i sbyin sreg gi cho ga zhig kyang bstan dang bstan 'dzin @# / /
srung ba'i yan lag tu nges par mkho gal che bar mthong zhing /
der ma zad bka' drin gsum ldan gyi rtsa ba'i bla ma khyab bdag rdo rje 'chang pha bong kha pa dpal bzang po'i dgongs pa yongs su bskang ba'i slad du 'di 'dra zhig chog sgrig bgyid 'dun yod thog /
mdo smad bstan pa'i snang byed tre hor dkar mdzes 'khrungs gsar mchog sprul rin po che dang /
sho mdo gra sgom rin po che rnam gnyis nas 'phrin yig gi lam nas snga phyir bskul ma yang yang mdzad pa'i khar /
mdo smad spom rag thang steng dga' ldan khang gsar rdo rje rnam rgyal sogs don gnyer can sna tshogs nas kyang rim par bskul ba la brten /
ring mo nyid nas bstan srung 'di nyid kyis rjes su bskyangs shing /
skyabs gcig rdo rje 'chang bde chen snying po dpal bzang po'i zhal snga nas 'di nyid kyi dbang lung man ngag dang bcas pa legs par nos pa /
mtshan zhabs dar han dga' ldan khri byang sprul ming pa blo bzang ye shes bstan 'dzin rgya mtshor 'bod pas /
gzhung dang dam pa'i man ngag bzhin rab byung bcu drug pa'i shing bya hor zla bcu gnyis pa'i tshes nyer dgu mngon spyod kyi las la dge ba'i nyin mjug rdzogs par sbyar ba'i yi ge pa ni chos tshul du ma la blo mig yangs shing /
bla ma rdo rje 'chang de nyid kyis mnyes shing rjes su bzung ba'i 'dan ma drung yig blo bzang rdo rjes bgyis pa 'di yang 'jam mgon ring lugs bsrung ba'i thabs su 'jig rten na nyi zla ltar gyur cig /
