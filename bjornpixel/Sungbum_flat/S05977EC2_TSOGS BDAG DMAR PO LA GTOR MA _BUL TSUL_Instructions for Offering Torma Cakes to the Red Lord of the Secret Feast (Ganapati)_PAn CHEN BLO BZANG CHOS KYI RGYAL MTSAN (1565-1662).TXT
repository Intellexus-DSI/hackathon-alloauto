@# / /
swasti /
tshogs bcad dmar po la gtor ma 'bul ba'i tshul ni /
gtor ma sha khrag gis brgyan pa chang chu nang mchod kyis bran /
bla med spyi ltar byin gyis brlabs nas /
dpal ldan tshogs bdag padma rA ga'i mdog /
phyag g.yas dgra sta mda' chen lcags kyu dang / /
rdo rje ral gri 'phang mdung 'dzin mdzad cing / /
g.yon pa gtun shing gzhu dang kha twAM ga /
khrag dang sha yis gang ba'i thod pa dang / /
ba dan gsum pas brgyan pa'i phub 'dzin cing / /
byi ba gnas glang po'i gdong pa can / /
rang gzhin gnas nas 'dir spyon mchod gtor bzhes /
ka ma la ye stwaM /
ljags hUM las skyes pa'i rdo rje rtsi gcig pa 'od kyi sbu gu can du gyur /
oM ga Na pa ti sa pa ri wA ra i daM ba liM ta kha kha /
khA hi khA hi zhes pa bdun nam gsum gyis gtor ma phul /
ar+g+haM sogs kyis mchod /
oM AH hUM btags la nang mchod phul /
lha chen drag po byu ru'i lhun po bzhin / /
rab mdzes rten 'brel dag pa'i phyag mnga' ba / /
dran pa tsam gyis nor gyi char 'bebs pa'i / /
dpal ldan tshogs kyi bdag po khyod la bstod / /
gnod byed dgra bgegs ma lus tshar bcad nas / /
bdag gi 'gal rkyen bar gcod kun zhi zhing / /
tshe dang dpal 'byor mnga' thang longs spyod rgyas / /
khams gsum dbang du bsdu ba'i 'phrin las mdzod /
bzlas pa byed par 'dod na /
rang yi dam du gsal ba'i thugs ka'i sa bon las 'od 'phros /
tshogs bdag gi thugs kar nyi ma'i dkyil 'khor gyi steng du g+haM yig dmar po'i mthar oM g+haM hUM phaT /
oM g+haM ga Na sid+d+hi sa d+ha me pra yats+tsha hUM swAhA /
zhes pas bskor ba la phog pas thugs rgyud rang dbang med par bskul /
rang gis bcol ba'i las thams cad bsgrub par bsam zhing sngags bzla'o / /
zhes pa 'di yang btsun pa blo bzang chos kyi rgyal mtshan gyis sbyar ba'o / / / /
