@# / /
na mo badzra pA Ni ye /
'dir phyag na rdo rje gos sngon can bsgrub par 'dod pas /
skyabs 'gro sems bskyed sngon du btang ste /
swa b+hA was stong par sbyangs /
stong pa'i ngang las sna tshogs padma dang nyi ma'i steng du rang gi sems nyid hUM las rdo rje hUM gis mtshan pa yongs su gyur pa las /
dpal phyag na rdo rje gos sngon can sku mdog char sprin ltar gnas pa /
zhal gcig phyag gnyis kyi g.yas rdo rje 'phyar stabs su 'dzin cing /
g.yon thugs kar sdigs mdzub mdzad pa /
rin po che dang sbrul gyis brgyan cing /
stag gi pags pa'i sham thabs can /
ye shes kyi me 'bar ba'i dbus na zhabs g.yas bskums shing g.yon brkyangs pa'i stabs kyis bzhugs pa'i spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros /
lcang lo can nas bsgoms pa dang 'dra ba'i ye shes pa dang dbang gi lha spyan drangs /
dzaH hUM baM hoH dam tshig pa dang gnyis su med par gyur /
dbang gi lhas dbang bskur /
mi bskyod pas dbu brgyan par gyur /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren bgegs kyi tshogs rnams 'joms mdzad pa'i / /
bcom ldan rdo rje 'dzin la phyag 'tshal lo / /
zhes pas phyag bya /
oM badzra pA Ni sa pa ri wA ra ar+g+haM nas /
shap+ta'i bar gyis mchod /
dngos bshams yid sprul mchod pa ma lus 'bul /
thog med nas bsags sdig ltung thams cad bshags / /
skye 'phags dge ba rnams la rjes yi rang / /
'khor ba ma stongs bar du legs bzhugs nas / /
'gro la chos 'khor ma lus bskor du gsol / /
bdag gzhan dge rnams byang chub chen por bsngo / /
de nas rang gi thugs kar hUM yig gi mthar sngags phreng gis bskor ba la dmigs te /
oM nI lAM ba ra d+ha ra badzra pA NI rA dz+nyA pa ya ti hUM hUM phaT phaT swAhA /
zhes ci mang bzla zhing /
mjug tu /
dge ba 'di yis myur du bdag /
gsang ba'i bdag po 'grub gyur nas / /
'gro ba gcig kyang ma lus pa / /
de yi sa la 'god par shog /
ces bsngo ba dang smon lam bya'o / / / /
