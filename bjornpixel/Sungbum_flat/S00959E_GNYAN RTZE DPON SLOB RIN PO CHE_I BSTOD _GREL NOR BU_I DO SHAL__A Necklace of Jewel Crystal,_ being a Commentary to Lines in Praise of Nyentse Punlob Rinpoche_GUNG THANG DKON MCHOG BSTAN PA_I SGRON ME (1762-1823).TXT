@# / /
gnyan rtse dpon slob rin po che'i bstod 'grel nor bu'i do shal zhes bya ba bzhugs so / /
@# / /
rgya chen thos pas ngag gi dbang phyug brnyes / /
tshul bzhin sgrub pas chos kyi de nyid gzigs / /
'phrin las bzang pos rgyal bstan 'phel mdzad pa / /
dpal ldan bla ma'i zhabs rdul spyi bos mchod / /
ngag dbang chos kyi chu gter 'phel ba'i bcud / /
bstod dbyangs 'jigs bral 'chi med dbang po'i chab / /
bstan pa'i rjes 'jug dad pa'i srog zung du / /
'grel byed rin chen sgron mes gsal bar bya / /
de'ang mkhas btsun bzang po'i yon tan yongs su rdzogs pas thub bstan rtsa lag dam par gyur pa 'jig rten chos brgyad kyi 'khri ba rtsad nas chod pa'i kun spangs chen po /
'gro ba mtha' dag yang dag pa'i lam bzang po la bkri ba'i theg pa mchog gi dge ba'i bshes gnyen rje btsun bla ma dam pa ngag dbang chos 'phel ba'i zhal snga nas kyi gsol 'debs skyabs mgon rdo rje 'chang chen po kun mkhyen 'jigs med dbang po'i bka' rtsom 'di nyid kyi tshig don cung zad tsam zhig 'chad pa la /
mdor bstan /
rgyas bshad /
mjug gi don dang gsum /
dang po ni /
rgyal sras zhi ba lhas /
'gro ba'i sdug bsngal sman gcig bu| /
bde ba thams cad 'byung ba'i gnas / /
zhes gsungs ba ltar /
lus can yongs kyi phan bde ma lus pa'i 'byung gnas ni rgyal ba'i bstan pa rin po che kho na yin zhing /
de'i dbang gis bstan pa rin po che kho na yin zhing /
de'i dbang gis bstan pa de nyid nges par @# / /
'dzin pa'i skyes bu dam pa rnams ni 'gro ba yongs la bka' drin bsam gyis mi khyab bas bstod bkur bsngags ba'i zhing bla na med pa yin no / /
'on kyang da lta ches shin tu snyigs mar song ste /
kha drag dbang che /
stobs 'byor go sa sogs kyi sgo nas bstan 'dzin chen por btags pa la snying po ci yang med pas /
bstan pa 'dzin tshul dbyis phyin pa ni mkhas mchog dbyig gi gnyen pos /
de 'dzin byed pa smra byed ba| | sgrub par byed pa kho na yin / /
zhes gsungs pa ltar /
lung gi bstan pa bshad pa'i sgo nas 'dzin pa dang /
rtogs pa'i bstan bsgrub pa'i sgo nas 'dzin pa gnyis las ma 'das pas /
rab byed 'dir yang de'i dbang du mdzad de /
ngag gi dbang phyug rje btsun tsong kha pa'i / /
bshad sgrub chos kyi rgyal mtshan 'dzin pa la / /
lhag bsam mtsho ltar 'phel ba'i sems dpa' mchog /
rje btsun bla ma'i zhabs la gsol ba 'debs / /
zhes rgyal ba'i bstan pa spyi dang /
khyad par du'ang 'jam dpal rtsa rgyud las /
khyod nyid byis pa'i gzugs kyis ni / /
sangs rgyas mdzad pa byed par 'gyur / /
zhes lung bstan pa ltar /
ngag gi dbang phyug brtan pa'i 'khor lo gsum ldan ngur smig 'chang ba'i gar gyis rol ba rje btsun chos kyi rgyal po tsong kha pa'i ring lugs dri ma med pa lta sgom spyod 'bras gang gi cha la'ang 'khrul pa'i dri ma phra mo tsam gyis kyang ma gos pas gser sbyangs btsom lta bu / /
lung gi bstan pa ka rIg lnga bcu pa nas rgyud rgyal gsang ba 'dus pa'i bar dang /
rtogs pa'i bstan ba rung chu bde bas b+tshun chod kyi bcas pa phra mo nas bden gnyis dbyer med zung 'jug gi bar rnams bshad sgrub ya ma bral ba'i sgo nas nyams su bzhes te /
chos min gyi g.yul ngo pham bar mdzad cing chos kyi rgyal mtshan srid rtse'i bar du bsgrengs te 'dzin pa la smon lam rlabs po che'i mthu grub pas /
snyigs ma lnga shin tu bdo ba'i dus 'dir yang zhum pa dang skyo ngal med par lhag bsam gyi 'jug pa dbyar gyi mtsho ltar 'phel ba'i snying stobs kyi go cha btsan po'i sgo nas rgyal sras sems dpa' chen po rnams kyi khrod na'ang rgyal mtshan gyi tog ltar mchog tu 'phyags pa rje btsun bla ma'i zhabs la gsol ba '+cebs so zhes mdor bstan pa yin no| |gnyis pa rgyas par bshad pa la /
klog pa thos bsam gyi sgo nas lung gi bstan pa bzung tshul /
spong ba bsam gtan gyi sgo nas rtogs pa'i bstan pa bzung tshul /
bstan pa'i gnad rnams thugs la 'khrungs te skal ldan gzhan rjes su bzung spyir srid zhi'i legs tshogs kyi rtsa ba bshes gnyen bsten tshul yin la /
khyad bar du sdud pa las /
bla ma mkhas pa rnams la rtag tu brten par bya / /
ci'i phyir zhe na mkhas pa'i yon tan de las 'byung / /
zhes gsungs pa ltar /
chos@# / /
kyi rtsa ba bla ma la rag las par dgongs te /
dka' spyad dang brtson 'grus chen pos mdo dbus gnyis kar theg pa chen po'i dge ba'i bshes gnyen gyi mtshan nyid tshang ba'i bla ma dam pa du ma'i zhabs la gtugs /
bsam sbyor gnyis kyi tshul bzhin du bsten nas mnyes par byas /
de'i gsung gi bdud rtsi lam bslab pa rin po che gsum brjod bya'i gtso bor ston pa mdo mngon 'dul ba'i sde snod gsum la rtag sbyor dang gus sbyor gyi brtson pa shugs drag chu bo'i rgyun lta bus legs par sbyangs par mdzad pa'i mthu yis gzhung lugs rgya mtshor gzhan dring mi 'jog pa'i spobs pa brnyes te /
gzur gnas mkhas pa'i skye bo thams cad kyis kyang 'di ni tshig gi na yam tsam ma yin par gsung rab la nang byan tshud pa'i smra ba'i dbang phyug bla na med ba'o zhes gcam bu dang zlo bstod lta bu ma yin par /
don la gnas pa'i rnam dkar gyi grags pa'i rgyal mtshan mthon po gdan sa gsum gyi mkhas pa'i khrod na lhang nger 'phags pa mtshungs zla med pa'i mkhas pa'i dbang po khyod la gsol ba 'debs zhes lung gi yon tan gyi cha nas bstod ba mdzad do / /
gnyis ba la gnyis /
sgrub pa mdzad tshul dang /
grub pa'i go 'phang brnyes tshul lo / /
dang bo ni /
rgyal ba'i bstan pa mtha' dag nyams len du / /
gzhol ba'i tshul 'di dgongs nas dben pa ru / /
chos brgyad spangs te mang du thos pa'i don / /
rtse gcig goms par mdzad la gsol ba 'debs /
zhes rgyal ba'i bstan pa chos kyi phung po ji snyed cig bka' stsal ba thams cad rnam bshad rigs pa las thos rtsod sgrub pa lhur len dang / /
zhes gsungs pa bzhin /
thos rtsod lhur len ba gzhan snge'i bstan bcos lta bu ma yin par sgrub pa nyams len dang thos bsam sgom pa'i rim bas mthar rnam grol gyi rgyu 'ba' zhig tu gzhol ba'i tshul rje bla mas /
zhi 'gyur min mdzad khyod la med / /
ces dang /
dpal ldan zla bas /
bstan bcos las dbyad rtsod la chags ba'i phyir / /
ma mdzad rnam grol phyir ni 'di nyid bstan / /
ces dang /
mdo sde rgyan las kyang /
de ni bag chags rtog cing zhi ba dang / /
rab tu rtogs pas rnam par grol bar byed /
ces gsungs pa'i don bzhin du dgongs nas nang rnam g.yeng las dben zhing /
phyi 'du 'dzis dben pa sgrub ba'i bsti gnas du mar rnyed mi rnyed /
dga' mi dga' /
snyan mi snyan /
bstod smad gnyis bcas 'jig rten chos brgyad kyi 'ching ba ring du spangs te /
tshe 'di snang gi re dogs gang yang med bar ci tsam mang du thos pa'i don de dag thams cad rang rgyud 'dul ba'i yan lag tu kha nang du bskor nas rtse gcig tu goms par mdzad de /
bka' gdams gong ma'i rnam thar lhur bzhes pa'i bdag nyid chen po khyod la gsol ba 'debs zhes pa tshig don tsam yin la /
rgyas par na dben pa'i ri sul du mar 'tsho ba dka' spyad drag po rje btsun mi la lta bu'i snying rus bskyed chu la gyi rna mthar lo rgyus rnams kyang 'di dang sbyar nas bshad na legs so / /
gnyis ba ni /
dran dang shes bzhin lcags kyu rnon bo yis / /
gdul dka'i sems yi glang po rab bsdus te / /
dul ba'i brtul zhugs rdzogs pa'i dpal yon can / /
tshul khrims mthar phyin @# / /
khyod la gsol ba 'debs / /
zhes gsungs don ni dbus mtha' las /
dmigs pa brjed par ma gyur dang / /
bying dang rgod pa rtogs pa dang / /
zhes gsungs pa bzhin /
rtsa ba'i dmigs pa la rgyun chags su gtod pa'i dran pa dang /
phyin ci log gi g.yeng ba 'gog pa'i shes bzhin gyi lcags kyu rnon po de yis gdul bar dka' ba'i sems kyi glang po che thog med nas dug gsum mi dge ba'i phyogs su 'khyams pa de nyid btsan thabs su log pa'i lam las bzlog nas dbang du bsdus te /
zhi zhing dul ba'i tshang spyod kyi brtul zhugs kha na ma thob med pa la bkod do / /
'di ni so sor thar ba'i mdo las /
sems rta kha glan dka' ba la / /
mthun pa'i gzer rnon brgya pa yi / /
srab ni so sor thar 'di yin / /
zhes dang 'di ni lang tshos rnam 'phrul ba'i / /
rkang gnyis gzhon nu'i lcags kyu yin / /
zhes pa rnams kyi dgongs pa yin zhing /
dbum snying bor /
yid kyi glang po log 'gro ba / /
dmigs pa'i ka ba brtan po la / /
dran pa'i thag bas nges bcings nas / /
shes rab lcags kyus rim dbang bya / /
zhes pa'ang ting nge 'dzin sgrub tshul gyi skabs yin kyang /
bslab pa gsum gyi go rim sgrub ba'i skabs su ting nge 'dzin sgrub tshul gyi mchog tshul khrims yin par bslab btus du gsungs pas 'di dang don gcig go /
de ltar lus ngag gi nyes spyod sdom pa'i tshul khrims yongs su dag pa na /
rgyan las /
bshes gnyen dul ba zhi ba nyer zhi ba / /
zhes gsungs pa ltar nyon mongs mngon 'gyur gnon pa'i ting nge 'dzin dang /
sa pon spong pa'i shes rab kyi bslab ba'ang phun sum tshogs par gyur te bslab gsum yongs su rdzogs pa'i dpal yon can du 'gyur ro / /
de'ang dpal gyi skad dod shrI la thun mong dang thun mong ma yin pa'i bshad pa mang du 'jug kyang /
'dir bslab pa gsum gyi khongs su chos gzugs kyi sku gnyis 'grub pa'i rgyu tshogs gnyis zung du 'jug pa'i don te /
de ltar na dngos su tshul khrims mthar phyin zhes gsungs pa'ang u pa li bzhin chos 'dul ba'i bka' bab lta bur gyur ba'i gnad kyi gtso bo smos pa yin la /
don gyis de la brten pa'i yon tan lam thun mong dang thun mong ma yin pa'i rtogs ba khyad par can rnams mngon du mdzad de grub ba'i go 'phang mthon por gshegs pa'i tshul bstan pa yin no / /
deng dus phal cher 'di 'dra ba la grub pa brnyes pa'i rtags su mi 'dzin par mngon shes phran tshogs re'am /
rdo la lag rjes bzhag pa lta bu la ches ya mtshan du byed pa ni chos kyi gnad mgo ba yin te /
tshad ma rnam 'grel las /
tshur shog bya rgod bsten par gyis / /
zhes skyon brjod mdzad pa bzhin /
mngon shes phra mo dud 'gro la'ang yod pa mang zhing /
mkha' la rgyu ba'i yi dwags rnams dang /
des rgyud brlams pa phal cher la 'byung /
rdo la lag rjes 'jog pa lta bu rtsa a wa zos pa'i ra lug yan chad kyis thub kyang des phyi mar phan rgyu cung zad kyang med bas /
chos kyi grub 'bras shastra zhes pa'i sha sa na ngas tshig gis bshad par /
nyon mongs dgra rnams ma lus 'chos ba dang / /
zhes gsungs pa bzhin /
shes rgyud kyi nyon mongs la gnod thub pa @# / /
dgos te /
rgyal bas chos bstan pa mtha' dag kyang byis pa'i rtsed mo lta bu de 'dra'i don du ma yin par sems rgyud 'dul ba'i thabs kho nar gsungs pas so / /
gsum pa skal ldan gzhan rjes su bzung ba'i tshul ni /
gang gi yon tan padmo'i skyed tshal du / /
'khor ba'i blo gsal bung ba ma lus pa / /
legs bshad sbrang rtsi'i bcud kyis tshim mdzad pa / /
mtshungs med bla ma'i zhabs la gsol ba 'debs / /
zhes bshes gnyen dam ba gang gi lung rtogs kyi yon tan padmo'i dri bsung mngon par 'thul ba'i chos kyi skyed tshal du dad pa'i shugs kyis nye bar 'khor ba'i thar 'dod blo gsal gyi bung ba ma lus pa rang rang gi skal ba dang 'tsham par zab pa dang rgya che ba'i legs bshad sbrang rtsi'i bcud kyis tshim par mdzad pa sku gsungs thugs kyi yon tan dang bka' drin gang gi cha nas kyang mtshungs zla med pa'i dpal ldan bla ma dam pa'i zhabs la gsol ba 'debs zhes pa yin la /
rgyas par na sgrub sde du ma phyag 'debs mdzad tshul gsungs las skyes pa'i bu chen rnams kyi mtshan dang de dag gi yon tan brjod pa'ang bla ma'i che bar 'gyur te /
bstod pa brgya lnga bcu pa las /
khyod kyi slob ma bzang po'i shing / /
dge ba'i me tog cher rgyas pa / /
dpyid ka'i shing ni me tog gis / /
brgyan pa lta bur mdzes pa lags / /
zhes dang /
sa paN gyis /
dri ldan me tog rgyang ring yang / /
bung ba sprin gyi tshogs bzhin sdud / /
ces gsungs pa ltar ro / /
gsum pa mjug gi don la /
ji ltar brtsams pa'i tshul /
brtsams pa'i dge ba bsdo ba /
sbyar byang gsum gyi dang po ni /
de ltar bla ma'i rnam thar rgya mtsho las / /
chu thigs tsam zhig spel ba'i /
zhes gsungs /
gnyis pa ni /
dge ba yis /
theg mchog bshes gnyen khyod dang mi 'bral zhing / /
rnam 'dren rgyal ba'i go 'phang myur thob shog /
ces gsungs /
don ni /
'dir e smos pa 'di nyid yon tan cha tshang bar bshad pa yin nam zhe na /
de ltar bstod pa byas pa 'di ni bla ma'i rnam thar thun mong dang thun mong ma yin par rgya mtsho lta bu las /
yongs su grags pa'i mdzad pa'i cha shas chu thigs tsam zhig tshigs bcad du spel ba yin gyi /
cha tshang bar brjod par ga la nus /
'on kyang zhing khyad par can gyi mthu la brten pa'i dge ba 'di yis mkha' mnyam 'gro ba mtha' dag tshe rabs kun tu theg pa mchog gi dge ba'i bshes gnyen khyod dang skad cig tsam yang mi 'bral zhing /
gsung gi bdud rtsi ngoms pa med par myong stes lam gyi rtogs pa rim gyis bgrod nas rgyal ba'i go 'phang rin po che myur ba nyid du thob par shog ces dge ba mi zad par byed pa byang chub mchog tu bsngo bas rgyas btab bo / /
sbyar byang ni /
ces 'khor ba'i bya ba mtha' dag chu shing ltar snying po med par gzigs nas dben pa'i gnas su sgrub pa'i rgyal mtshan 'dzin par mdzad pa'i sems dpa' chen po gnyan rtse dpon slob ngag dbang chos 'phel ba'i zhal snga nas kyi gsol 'debs 'di ni ri khrod pa dge slong bkra shis rgya mtshos bskul ba'i ngor /
lung dang rigs pa smra ba dkon mchog 'jigs med dbang po'i sdes dben gnas bkra shis dge 'phel du sbyar ba'i yi ge ba ni dge slong ngag dbang phun tshogs so / /
@# / /
zhes gsungs te go sla ba'i dbang du byas nas ma spros so / /
smras pa /
yab rje'i dgongs pa zab mo'i sprin gyi klong / /
'grel byed snyan pa'i 'brug sgra rol ba yis / /
dga' dad gar gyis rtse na pa'i mdongs mtha' ma / /
rnam gro gtos bzang 'dzin pa'i sgeg gyur cing /
tseMs pa 'di ni rdor zhar dag dbang chos 'dzin sogs don gnyer can 'ga' zhig gi mos dor /
chos smra ba dkon mchog bstan ba'i sgron mes mdo smad bstan pa'i 'byung gnas dpal ldan bkra shis 'khyil du sbyar ba'i yi ge pa ni dge slong dkon mchog kun dga'o / / / /
