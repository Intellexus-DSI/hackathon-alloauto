@# / /
bcom ldan 'das dpal dus kyi 'khor lo'i zab lam rdo rje'i rnal 'byor bzhugs / /
@## / /
na maH shrI kA la tsa krA ya /
gang gi drin gyis sangs rgyas kyi / /
ye shes mchog kyang skad cig gis / /
stsol mdzad bsam 'phel dbang gi rgyal / /
rje btsun bla ma'i zhabs la 'dud / /
baiDUr sngon po'i dpag bsam ljon pa ni / /
gser sbyangs 'khri shing gzhon nus 'khyud pa bzhin / /
rnam par bcas kyang rnam med phyag rgya cher / /
rnam rol 'khor lo'i mgon la phyag 'tshal te / /
mchog gi dam pa dang po'i sangs rgyas kyi / /
sku gsum gzhal med khang du 'jug pa'i sgo / /
sems 'grel rin chen 'byung gnas bsrubs pa'i bcud / /
rdo rje'i rnal 'byor bdud rtsi'i bum pa sbyin / /
de la 'dir bcom ldan 'das dpal dus kyi 'khor lo'i zab lam rdo rje'i rnal 'byor bshad pa la gsum / /
@# / /
gzhi dngos po'i gnas tshul /
lam bgrod pa'i rim pa /
'bras bu mngon du byed tshul lo / /
dang po la gsum /
gnas pa rtsa /
g.yo ba rlung /
bkod pa byang chub kyi sems kyi thig le bshad pa'o / /
dang po la gnyis /
rtsa chen drug bshad pa /
rtsa 'khor drug bshad pa'o / /
dang po ni /
rtsa ro rkyang dbu ma gsum gyi rgyud lte ba man chad du /
mar sna bshad sgo dang rtags kyi rtser son cing /
lte ba yan chad du ro rkyang dbu ma gsum rgyab la cung zad nye bar yod pa'i yar sna smin mtshams sam sna sgor zug pa'i dbu ma dbus /
ro ma g.yas /
rkyang ma g.yon du yod la /
de yang dbu ma ni nam mkha'i khams /
kha dog ljang gu /
ming dbu ma /
a wa d+hU tI /
gnyis spangs /
sgra gcan gyi rtsa zhes bya ba gtso bor rlung 'bab pa dang /
ro ma me'i khams dmar po /
ming ro ma /
ra sa na /
nyi ma'i rtsa zhes bya ba gtso bor khrag 'bab cing /
rkyang ma chu'i khams dkar po /
ming rkyang ma /
la la na /
zla ba'i rtsa zhes bya ba gtso bor khu ba 'bab lte ba man chad du dbu ma'i rgyud de g.yas su 'khyogs pa'i mar sna rtags kyi rtser zug pa /
ye shes kyi khams kha dog sngon po /
ming kun+dar ma dang dus mo'i rtsa dung can ma zhes pa gtso bor khu ba 'bab /
rkyang ma'i rgyud de dbus su 'khyogs pa rlung gi khams /
kha dog nag po /
ming lug gi rtsa zhes bya ba mar sna rtags kyi rtser zug pa gtso bor dri chu 'bab /
ro ma'i rgyud de g.yon du 'khyogs pa sa'i khams /
kha dog ser po| ming dmar ser can zhes bya ba yar sna bshang sgor zug cing gtso bor bshang ba 'bab bo / /
gnyis pa ni /
gtsug tor gyi dbus su rtsa 'dab bzhi pa /
dpral bar rtsa 'dab bcu drug pa /
mgrin par rtsa 'dab so gnyis pa /
snying khar rtsa 'dab brgyad pa /
lte bar rtsa 'dab drug cu rtsa bzhi pa /
gsang gnas su rtsa 'dab so gnyis pa'i 'khor lo yod la /
dbang mdor bstan las nor bu'i dbus su rtsa 'dab brgyad pa'i 'khor lo yang yod par bshad do / /
de yang lte ba yan chad du g.yas kyi rtsa 'dab rnams ro ma la phug nas dbu ma la zug cing /
de bzhin du g.yon gyi rtsa 'dab rnams rkyang ma la phug nas dbu ma la zug pa yin no / /
des mtshon nas lte 'og man chad kyi rtsa 'dab zug tshul yang shes par bya'o / /
rtsa 'khor drug gi lte ba'i dbus dang /
d+hU tI'i yar sna dang mar sna ste /
brgyad po lus la gnad du bsnun pa'i @# / /
gtso bor 'jog cing /
de ltar 'jog pa'i rgyu mtshan yod de /
de dag tu dmigs pa gnad du bsnun nas bsgoms pas ye shes khyad par can skye ba'i phyir ro / /
'o na sbyor ba yan lag drug po gang dang gang gi skabs su /
gnas gang dang gang du gnad du bsnun pa yin zhe na /
de yang sor bsam gnyis kyi skabs su spyi bo /
srog rtsol dang rjes dran gnyis kyi skabs su lte ba /
'dzin pa'i skabs su rtsa 'khor drug ka /
ting nge 'dzin gyi skabs su d+hU tI'i yar sna nas mar sna'i bar du kun la gnad du bsnun pa yin no / /
gnyis pa ni /
srog 'dzin /
thur sel /
mnyam gnas /
rus sbal gyen rgyu /
rtsangs pa| khyab byed /
lha sbyin /
klu /
nor las rgyal te bcur yod cing /
lugs 'dir de dag la rtsa ba dang yan lag gi rlung gi tha snyad med do / /
rlung de dag dang por skye ba /
bar du gnas pa /
mthar rgyu tshul yod do /
snying ga'i rtsa bcu po de dag thog mar skye ba dang gnas pa'i gnas yin cing /
de yang snying ga'i rtsa 'khor gyi steng gi d+hU tI'i nang nas srog 'dzin skye ba dang gnas la /
rgyu ba'i tshe de yan gyi ro rkyang dbu ma gsum la rgyu'o / /
thur sel ni snying ga'i rtsa 'khor gyi 'og gi d+hU tI'i nang nas skye zhing gnas la /
rgyu ba'i tshe de man gyi ro rkyang dbu ma gsum la rgyu'o / /
shar dang shar lho'i rtsa 'dab nas mnyam gnas dang rus sbal /
lho dang lho nub nas gyen rgyu dang rtsangs pa /
byang dang byang shar nas khyab byed dang lha sbyin /
nub dang nub byang nas klu dang nor las rgyal dang por skye ba dang /
bar du gnas la /
rgyu ba'i tshe /
dper na /
chu yur ba che ba nas /
yur chung du ma la so sor 'gro ba bzhin spyi bo nas rkang mthil gyi bar gyi lus kyi rtsa gnas thams cad la khyab par rgyu'o / /
de yang zhag re la rtsa 'dab kyi 'pho ba bcu gnyis sam /
sna bug gi 'pho ba bcu gnyis yod pa'i mtshams rer dbu mar rlung nga drug rkang bcas re rgyu zhing /
bsdoms pas nyin zhag gcig la dbu mar drug brgya don lnga rgyu ba la ye shes kyi rlung zhes bya'o / /
gsum pa ni /
gnas skabs rigs bzhi'i thig le rnams gang du gnas pa dang /
bya ba byed tshul zhib tu shes dgos pas bshad na /
gnas skabs rigs bzhi'i thig le /
sku gsung thugs ye shes kyi thig le /
lus ngag yid ye shes kyi thig le zhes pa rnams don gcig la /
de yang gong bu 'dus pa'i bdag nyid yungs kar gyi tshad tsam du yod do / /
de rnams gang du gnas pa ni /
sad pa'i gnas skabs bskyed pa'i thig le dpral ba'am spyi bor gnas pa lus sam sku'i thig le /
rmi lam gyi gnas skabs bskyed pa'i thig le mgrin par gnas pa dag gam gsung gi thig le /
gnyid 'thug gi gnas skabs bskyed pa'i thig le snying gar gnas pa yid dam thugs kyi thig le /
@# / /
bzhi pa'i gnas skabs bskyed pa'i thig le lte bar gnas pa ye shes kyi thig le /
yang lte bar sad pa'i gnas skabs bskyed pa'i thig le lus dang /
gsang gnas su rmi lam gyi gnas skabs bskyed pa'i thig le dag dang /
nor bu'i dbus su gnyid kyi gnas skabs bskyed pa'i thig le yid dang /
nor bu'i rtser bzhi pa'i gnas skabs bskyed pa'i thig le ye shes kyi thig le zhes bya la /
de ltar 'jog pa'i rgyu mtshan dang byed las ni /
sad dus su lus kyi stod kyi rlung rnams dpral ba'am spyi bo'i thig ler 'du zhing /
smad kyi rlung rnams lte bar 'du la /
de'i tshe 'khrul snang sna tshogs pa 'char zhing snang ba'i rgyu byed gnyid dus su lus kyi steng kyi rlung rnams mgrin par 'du zhing /
smad kyi rlung rnams gsang gnas su 'du la /
de'i tshe rmi lam sna tshogs 'char ba dang brjod pa sna tshogs pa'i rgyu byed /
gnyid 'thug gi dus su lus kyi stod kyi rlung rnams snying ga dang /
smad kyi rlung rnams gsang gnas kyi thig ler 'du zhing de'i tshe gnyid 'thug rgyun ring ba dang /
dran pa mi gsal ba'i rgyu byed /
gzhi la pho mo snyoms par 'jug dus stod kyi byang sems rnams lte ba dang /
smad kyi byang sems rnams nor bu'i rtser son pa na /
gnas gzhan du son pa las dga' ba lhag pas bzhi pa'i gnas skabs bskyed pa'i thig ler bzhag go /
'o na lte bar sad pa'i gnas skabs bskyed pa'i thig le dang /
bzhi pa'i gnas skabs bskyed pa'i thig le so sor yod dam zhe na med de /
thig le gcig nyid kyi steng na sad pa'i gnas skabs dang bzhi pa'i gnas skabs bskyed pa'i nus pa yod do / /
lugs 'di la sgrib pa thams cad rigs bzhi'i sgrib par 'du la /
de'i mtshan gzhir rigs bzhi'i thig le bshad pa ltar gzhan phal cher de bzhin 'dod kyang /
rang lugs ni thig le bem po'i dngos po de /
thog ma med pa nas bag chags bzhag pa'i sgrib pa'i mtshan gzhir mi rung ngo / /
'o na gang zhe na /
rigs bzhi'i thig le la sim pa'i tshul gyis gnas pa'i rlung sems phra ba de rnams /
thog ma med pa nas sgrib pa'i bag chags bsgo ba'i gzhi yin la /
de las nyon mongs pa dang shes bya'i sgrib pa skye pas de ltar brjod pa'o / /
rlung sems shin tu phra ba de dag gis 'dus pa sogs nas bshad pa'i shin tu phra ba'i rlung sems kyi go chod dam zhe na /
gzhan rnams kyis go mi chod la /
snying ga'i thig le la sim pa'i tshul du gnas pa'i rlung sems shin tu phra ba des go chod do / /
de yang gzhi la rang rgyud la yod pa zhig lam du bsgyur te /
'bras bu sangs rgyas kyi yon tan du bsgyur ba ni /
phar phyin theg pa dang rgyud sde 'og ma gsum las khyad par du 'phags pa'i khyad chos yin la /
khyad par du lugs 'di la sad pa'i gnas @# / /
skabs bskyed pa'i thig le'i steng gi ma dag pa'i 'khrul snang sna tshogs pa rnams spangs nas snang ba tsam stong gzugs kyi skur bsgyur ba dang /
rmi lam gyi gnas skabs bskyed pa'i thig le'i steng gi ma dag pa'i 'khrul snang dang /
ma dag pa'i brjod pa sna tshogs pa rnams sbyangs nas brjod pa tsam gzhom med kyi sgra dang /
gnyid 'thug gi gnas skabs bskyed pa'i thig le'i steng gi mi gsal ba dang mun pa bab pa lta bu rnams sbyangs nas mi rtog pa tsam rnam par mi rtog pa'i ye shes su bsgyur ba dang /
bzhi pa'i gnas skabs bskyed pa'i thig le'i steng gi 'dzag pa'i bde ba spangs nas bde ba tsam mchog mi 'gyur gyi bde ba chen por bsgyur nas /
sprul sku longs sku chos sku ye shes kyi sku dang /
sku gsung thugs ye shes kyi skur bsgyur ba yin no / /
gnas skabs rigs bzhi'i sgrib pa rnams /
sbyor ba yan lag drug po gang dang gang gis spyod pa yin zhe na /
sor bsam gnyis kyis sad pa'i gnas skabs dang /
srog 'dzin gnyis dang rjes dran gyi yan lag gcig gis rmi lam gyi gnas skabs dang /
rjes dran gyi yan lag gcig dang ting nge 'dzin gyi yan lag gis gnyid 'thug gi gnas skabs dang /
bzhi pa'i gnas skabs kyi sgrib pa ste /
de rnams so so'i bag chags dang bcas pa sbyong ba yin no / /
gnyis pa ni /
ji skad du rje thams cad mkhyen pas /
so sor sdud dang bsam gtan yan lag gis / /
a wa d+hu tI'i yar snar srog sdud shes / /
sgra gcan lam nas rlung sngags mi phyed pas / /
lhun gyis grub pa'i zab mo'i rdor bzlas shes / /
bum pa can gyis srog dang thur ser gnyis / /
dbu ma'i nang du kha sbyor byed tshul shes / /
'dzin pas thig le la ni srog zhugs pas / /
dag pa'i sku la spro dang bsdu ba shes / /
rjes dran stong gzugs phyag rgya'i chu skyes kyis| |mi 'gyur bde ba chen po'i 'dren tshul shes / /
de'i phyir lugs 'di dus 'khor tshul smra ba / /
lugs gzhan dag las khyad par 'phags pa ste / /
de ltar mi shes dus 'khor tshul smra ba / /
de dag chu nang shar ba'i zla gzugs bzhin /
zhes sbyor ba yan lag drug snying por dril ba rdo rje'i mgur du bzhes pa 'di dag gi don 'chad pa la gnyis /
lam spyi'i chings bshad pa dang /
bye brag tu bshad pa'o / /
dang po ni /
dpal dus kyi 'khor lo'i rdzogs rim rdo rje'i rnal 'byor la /
thog mar dge ba /
bar du dge ba /
tha mar dge ba'i rnal 'byor zhes pa dang /
sku gsung thugs rdo rje'i rnal 'byor zhes pa dang /
sor sdud bsam gtan /
srog stsol /
'dzin pa /
rjes dran /
ting nge 'dzin gyi yan lag ste sbyor ba yan lag drug dang /
bsnyen pa| nye bsgrub /
bsgrub pa /
bsgrub chen gyi yan lag ste yan lag bzhi dang /
gzugs bsgrub /
srog bsgrub /
bde @# / /
ba bsgrub pa /
bde ba grub pa'i yan lag ste bzhir yod pa las /
'dir yan lag phyi ma bzhi'i sgo nas 'chad do / /
de yang sor bsam gnyis la /
gzugs bsgrub kyi yan lag dang /
srog 'dzin gnyis la srog bsgrub kyi yan lag dang /
rjes dran la bde ba bsgrub pa'i yan lag dang /
ting nge 'dzin la bde ba grub pa'i yan lag ces bya'o / /
de ltar brjod pa'i rgyu mtshan ni /
sor bsam gnyis kyis stong gzugs kyi sku sngar med gsar du bsgrub pa dang /
grub zin brtan par byed pa dang /
srog 'dzin gnyis kyis srog ste rlung dul zhing rang dbang du byed pa dang /
rjes dran gyis bsgrubs pa'i stong gzugs phyag rgya'i chu skyes las mchog mi 'gyur gyi bde ba sgrub par byed pa dang /
ting nge 'dzin gyis de 'dra ba'i bde ba de nyid nyi khri chig stong drug brgya'i bar gong 'phel du byed pas so / /
! / /
gnyis pa bye brag tu bshad pa la /
gzugs bsgrub kyi yan lag sor bsam gnyis dang /
srog bsgrub kyi yan lag srog 'dzin gnyis dang /
bde ba bsgrub pa'i yan lag rjes dran dang /
bde ba grub pa'i yan lag ting nge 'dzin gyi rnal 'byor bshad pa'o / /
dang po ni lam thun mong bas rgyud legs par sbyangs /
lugs 'di'i rdul tshon gyi dkyil 'khor du dbang bskur ba legs par thob /
dbang dus su khas blangs pa'i dam tshig dang sdom pa la gnas pa'i rnal 'byor pa des /
'di'i rim pa dang po'i gnad tshad pa'i sgrub thabs rgyas bsdus ci rigs sngon du btang /
thun mong ma yin pa rdo rje sems dpa'i bsgom bzlas dang /
bla ma'i rnal 'byor bsgoms nas nyams su blang bar bya'o / /
des na 'di la gnyis /
stong gzugs sngar med gsar du bsgrub pa sor sdud dang /
grub zin brtan par byed pa bsam gtan gyi yan lag bshad pa'o / /
dang po la lnga /
mtshan don /
dus mtshams /
rnal 'byor gyi yan lag /
tshad ma gang yin dang dag dbye 'bras bu bshad pa'o / /
dang po ni /
sor sdud /
sor 'gog /
sor gcod /
sor spong zhes bya la /
'dus pa sogs nas bshad pa'i sor sdud ni dbang shes yul la spyod pa na /
yul de dag bde ba chen po'i rnam rol du 'dzin pa yin te /
dper na /
khral len pa la khral sdud ces pa lta bu'o / /
'dir ni de lta bu min par /
dbang shes yul la 'jug pa'i bzhon pa'i rlung rnams /
dbu ma'i nang du 'gog pa'am /
rgyun gcod pas na sor sdud ces bya'o / /
gnyis pa ni /
g.yon gyi rlung rnams skye rim dang g.yas kyi rlung rnams bsdu rim gyis rgyu pas /
'dir rlung dbu mar 'jug pa'i rten 'brel khyad par can la dmigs nas /
sna bug g.yas kyis rlung rgyu ba'i dus su thog mar bsgom mo / /
gsum pa ni /
gang du bsgom pa'i gnas /
lus kyi byed chings /
mig gi blta stangs /
sems kyi dmigs pa /
bsgom pa'i myong @# / /
rtags bshad pa'o / /
dang po ni /
mtshan mo'i rnal 'byor nyams su len pa'i gnas ni /
'grel chen las gsungs pa'i don bla ma snga ma rnams kyis bkral ba'i phyag bzhes ltar mun khang du bsgom la /
lus kyi byed chings rdo rje khu tshur gyis brla'i rtsa ba gnyis mnan /
sgal tshigs drang por bsrangs pa'am /
yang na lag pa mnyam gzhag sogs lus rnam snang gi chos bdun ldan du byas nas bsgom mo / /
'dir gzhan dag smin mtshams nas sor bcu gnyis nas sor bcu drug pa'i bar du nam mkha' stong pa der mig yid rlung gsum gtad nas ci yang yid la mi byed par ha re sdod kyang /
rang lugs de lta min te /
de 'dras lus la gnad du bsnun pa'i go mi chod pa'i phyir ro / /
des na rang dus kyi 'khor lor gsal ba'i lus kyi dbus su rtsa gsum 'khor lo drug ldan gsal btab pa'i dbu ma'i yar sna smin mtshams su sog ma bcad pa'i bug pa ltar ha re zug pa der /
dpal bar khro gnyer cung zad bsdus /
mig phyed gyen du ldog /
mig yid rlung gsum ma yengs par bying rgod dang bral bar rtse gcig tu mnyam par 'jog go /
de ltar yang ri gi a rA li'i rgyud las /
mig phyed gyen du log byas nas / /
smin ma'i bar du sems bzung na /
zhes pa dang /
bsdus rgyud las /
nam mkhar kun nas zhen pa'i sems dang mig ni mi 'dzum rdo rje'i lam du rab tu zhugs pa yis / /
stong pa las ni du ba smig rgyu rab gsal dri ma med pa'i mkha' snang nyid dang mar me dang /
zhes sogs dang /
nam mkha' chu 'dzin bral ba dag ni rnal 'byor pa yis bgrad pa'i mig gis blta bar bya ba ste /
zhes gzhan dag 'dod pa ltar ma yin par gong gi dmigs pa gsal bar bstan to / /
de skad du /
dri ma med pa'i 'od las /
rdo rje'i zhes pa dbu mar srog rab tu zhugs pa las du sogs kyi mtshan ma rnams 'byung bar 'gyur te /
zhes gsungs so / /
de ltar yid mig rlung gsum rtse gcig tu gtad nas bsgoms pas /
nges pa dang ma nges pa'i rtags sna tshogs pa 'char la /
de'i tshul yang de ltar bsgoms pas mig sogs dbang po'i sgo'i rlung rnams rengs pa dang /
nang du 'jug par rtsom pa dang /
dbu mar 'jug pa dang /
zhugs pa'i rtags su sna bug gi rlung gi rgyu ba mnyam rgyu shed mtshungs su thengs pa dang /
gnas pa'i rtags su sna bug gi rlung gi rgyu ba chad nas gnas pa srog gi dbyig pa zhes pa dang /
thim pa'i rtags /
rus sbal gyi rlung thim pa'i rtags su du ba lta bu /
rtsangs pa'i rlung thim pa'i rtags su smig rgyu lta bu /
lha sbyin gyi rlung thim pa'i rtags su mkha' snang lta bu /
nor las rgyal gyi rlung thim pa'i rtags su mar me 'bar ba lta bu /
mnyam gnas kyi rlung thim pa'i rtags su dus me ste mar me cher 'bar ba lta bu /
gyen rgyu'i rlung thim pa'i rtags su zla ba lta bu /
khyab byed kyi rlung thim pa'i rtags su nyi ma lta @# / /
bu /
klu'i rlung thim pa'i rtags su sgra gcan lta bu /
steng gi srog 'dzin gyi rlung thim pa'i rtags su mchog gi cha'i snang ba ste glog 'khyug pa lta bu /
'og gi thur sel gyi rlung thim pa'i rtags su thig le sngon po yungs 'bru tsam gyi nang du /
re ga nag po skra'i tshad tsam gyi dbus su stong gzugs rdo rje sems dpa' yab yum gyi sku khyad chos lnga ldan du 'byung ngo / /
de ltar mtshan mo'i rnal 'byor la bogs 'don pa nyin mo'i rnal 'byor nyams su len tshul ni /
ri bo 'am gdengs ka mthon po'i rtser /
mtha' ra bas bskor ba /
steng bla gab med pa /
nam mkha' rgya che bar mthong zhing gangs ri dang 'khyag pa'i 'od med pa'i gnas su nga dro kha nub dang /
phyi dro kha shar du bstan /
lus kyi byed chings /
mig gi blta stangs /
yid kyi dmigs pa rnams sngar bzhin ma yengs par bying rgod dang bral bar bsgoms pas /
rlung dbu mar zhugs gnas thim pa'i rtags du ba /
smig rgyu /
mkha' snang /
mar me /
'bar ba /
zla ba /
nyi ma /
sgra gcan /
mchog gi cha /
thig le sngon po'i nang du re ga nag po skra'i tshad tsam gyi dbus su sngar las ches gsal ba /
dwangs shing thogs pa med pa nges pa lnga dang ldan pa'i longs sku yab yum 'char ba dang /
de nam 'dod kyi che mnyam par bzhag pa na 'byung ba ni /
sor sdud kyi rnal 'byor 'byongs pa'i tshad do / /
bzhi pa tshad ma dang dag dbye bshad pa la /
tshad ma ni chos kyi skye mched pa'i gzugs mthong ba'i tshad ma yid shes dang /
dag bya shes pa drug gi sgrib pa dag par bya ba dang /
dbye ba rgyas par na mtshan rtags bzhi /
nyin rtags drug ste bcu /
bsdu na nyin mtshan dang 'brel ba'i rnal 'byor gnyis so / /
lnga pa 'bras bu ni /
gnas skabs su bden tshig 'grub pa /
mthar thug shes pa drug gi sgrib pa bag chags dang bcas pa dag nas /
'bras bu rdo rje sems dpa' longs spyod rdzogs pa'i sku 'grub bo / /
gnyis pa bsam gtan gyi yan lag bshad pa la 'ang /
mtshan don /
dus mtshams /
rnal 'byor gyi yan lag /
tshad ma gang yin dang dag dbye /
'bras bu bshad pa dang lnga las /
dang po ni /
sor sdud kyi skabs su bsgrubs pa'i stong gzugs kyi sku de la rtse gcig tu mnyam par 'jog pas na bsam gtan /
dus mtshams ni /
nyin mtshan gyi rnal 'byor nyams su blangs pa las /
rlung dbu mar zhugs gnas thim gsum gyis drangs pa'i ma nges pa dang nges pa'i rtags rnams shar ba'i rjes su shar ba'i stong gzugs kyi sku de nam 'dod du mnyam par bzhag pa na 'char ba de nas so / /
ji ltar nyams su blang ba ni /
sngar nyin mtshan gyi rnal 'byor nyams su blang ba'i skabs ltar bsgom pa'i gnas /
lus kyi byed chings /
mig gi blta stangs /
sems kyi dmigs pa sogs goms par byas pa na stong gzugs dus kyi 'khor lo'i sku shar ba'i thig le'i @# / /
phyi nang du stong gzugs nges pa med pa sna tshogs 'char la /
de rnams kyang dus kyi 'khor lo yab yum gyi skur bsgyur nas gcig la gcig bstim pa'i mthar rtsa ba'i stong gzugs kyi sku la bsdus /
de la mig gis blta ba lta bu ma yin par /
rang sems chags pa'i tshul gyis nga rgyal dang gsal snang bsgom pa ni ting nge 'dzin gyi rnal 'byor dngos so / /
de 'byongs pa'i tshad ni /
de lta bu'i stong gzugs kyi longs sku la nga'o snyam pa'i nga rgyal dang /
reg mthong gi mtshan ma rnyed pa'o / /
tshad ma ni /
sngar bzhin yid shes so / /
dag bya ni sems kyi chos drug sgrib bral du byed pa dang /
dbye ba ni /
nyin mtshan gyi rnal 'byor gnyis sam /
yang na bsam gtan dang 'brel ba'i yan lag lnga'i rnal 'byor yod la /
de yang stong gzugs kyi sku rags pa la rtog pas na /
rtog pa'i yan lag /
de'i cha shas la zhib tu dpyod pas na dpyod pa'i yan lag /
sems shin sbyangs las byung ba'i yid shes 'khor gyi tshor ba bde ba myong ba ni dga' ba'i yan lag /
lus shin sbyangs las byung ba'i dbang shes 'khor gyi tshor ba bde ba myong ba ni bde ba'i yan lag /
de lta bu'i sku las sems rtse gcig pas rtse gcig pa'i rnal 'byor gyi yan lag dang lngar yod do / /
'bras bu ni /
gnas skabs su tshig gi mchog sbyin pa /
ting nge 'dzin la brten nas mngon par shes pa rgya chen po thob pa /
dbang po dang yul gyi bar gzugs gzhan gyis chod kyang bsgrib mi nus pa /
mthar thug sems kyi chos drug sgrib pa dang bral ba'i mi bskyod pa'i go 'phang 'thob pa yin no / /
gnyis pa srog bsgrub kyi yan lag bshad pa la gnyis /
srog rtsol gyi rnal 'byor bshad pa dang /
'dzin pa'i rnal 'byor bshad pa'o / /
dang po la /
mtshan don /
dus mtshams /
rnal 'byor gyi yan lag /
tshad ma dang dag dbye /
'bras bu bshad pa dang lnga las /
mtshan don ni /
srog ni rlung dang de dbu ma'i nang du rtsol bas sdud par byed pas na srog rtsol lo / /
dus mtshams ni /
sor bsam gyis bsgrubs pa'i stong gzugs kyi sku la nga rgyal dang gsal snang brtan po 'dzin nus pa de nas so / /
rnal 'byor gyi yan lag la gnyis /
rdo rje'i bzlas pa dang /
bum pa can no / /
dang po ni /
rang dus kyi 'khor lo rtsa gsum 'khor lo drug ldan du gsal ba'i dad nas nyin mtshan gyi dbye bas gang du nyams su len pa'i gnas /
lus kyi byed chings /
mig gi blta stangs /
sems kyi bzhag thabs rnams sngar bzhin yid mig rlung gsum rtse gcig tu gtad nas bsgoms pa na /
rlung dbu mar zhugs gnas thim gsum byas pa'i rtags rnams 'byung la /
de'i tshul yang zhugs pa'i rtags su sna bug gi rlung gi rgyu ba mnyam rgyu shed mtshungs su thengs pa dang /
gnas pa'i rtags su sna bug gi rlung gi rgyu ba chad @# / /
nas srog gi dbyig pa zhes pa dbu mar gnas pa dang /
thim pa'i rtags su /
du ba /
smig rgyu /
mkha' snang /
mar me /
dus me /
zla nyi /
sgra gcan /
mchog gi cha'i snang ba thig le sngon po'i dbus su re ga nag po'i nang du shar ba'i stong gzugs kyi sku stong gzugs thams cad 'dus pa'i bdag nyid la rang gi rlung sems dbyer med du nga rgyal bzhag pa'i sku de dpral ba nas nang du 'jug pa oM /
'jug ldang gang rung gi tshad tsam du gnas pa hUM dang /
slar dpral ba'i bar du ldang ba AH'i gdangs su 'char ba'i rdor bzlas la slob pa'o / /
de'i tshul yang rlung phreng thag dang /
sku dang yi ge phreng rdog lta bu dang /
yid bzlas dang /
bskyed rim pa'i rdor bzlas lta bu min par /
sku 'jug gnas ldang gsum gyi rang gdangs yi ge gsum gyi gdangs su shar ba la nyan pa'i tshul du slob po / /
de 'byongs pa'i tshad ni /
'jug ldang je thung dang /
gnas pa je ring dang /
mthar gnas pa 'ba' zhig tu 'gro ba dang /
sku ldang 'jug gnas pa'i rang sgra yi ge gsum gyi rang gdangs su 'char ba'o / /
gnyis pa bum pa can gyi rnal 'byor ni /
rang dus kyi 'khor lo rtsa gsum 'khor lo drug ldan du gsal ba'i ngang nas sngar bzhin bsgoms pa'i stong gzugs kyi sku /
rdo rje'i bzlas pas lte bar drangs pa'i sku la nga rgyal dang gsal snang brtan pa'i tshe /
lus kyi stod kyi rlung rnams d+hU tI'i nang brgyud /
mar drangs nas lte ba'i stong gzugs kyi sku la bstim /
de bzhin du smad kyi rlung rnams kyang d+hU tI'i lam nas yar drangs te bstim nas kha sbyar gyi tshul du bum pa can thun 'khyongs kyi bar du bsgom /
de ltar bsgoms pas rlung dbu mar zhugs gnas thim gsum byas pa'i rtags /
du ba /
smig rgyu /
mkha' snang /
mar me /
dus me /
zla nyi /
sgra gcan /
mchog gi cha thig le sngon po'i nang du re ga nag po skra'i tshad tsam gyi dbus su shar ba'i stong gzugs la nga rgyal dang gsal snang bzhag nas rtse gcig tu bsgom /
de'i tshe lte ba nas gtum mo'i me 'bar ba gtsug tor gyi bar du song bas gtsug tor nas byang sems zhu ba dpral bar slebs pan dga' ba /
de nas mgrin par slebs pa na mchog dga' /
de nas snying ga dang lte bar slebs pa na khyad dga' /
de nas nor bu'i rtser slebs pa na lhan cig skyes pa'i dga' ba dang /
de nyid slar gtsug tor gyi bar du gyen du drangs nas mas brtan gyi dga' ba bzhi drangs te bde stong sbyar nas rtse gcig tu mnyam par 'jog go /
de las ldang bar rtsom pa na /
rang stong gzugs dus kyi 'khor lo yab yum gyi skur bzhengs te mnyam rjes kyi dge sbyor rnams bskyangs pas /
rlung bcu'i kha dog ma 'dres par mngon sum du so sor mthong ba ni bum pa can gyi rnal 'byor la brtan pa thob pa yin no / /
tshad ma ni sngar bzhin yid mngon /
dag bya ni 'du byed kyi chos @# / /
drug sgrib bral du byed /
dbye bzhi rlung bcu dang 'brel ba'i rnal 'byor gyi yan lag bcu /
'bras bu ni gnas skabs su byang sems rnams kyis snyan pa phyogs bcur sgrog pa dang /
mthar thug 'du byed rnam par dag pa don yod grub pa'i sku 'grub bo / /
gnyis pa 'dzin pa'i rnal 'byor la /
mtshan don /
dus mtshams /
rnal 'byor gyi yan lag /
tshad ma dang dag dbye /
'bras bu bshad pa'o / /
dang po ni /
srog rtsol gyi skabs su bsgrubs pa'i stong gzugs kyi sku de nyid la rtsa 'khor drug ka'i dbus su nga rgyal dang gsal snang gi sems 'dzin pa'o / /
gnyis pa ni /
srog rtsol gyi rnal 'byor gnyis mthar phyin nas bsgom mo / /
rnal 'byor gyi yan lag ni sngar bzhin bsgom pa'i gnas /
lus kyi byed chings /
mig gi blta stangs dang /
sems kyi bzhag thabs ni stong gzugs kyi sku rang gi rlung sems dang dbyer med du bsgoms pa lte bar gnas pa de /
gsang gnas dang /
slar yang lte ba /
snying ga /
mgrin pa /
dpral ba /
gtsug tor gyi rtsa 'khor gyi dbus so sor drangs te srog thur bsres nas bsgom /
de dag gi tshe gtum mo 'bar ba dang yas babs mas brtan gyi dga' ba drangs /
bde stong sbyar nas mnyam par 'jog /
ldang bar phyogs pa na rang stong gzugs dus kyi 'khor lo yab yum gyi skur ldang ba sogs la slob cing /
mnyam rjes kyi dge sbyor skyong /
de ltar rtsa 'khor so sor gnad du bsnun nas slar lte bar gong bzhin bsgoms pa na rlung dbu mar zhugs gnas thim gsum byas te bde stong sbyor ba sogs mnyam par 'jog pa dang /
de las ldang ba na /
sngar yid ngor ldang ba de tsam min par /
lte ba'i rtsa 'khor gyi dbus kyi thig le'i nang du stong gzugs phyag rgya chen po dus kyi 'khor lo yab yum gyi skur dngos gnas la ldang nus pa tsam byung ba na 'dzin pa la brtan pa thob pa'i rtags so / /
tshad ma ni yid mngon /
dag bya ni tshor ba'i chos drug /
dbye ba ni rtsa 'khor drug gi dbye bas rnal 'byor drug /
'bras bu ni /
gnas skabs su bdud bzhi zil gyis non pas dus ma yin pa'i 'chi ba 'joms shing tshe 'phel ba dang /
mthar thug tshor phung rnam par dag pa rin chen 'byung ldan gyi sku 'grub bo / /
gsum pa bde ba bsgrub pa'i rnal 'byor bshad pa la /
mtshan don /
dus mtshams /
rnal 'byor gyi yan lag /
tshad ma dang dag dbye /
'bras bu bshad pa'o / /
dang po ni /
'dzin pa'i skabs kyi stong gzugs kyi sku de rjes su dran par byed pas rjes dran no / /
gnyis pa ni /
'dzin pa'i rnal 'byor mthar phyin nas bsgom pa dang /
rnal 'byor gyi yan lag ni sngar bzhin 'dzin pa'i rnal 'byor gyi skabs su rtsa 'khor drug ka dang /
slar yang lte ba'i rtsa 'khor gyi dbus su /
rlung sems byang @# / /
sems stong gzugs kyi sku rnams dbyer med du bsgoms shing /
ldang ba na stong gzugs dus 'khor yab yum nus ma brgyad dang bcas pa'i skur ldang ba'i 'phen pa btang /
mnyam par bzhag pas /
zhugs gnas thim gsum byas pa'i rtags bcu rim gyis drangs mthar thig le sngon po'i dbus su re ga nag po'i nang du stong gzugs dus 'khor yab yum nus ma brgyad dang bcas pa'i skur dngos gnas la bzhengs pa de 'byung /
de'i rtags su gtum mo'i me'i 'od kyis lus kyi phyi nang thams cad khyab pa dang /
ba spu'i bu ga so so nas kyang 'od zer kha dog sna lnga pa bsam gyis mi khyab pa spros /
ri rab sogs rdul phra rab tu gsil ba'i grangs dang mnyam pa'i stong gzugs phyag rgya chen mo dang mnyam par sbyor ba dang /
du ba la sogs pa'i rtags rnams gong 'phel du song ba du ba ma la sogs pa'i nus ma brgyad du gyur pa dang mnyam par sbyar nas mchog mi 'gyur gyi bde ba bsgrub pa yin no / /
de yang rang stong gzugs dus kyi 'khor lo dang /
rnam pa kun gyi mchog dang ldan pa'i stong gzugs phyag rgya chen mo mnyam par sbyar nas mi 'gyur ba'i bde ba 'dren zhing /
stong pa nyid kyi lta ba phu thag chod pa nges par byas /
bde stong sbyar nas mchog mi 'gyur gyi bde ba bsgrub pa ni rjes dran gyi rnal 'byor gyi gtso bo yin no / /
rjes dran pa dbang po rtul 'bring rno gsum yod pa'i rtul pos phyi rol du las rgya dang /
nang du lte ba'i dbus kyi stong gzugs yab yum snyoms par zhugs pas mchog mi 'gyur gyi bde ba 'dren pa dang /
'bring pos /
phyi rol du bsgoms pa'i ye shes kyi phyag rgya dang nang du lte ba'i stong gzugs yab yum snyoms par zhugs nas mchog mi 'gyur gyi bde ba 'dren par byed pa dang /
rnon pos /
phyi rol gyi las dang ye shes kyi phyag rgya spangs nas nang gi stong gzugs phyag rgya chen mo dang snyoms par zhugs nas mchog mi 'gyur gyi bde ba 'dren la /
de ltar bsgoms pas mchog mi 'gyur gyi bde ba skad cig dang po nam thob pa na rjes dran la brtan pa thob par 'jog go /
tshad ma ni rnal 'byor mngon sum dang /
dag bya ni 'du shes kyi chos drug /
dbye ba ni stong gzugs kyi phyag rgya'i grangs dang mtshungs pas mtha' yas pa dang /
'bras bu ni gnas skabs su mchog mi 'gyur gyi bde ba thob pa dang /
mthar thug 'du shes kyi phung po rnam par dag pa'i 'od dpag med kyi sku 'grub bo / /
! / /
bzhi pa bde ba grub pa'i rnal 'byor ting nge 'dzin gyi yan lag bshad pa la /
mtshan don /
dus mtshams /
rnal 'byor gyi yan lag /
tshad ma dang dag dbye'o / /
dang po ni /
rjes dran gyis bsgrubs pa'i stong gzugs yab yum snyoms par zhugs pas drangs pa'i mchog mi 'gyur gyi bde ba la rtse gcig pa'i rnal 'byor yin pas @# / /
so / /
gnyis pa ni /
rjes dran gyi rnal 'byor mthar phyin nas so / /
gsum pa ni /
ting nge 'dzin gyi rnal 'byor pa la dbang po rtul 'bring rno gsum las /
dang po gnyis kyis las dang ye shes kyi phyag rgya dang /
rnon pos rang dus kyi 'khor lo rtsa gsum 'khor lo drug ldan du gsal ba'i lte ba'i rtsa 'khor gyi dbus dngos gnas la bzhengs pa'i stong gzugs yab yum snyoms par zhugs pa'i rkyen gyis d+hU tI'i mar sna dang yar sna nas /
byang sems dmar po dang dkar po'i rdul stong 'og tu song ba yar sna dang mar snar ngos bzung nas 'pho med du gnas pa'i mi 'gyur ba'i bde bas stong nyid rtogs pa'i ye shes dang /
sku mtshan dpes spras pa'i stong gzugs yab yum sku thugs su dngos po gcig pa lta bu'i rnal 'byor la slob po / /
de yang mos spyod dang por byas pa'i 'phags pa'i sa dgu /
bcu pa chos kyi sprin la bcu pa tsam dang /
khyad par gyi lam gnyis su yod do / /
mos spyod kyi skabs su lte ba'i stong gzugs snyoms par zhugs pa'i rkyen gyis byang sems dkar dmar gyi rdul stong 'og tu brtsigs pa stong brgyad brgya'i dbye bas /
mchog mi 'gyur gyi bde bas stong nyid don spyi'i tshul gyis rtogs pa'i ye shes dang /
mtshan dpes brgyan pa'i stong gzugs kyi sku gnyis sku thugs su dngos po gcig pa lta bu stong brgyad brgya /
des rang gi skal gyi spang bya mgo mnan pa stong brgyad brgya /
de 'dra'i spang bya rkyen ma tshang bas ma skyes pa'i so sor brtags min gyi 'gog pa stong brgyad brgya /
rang gi ngo skal gyi 'dzag bde mgo mnan pa stong brgyad brgya /
de la brten nas yon tan gyi khyad par thob pa stong brgyad brgya 'byung la /
de'i tshe byang sems dkar po'i rdul gsang gnas kyi rtsa 'khor gyi phyed du sleb cing mos spyod kyis mthar phyin to / /
de nas sngar bzhin stong gzugs yab yum snyoms par zhugs pa'i rkyen gyis byang sems dkar dmar gyi rdul steng 'og tu brtsegs nas 'pho med du gnas pa la brten nas mi 'gyur ba'i bde ba stong brgyad brgya /
bde ba des stong nyid mngon sum du rtogs pa'i ye shes dang /
sku mtshan dpes spras pa'i stong gzugs dus kyi 'khor lo yab yum sku thugs su dngos po gcig pa stong brgyad brgya /
'dzag pa'i bde ba la nyon sgrib tu byas pa'i nyon sgrib spangs pa'i bral ba stong brgyad brgya /
de la brten nas thob pa'i yon tan stong brgyad brgya 'thob cing /
byang sems dkar po'i rdul gsang ba'i rtsa 'khor yongs rdzogs gang ba nas gnyis pa 'thob bo / /
de bzhin du lte ba'i rtsa 'khor phyed dang yongs rdzogs /
snying ga'i rtsa 'khor phyed dang yongs rdzogs /
mgrin pa'i rtsa 'khor phyed dang yongs rdzogs /
dpral ba'i rtsa 'khor phyed dang yongs rdzogs /
gtsug tor gyi rtsa 'khor phyed man du so sor byang @# / /
sems dkar po'i rdul stong brgyad brgya res gang ba na /
sa gsum pa /
bzhi pa /
lnga pa /
drug pa /
bdun pa /
brgyad pa /
dgu pa /
bcu pa /
bcu gcig pa tsam gyi lam rnams 'thob cing /
rang gi spang bya spong ba dang yon tan sogs 'thob pa / /
de ltar sngar bzhin mnyam par bzhag pas byang sems dkar dmar gyi rdul steng 'og tu brtsegs pa stong brgyad brgya'i byang sems dmar pos gsang ba'i rtsa 'khor yongs rdzogs gang ba dang /
dkar pos gtsug tor gyi rtsa 'khor yongs rdzogs gang ba na mchog mi 'gyur gyi bde ba nyi khri chig stong drug brgya rdzogs par 'thob cing /
bde ba des stong nyid mngon sum du rtogs pa'i bde stong dbyer med kyi ye shes dang /
sku mtshan dpes spras pa'i stong gzugs sku thugs su dngos po gcig pa nyi khri chig stong drug brgya /
rang rang gi spang bya bag chags dang bcas pa spangs pa'i bral ba nyi khri chig stong drug brgya 'thob bo / /
de'i tshe stong gzugs kyi sku dang phung po rnying pa rten brten pa'i 'brel ba chad nas phung po rnying pa lhag med du nam mkha' la 'ja' yal ba ltar 'gyur ro / /
tshad ma ni rang rig mngon sum /
dag bya ni /
las rlung sgrib gnyis bag chags dang bcas pa dag par byed pa dag dbye ba ni /
mchog mi 'gyur gyi bde ba'i dbye bas nyi khri chig stong drug brgya'o / /
gsum pa 'bras bu mngon du byed tshul ni /
mchog mi 'gyur gyi bde ba nyi khri chig stong drug brgya'i skad cig ma phyi ma'i bde stong dbyer med kyi ye shes de rgyun mtha'i ye shes yin cing /
de'i skad cig gnyis par mchog mi 'gyur gyi bde bas rnam med kyi phyag rgyar 'khyud bzhin pa'i ngang nas shes bya ji snyed pa thams cad ma 'dres par mkhyen pa dang /
gdul bya gang na yod pa'i sar sprul pa bye ba ther 'bum cig car ston pa dang /
mchog mi 'gyur gyi bde bas stong nyid mngon sum du rtogs pa mthar phyin pa'i ye shes dang /
sku mtshan dpes spras pa'i kha sbyor yan lag bdun ldan mchog gi dam pa dang po'i sangs rgyas dus kyi 'khor lo'i sku sku thugs su dngos po gcig pa'i zung 'jug gi skur sangs rgyas pa yin no / /
de lta bu'i go 'phang 'thob pa la /
mchog mi 'gyur gyi bde bas stong nyid mngon sum du rtogs pa'i ye shes kyis las rlung nyi khri chig stong drug brgya 'gog cing /
mi 'gyur ba'i bde bas stong nyid mngon sum du rtogs pa mthar phyin pa'i ye shes dang /
sku mtshan dpes spras pa'i rnam pa thams cad pa gnyis sku thugs su dngos po gcig pa'i zung 'jug nyi khri chig stong drug brgya gong 'phel du byed pa'i ting nge 'dzin gyi yan lag gi rnal 'byor la slob pa sngon du 'gro dgos /
de lta bu'i bde ba 'dren pa la sngon du stong gzugs phyag rgya chen mo dngos gnas la 'grub pa'i rjes dran @# / /
gyi rnal 'byor sngon du 'gro dgos /
de la yang 'khor lo drug gi lte bar rlung sems 'dod 'gyur bcings te stong gzugs kyi sku'i snang ba de la 'dod dgur dbang byas pa'i sgo nas je bzang du byed pa'i 'dzin pa'i yan lag sngon du 'gro dgos /
de la yang dbang shes kyi bzhon pa'i rlung rnams d+hU tIr 'gog pa'i srog rtsol gyi rnal 'byor sngon du 'gro dgos /
de la yang rlung bcu dbu mar tshud pa la sems brtan par byed pa bsam gtan dang /
rlung rnams d+hU tI'i yar snar sdud par byed pa'i sor sdud kyi rnal 'byor la slob pa sngon du 'gro dgos /
de la yang lugs 'di'i rim pa dang po'i lam phra rags gang rung la brtan pa thob pa sngon du 'gro dgos /
de la rgyud snod rung du byed pa 'di nyid kyi rdul tshon gyi dkyil 'khor du dbang bskur ba legs par thob cing /
khas slangs pa'i dam tshig dang sdom pa la gnas pa sngon du 'gro dgos de la yang lam gyi rtsa ba bshes gnyen bsten tshul nas /
zhi lhag gi bar gyi lam la tshul bzhin du slob pa sngon du 'gro dgos shing /
de ltar slob pa'i lam gyi rim pa 'di ni dpal dus kyi 'khor lo'i gdul bya dbang rnon snyigs dus kyi tshe thung gcig la 'tshang rgya ba'i lam tshang la ma nor ba yin no / / / /
'dir smras pa /
bla med rgyud rgyal gzhan dag las / /
thun mong min pa'i gsang chen lam rnam dpyod phung pos legs bsdus shing / /
pad dkar 'dzin pas gsal byas pa / /
rgyud rgyal ston pas zla bzang ltar / /
bsngags pa'i gangs khrod zas gtsang sras / /
gang de'i thugs kyi bcud phyung ba'i / /
snyan rgyud gdams pa rin chen 'di / /
mdo sngags rab 'byams smra ba yi / /
sdom brtson bstan pa dar rgyas kyis / /
yang yang nan gyis bskul ba'i ngor / /
mdo rgyud man ngag 'dzin pa yi / /
dge slong chos kyi rgyal mtshan gyis / /
grub pa'i gnas mchog dpen pa'i sa / /
chos kyi pho brang dam par sbyar / /
'dis mtshon dge ba'i 'od stong gis / /
'gro ba'i rmongs mun kun bsal te / /
sgrib bral mchog tu mi 'gyur ba'i / /
bde ba che la spyod par shog /
ces dpal dus kyi 'khor lo'i zab lam rdo rje'i rnal 'byor zhes bya ba 'di yang /
dus kyi 'khor lo la bsgrub pa snying por byed 'dod pa dag gi nyams rtogs spel ba'i phyir /
btsun pa blo bzang chos kyi rgyal mtshan gyis dben sa chos kyi pho brang du sbyar ba'o / /
pr-its+tsha / / / /
oM swa sti /
phan 'de'i 'gyur gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / / / /
