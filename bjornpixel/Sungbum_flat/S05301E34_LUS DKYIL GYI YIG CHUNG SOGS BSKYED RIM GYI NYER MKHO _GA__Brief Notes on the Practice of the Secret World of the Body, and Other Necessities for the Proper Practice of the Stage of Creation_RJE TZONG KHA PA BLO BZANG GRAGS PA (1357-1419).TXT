! / /
lus dkyil gyi yig chung sogs bskyed rim gyi nyer mkho 'ga' ni /
thog mar bskyed rim pa'i go ba rags pa tsam zhig ni 'di yin la /
de la stong nyid bsgom tshul /
chos sku la nga rgyal 'jog tshul /
stong pa'i ngang nas lha sku bsgom tshul /
lha la nga rgyal 'jog tshul dang bzhi las /
dang po ni /
lta khrid ltar gyi rig pa rgyas pa mi byed par rtags gang yang rung ba tsam zhig la brten nas stong nyid la nges pa shugs drag 'dren par byed dgos shing /
'dzin stangs kyi shed chung ngu song na dpyad pa phra mo la brten nas blo'i shugs drag po 'dren par bya'o / /
dngos po med pas zhes sogs kyi yig don dang spyi don dran pa shin tu gal che /
gnyis pa ni /
yul stong pa nyid dang yul can ye shes gnyis gnyis snang phra mos kyang bar ma chod par chu la chu bzhag pa bzhin du song ba'i mos pa rtse gcig tu byed pa yin cing /
'di 'dra ba'i mos pa yid byed kyi chos sku ni rdzogs rim gyi skabs su chos sku'i rtogs pa skye ba'i dge rtsa smin byed du 'gro tshul la'ang shes par bya'o / /
gsum pa ni /
stong pa'i ngang las zhes pa'i go done@# / /
ni /
gong gi dmigs pa ma shor ba'i ngang nas lha'i skur langs dgos pa yin no / /
dper na shel gong shin tu dwangs pa la ras kha dog sna tshogs pas nye ba na /
shel de'i dwangs cha ma shor ba'i ngang nas ras de'i gzugs sna tshogs pa shel de'i nang du 'char ba bzhin du rang gi sems stong nyid dang gnyis snang phra mos kyang ma chod par song snyam pa'i 'dzin stangs shugs drag de ma shor ba'i ngang nas /
rang nyid zhal gsum phyag drug pa'i rnam pa can gyi lha'i skur bsgom dgos so / /
bzhi pa'i gnad ni /
bying rgod kyi dbang du ma song ba la 'bad snyam pa'i 'phen pa drag po gtong ba ma gtogs pa'i dmigs pa'i skabs su yang dang yang du byed rgod kyi dbang du song ma song rtog pa dang /
rtags la brten pa'i dpyad pa mang du mi bya'o / /
de ltar byas nas sems gzhan du mi yan cing /
skabs 'dir zhi gnas bsgrub par bya'o / /
rig pa'i dpyad pa cung zad byed pa na yang lha'i zhal phyag rgyan la sogs pa la byed pa yin no / /
chos thams cad rang bzhin gyis med pa'i dam bca' nges pa'i nges shes shugs drag gi ngang nas lha'i skur gsal ba gnyis tshogs su dgos pa ni /
zab gsal gnyis med bsgoms pa bzhin no / /
gnyis su med pa'i don ngo bo tha dad du med pa yin no / /
bying ba dang rmugs pa gnyis mi gcig pa'i sems byung so so ba yin /
rmugs pa ni gti mug gi char gtogs pa'i sems byung rgya yan pa las su mi rung ba yin la /
bying ba ni dmigs pa mi gsal ba'i 'dzin stangs can dwangs cha yod pa tsam gyis mi phan no / /
rgod pa ni yul yid 'ong sogs la 'phro zhing rgyug par byed pa'i 'dod chags kyi char gtogs pa'i sems byung ngo / /
'phro ba ni dmigs pa'i yul de las gzhan pa'i yul la 'phro ba'i sems byung ste phyi ma gnyis kyang so so ba yin no / /
dran pa ni dmigs pa gang yin de la sems ma yengs par rtse gcig tu 'dzin pa'i mtshan nyid can yin cing /
shes bzhin ni dmigs pa'i tshe bying rgod gang rung skyes ma thag tu ngo shes par byed pa'i sems byung ngo / /
lhag mos lus la sdud pa'i tshe rang gi thugs ka'i hUM sngon po'i 'od zer lcags kyu'i rnam pa can gyis lus kyi mdun rgyab thams cad las cig car du 'phros pas /
rnam snang nas gnod mdzes kyi bar gyi lha rnams spyan drangs nas lus kyi gnas de dang der dbang po la sogs pa dang ngo bo dbyer med du mos par bya'o / /
lhag mos 'od gsal du sdud pa'i tshe rnam snang nas gtso bo'i bar rnams bde stong dbyer med kyi ngo bor gnyis snang phra mos kyang bar ma chod par thim pa'i mos pa shugs drag dgos so / /
de nas shU n+ya tI'i skabs su rig pas dpyad pa mi byed par gang snang chos sku la nga rgyal bzhag pa'i ngang nas /
gdan dbus ma'i steng du hUM las nyi ma'i dkyil 'khor sogs bskyed cing /
rdo rje rtse lnga pa'i lte ba'i nang du oM dkar po /
AH dmar po /
hUM sngon po gsum steng nas steng du brtsegs pa yin no / /
de las dang po'i mgon por ldang ba'i tshe ngas sems can gyi don du longs spyod rdzogs pa'i @# / /
skur ldang bar bya'o snyam pa'i 'phen pa drag po gtang bar bya'o / /
sprul sku rdor sems su ldang ba'i tshe ngas sems can gyi don du khams rags pa'i sprul sku gzung bar bya'o snyam pa'i 'phen pa drag po dgos so / /
lus dkyil gyi gtso bo mi bskyod pa yin pas gtso bo dang khro bo bcu la sna tshogs padma dang nyi ma'i gdan lha gzhan rnams la yang sna tshogs padma gong du bshad pa ltar lha rang rang gi gdan bskyed dgos so / /
spyi gtsug nas skra mtshams kyi ma mtha' yan la rnam snang bskyed dgos pas /
thod pa'i dbus spyi bo bde chen 'khor lo yod pa'i gnas der rnam snang bsgom pa yin cing /
rtsa 'khor gyi nang du bsgom pa ni ma yin no / /
de lta bu'i gnas su rnam snang bsgoms pas ni /
rdzogs rim gyi smin byed khyad par can du 'gro ba yin pas tshul 'di gzhan la'ang shes par bya'o / /
mgrin pa'i gnas drang po na rtsa 'khor yod cing /
de'i thad du 'od dpag med dang /
byang khog gi dbus snying ga'i thad cung zad rgyab phyogs la nye ba na mi bskyod pa dang /
snying ga'i ma mtha'i dbus cung zad rgyab la nye bar rin 'byung /
tshang ra dang brla gnyis kyi dbus kyi sum mdo gru gsum gyi gnas su don grub rin 'byung gi mdun phyogs su spyan ma /
mi bskyod pa dang 'od dpag med gnyis kyi mdun phyogs su mA ma kI dang gos dkar mo gnyis bskyed /
smin mtshams kyi thad kyi thod pa'i nang du rlung gi rtsa 'dab yod pas der sgrol ma rnam snang las cung zad mtho bar byed dgos so / /
rigs lnga'i sku ni lha gzhan rnams kyi sku las cung zad che ba dgos so / /
lha zhi ba rnams las 'od zer rnam pa lnga 'phro ba dang /
khro bo bcu las 'od zer me 'od lta bu stong gsum khyab par 'phro ba rnams kyang zer ba 'dug pa dang /
sprul sku rdor sems kyi sku las 'od zer thogs rdugs med par 'phro bar bsam /
mig 'bras gnyis kyi dbus su sa snying dang gzugs rdo rje ma phyag dang po gnyis yab la 'khyud pa /
me long dmar po nges gnyis pa stong gsum thams cad 'char thub pa lta bu dang /
rna ba gnyis kyi rtsa bar phyag rdor dang sgra rdo rje ma pi waM sngon po 'dzin pa /
de'i sgra phra mo tsam gyis kyang stong gsuM thams cad khyab par byed nus pa snyam byed pa rang gi yid la bde ba dpag tu med pa ster bar byed pa dang /
skye mched kyi lha rnams yid la dran pa tsam gyis dga' ba bsam gyis mi khyab pa bskyed par bsam /
rang nyid kha shar la bltas pa'i tshe rna ba g.yas kyi phyag rdor kha lho dang /
g.yon pa'i phyag rdor zhal byang la gzigs so / /
sna bug gnyis kyi nang du nam snying dang dri rdo rje ma /
lce g.yas g.yon gnyis kyi dbus yar mar gnyis kyi nang nas cung zad rtse phyogs la nye bar 'jig rten dbang phyug dang ro rdo rje ma sgom zhing /
de yang rlung rgyu ba'i rtsa'i gong der sgom zhing /
gzhan la yang ci rigs su shes dgos so / /
'jam dbyangs mA ma kI'i steng dang /
ye shes sems dpa' mi bskyod pa'i steng ngam de'i rgyab tu'am 'jam dbyangs kyi steng tsam du bsgoms kyang rung /
de'i thugs kar ting nge 'dzin sems dpa' ni hUM yig sngon po spus bris pa lta bu shin tu phra ba 'od zer 'phro ba dang /
stong nyid nges pa'i 'dzin stangs can du rang gi sems 'dres pa ltar du ci nus su sbyang ba gal che /
rdo rje nor bu'i dbus rtsa mdud yod pa'i @# / /
gong der sgrib sel dang reg bya rdo rje ma bsgom /
rdo rje'i bug pa phyogs la nye bar reg bya rdo rje ma bsgoms pas rdo rje'i sgor zhes btags pa yin pas rna ba sogs la shes par bya'o / /
rdo rje'i rtsa bar bdud rtsi 'khyil pa dang /
rnam snang gi steng du byams pa /
de'i steng gtsug tor gyi nang du 'khor lo sgyur rgyal zhal rgyab la gzigs shing nam mkha' la gzigs pa me 'od rab tu 'bar ba 'phro bar bsams na steng gdon gyis mi tshugs pa'i dgos pa yod do / /
gnod mdzes sogs la'ang shes dgos so / /
rta mgrin kha'i sgor bsgom par gsungs pa don la gnas la lce'i rtsa bar bsgom pa yin no / /
tshigs sum brgya dang drug cu la kun bzang de snyed bsgom zhing /
tha mal gyi tshigs 'di yongs su gyur pa las lha der bsgom /
lag pa g.yas la gshin rje gshed /
sen mo la yar dbu bstan par bsgom zhing /
g.yon la'ang des mtshungs so / /
dpung pa g.yas pa'i tshigs kyi tshun nas nang tsam du mi g.yo ba zhal mdun la lta ba /
g.yon la'ang des mtshungs so / /
pus ma g.yas la dbyug sngon can dbu yar lta /
zhal mdun lta /
g.yon la'ang des mtshungs so / /
rkang mthil gnyis su gnod mdzes sku skyil krung byas pa'i dbu long bu phyogs la blta'o / /
spyi bor oM dkar po las 'od zer dpag tu med pa rnams 'phros pas /
spyan ma'i tshogs nam mkha' gang ba spros pas /
rnam snang gi tshogs spyan ma dang snyoms par sbyor ba'i mdun na gnas pa /
rdo rje'i gur dang /
bla bre'i 'og thog gi steng du spyan drangs te /
de rnams snyoms par zhugs pa'i 'od zer sngon po sogs bya'o / /
gzhan la'ang mtshungs so / /
rdo khab len /
mgron bu bu ma /
sbrang smyon la sbyar nas spyi bor blug na 'pho ba'i man ngag shin tu zab pa yin zer ba'ang 'dug /
ting nge 'dzin sems dpa' ni dpe don gyi 'od gsal gnyis kyi nges don /
ye shes sems dpa' ni dag ma dag gi sgyu ma'i sku'i nges don dang /
dam tshig sems dpa' ni sprul sku'i mtshon don no / /
de nas rig ma 'du bya ba dang /
lha 'gad pa sogs ni sngar dang mtshungs so / /
ral pa phyed bcings su byas pa ni skra'i phyed nas bsdus te lceg bu bya zhing /
de lhag rgyab la 'phyang ba'o / /
gtso bos gtsug tor bcings pa'i don ni /
prog zhu tshan pa gsum bcings pa'i prog zhu'i rin po che'i rgyan re res kyang 'od kyis 'jig rten gyi khams mtha' dag snang bar byed nus par bsam /
rdo rje dang padma 'du bya ba ni /
hUM las rdo rje rtse lnga pa oM ring pos mtshan pa yin la /
r+wa dbus ma ni nor bu yin no / /
oM de'i kha dog dkar po ni /
byang chub kyi sems dkar po de mtshon /
mgo nor bu'i bug pa'i phyogs su bstan pa ni /
byang sems thur du bab pa de mtshon /
padma'i dbyibs ni phyal phyal du mi byed par sbug po yin /
ze'u 'bru la AH bsgom bya la byed do / /
AH ni mgo nang du blta'o / /
AH tsheg drag can dmar pos ni yum gyi rak+ta dmar po de mtshon cing /
padma'i 'dab ma rnams ni 'brel ba yin no / /
rin 'byung gi nga rgyal du 'phos te dngos kyi rig mas bya ba ji ltar byed pa ltar ma mchu 'jib pa /
'o byed pa /
dam du 'khyud pa dang /
gtso bo'i spyan @# / /
sna rtse la phab ste /
yum gyi 'dzum pa'i nyams dang /
spyan zur gyis blta ba la gzigs pa dang /
gtso bo'i g.yas zhal gyis yum gyi g.yon zhal la blta ba dang /
g.yon zhal gyis g.yas zhal la blta ba la sogs chags pa'i nyams la brten nas byang sems ma zhu bar yang snyoms 'jug gi sngon du stong nyid kyi 'dzin stangs kyi ngang nas bde ba dpag med bskyed pa'i mos pa byas nas ring du sbyangs na /
skabs 'dir yang bde stong gyi nyams chen po bskyed pa yod de / /
de nas nga rgyal 'phos te hUM ring po glu ru brjod par bya'o / /
hUM ni bde ba chen po'i ye shes kyi mtshon don yin pas ngag tu brjod pa'i dgos pa yang skabs 'dir bde ba chen po'i ye shes bskyed par bya'o snyam du dran pa'i ched yin la /
snyoms 'jug gi tshe chos gsum gyi sgo nas byed dgos te /
rang dang rig ma lhar gsal ba dang /
snyoms 'jug 'di lta bu thabs dam pa'o snyam pa dang /
bde ba chen po lhan cig skyes pa'i ye shes rgyun du bskyed par bya'o snyam pa'i sgo nas byed dgos te /
de yang hUM rdo rje la bkod pa med kyang ngag tu brjod pa dang /
rdo rje hUM las bskyed pa'i sgo nas thugs rdo rje mtshon /
oM gyis sku rdo rje /
AH sa gsung rdo rje mtshon pas sku gsung thugs kyi rdo rje gsum dbyer mi phyed pa mtshon no / /
rdo rje dang padma phan tshun bsrub pa'i bya ba byed pa'i tshe hUM ngag tu brjod pa yin /
don grub kyi nga rgyal du 'phos nas rdo rje'i bu ga phaT ser pos bkag pa'i dmigs pa bya /
de yang khams phyir 'pho ba ni thur sel gyi rlung gi byed pa yin la /
thur sel gyi rlung phyir 'pho ba nang du 'gog cing rengs par byed pa la /
phaT ser po mgo nang du bstan pa bsgoms pa la rten 'brel khyad par can yod pa yin no / /
de yang rdzogs rim gyi skabs ma gtogs 'dir rlung la dmigs nas mi sgom par de mtshon byed kyi phaT ser po bsgom pa yin /
mtshon pa'i rgyu mtshan yang thur sel gyi rang mdog ser po dang /
sa de khams bzhi'i nang nas ser po yin pa'i sgo nas bstan pas ni thur sel gyi rlung nang du rengs par byed pa mtshan no / /
rten 'bral de rnams la brten nas khams phyir mi 'pho bar nang du 'dzin nus pa yin te /
de skyed bar byed pa'i rlung gi nus pa nang du rengs pa'i phyir ro / /
bu ga phaT kyis 'gog mi 'gog gi dus gnyis las /
mi 'gog pa'i dus ni lha'i gsal snang brtan po byung ba'i tshe las rgya dang ye rgya gang yin kyang snyoms 'jug gi tshe na rang gi rig ma'i drod dang padma'i rtsa gnyis kyi mar sna phrad pa'i dmigs pa byas pa la brten nas /
nang du sim pa'i rnam pa can gyi bde ba dpag tu med pa skyes pa'i mos pa byas pa la brten nas khams zhu nas bab pa nor bu'i rtser sleb pa phrad pa'i tshe mi 'gog go /
bde ba skyes pa'i tshe stong nyid nges pa'i 'dzin stangs shugs drag ngang nas bde stong dbyer med du sbyar /
lta ba ring du bsgom /
de nas gong bzhin du bde stong dbyer med kyi ngang nas rten dang brten pa'i dkyil 'khor gsal btab la /
thams cad dbyer mi phyed pa'i ngo bor mos pa shugs drag byed pa bskyed rim pa'i bde stong sbyor lugs khyad par can yin no / /
bskyed rim gyi skabs su yab yum @# / /
gyi rdo rje dang padma'i nang 'od zer lngas gang bar bsgom pa ni /
don la rdzogs rim gyi skabs su yab yum gyi d+hU tI'i lam nas rlung 'od zer lnga bsgom pa ni thig le gong bu'i gzugs su gyur nas gsang gnas su 'bab pa'i smin byed khyad par can du 'gyur ro / /
sgron gsal las /
rlung thig ler 'gyur zhes gsungs pa ltar mthon po zhig nas yin pa 'dug go /
lus dkyil gyi yig chung man chad 'di yig chung nyer gcig gi nang du gzhan nas kha bkang ste 'dir phyogs gcig tu bris pa yin no / /
mang+ga lM / /

