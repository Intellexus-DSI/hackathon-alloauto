@# / /
dri ba lhag bsam rab dkar gyi dris lan blo bzang bzhad pa'i sgra dbyangs zhes bya ba bzhugs so / /
@## / /
na mo gu ru many+dzu g+ho ShA ya /
sangs rgyas kun gyi ye shes ni / /
ngur smrig gar gyis rol pa la / /
blo bzang rigs brgya'i khyab bdag ces / /
snyan par grags pa'i dpal der 'dud / /
mgon des brtse bas zab mo'i gnad / /
dri ba'i zol gyis 'doms pa'i don / /
ji ltar bzod pa'i rnam dpyod kyis / /
gus pas thal mo sbyar te gsol /
! /
rgyal bas chos phung brgyad khri dang / /
bzhi stong gsungs pa'i dgongs gtad ni / /
sangs rgyas gnyis pa klu sgrub kyis / /
dang por mngon par mtho ba'i chos / /
phyis ni nges par legs 'byung ba / /
gang phyir mngon par mtho thob pas / /
rim gyis nges par legs pa 'ong / /
zhes pa'i don du bdag gis khums /
! /
shing bzo mkhas pa'i 'phrul 'degs @# / /
'dra'i / /
thar 'dod shugs drag bskyed pa'i thabs / /
rgyal tshab dam pas gsungs pa bzhin / /
thams cad mkhyen pa rang nyid kyi'ang / /
sdug bden nyes dmigs ma bsams na / /
thar 'dod ji bzhin mi skye gsungs / /
'khor ba'i nyes brgya sems pa'i tshul / /
mang yang sdug bsngal sdug bsngal gyis / /
'jigs nas thar 'dod phyugs la'ang yod / /
zag bcas tshor ba bde ba las / /
yid 'byung phyi rol pa la'ang mchis / /
des na 'du byed rang bzhin gyi / /
zag bcas nyer len phung po 'di / /
sdug bsngal 'grub dang grub pa'i snod / /
nad dang 'bras dang zug rngu ltar / /
dmigs nas bsgoms na byings g.yo lags /
! /
bdag cag srid las thar ba'i thabs / /
dam pa bcar gyis nges bzung na / /
rgyal bas gsungs pa gcig chog gi /
'chang thub lhag pa'i bslab gsum lags /
! /
'khor bar skye ba'i rtsa ba ni / /
lus can kun gyi rang rgyud kyi / /
nga dang nga yi bar dmigs nas / /
rtog pas btags tsam ma yin pa / /
ltos med grub par 'dzin pa yi / /
bdag 'dzin lhan skyes rnam gnyis te / /
nyon mongs can gyi ma rig pa'o / /
de ltar rgyal ba'i yum las kyang / /
nga dang nga yir 'dzin pa yis / /
lus can 'khor bar 'khor zhes gsungs / /
stong nyid bdun cu pa las kyang / /
rgyu dang rkyen las skyes dngos rnams / /
yang dag nyid du rtog pa gang / /
de ni ston pas ma rig gsungs / /
de las yan lag bcu gnyis 'byung / /
zhes dang rin chen phreng ba las / /
ji srid phung por 'dzin yod pa / /
de srid de la ngar 'dzin yod / /
ngar 'dzin yod na yang las te / /
las las kyang ni skye ba yin / /
zhes dang zla ba'i zhabs kyis kyang / /
nyon mongs skyon rnams ma lus pa / /
'jig tshogs lta las byung zhes gsungs / /
bdag 'dzin gnyis kyi dmigs pa la / /
khyad par yod kyang 'dzin stangs dag /
mi mthun med phyir srid rtsa ni / /
gnyis su thal ba'i skyon dang bral /
! /
rten 'brel yan lag bcu gnyis kyi / /
'khor tshul 'phags mchog klu sgrub kyis / /
lam gsum thog mtha' dbus med pa / /
'khor ba'i dkyil 'khor mgal me yi / /
dkyil 'khor lta bu phan tshun gyi / /
rgyu can 'di ni 'khor bar 'gyur / /
gsungs bzhin ngal bso med par 'khor / /
grangs nges yan lag bcu gnyis su / /
dbyer yod de las mang mi dgos / /
nyung na mi 'du'i skyon dang bral / /
go rims 'phen byed 'phangs pa dang / /
@# / /
'grub byed grub pa'i sgo nas des / /
'phen byed yan lag gang zhe na / /
ma rig 'du byed rnam shes kyis / /
'phangs pa'i yan lag ming gzugs dang / /
skye mched drug dang reg tshor ro / /
mngon par 'grub pa'i yan lag ni / /
sred len srid pa'o grub pa yi / /
yan lag skye ba rga shi gnyis / /
'phags mchog klu sgrub zhal snga nas / /
dang po brgyad pa dgu nyon mongs / /
gnyis pa bcu pa las yin te / /
lhag ma bdun ni sdug bsngal yin / /
zhes gsungs rgyu 'bras 'gro tshul ni / /
nyon mongs gsum las las gnyis dang / /
de las sdug bsngal bdun 'byung zhing / /
bdun las slar yang rang 'bras kyi / /
nyon mongs gsum 'byung rdza mkhan gyi / /
'khor lo 'khor 'dra de srid du / /
gsum po dag las gnyis 'byung ste / /
gnyis las bdun 'byung bdun las kyang / /
gsum 'byung srid pa'i 'khor lo ste / /
nyid ni yang dang yang du 'khor / /
zhes gsungs de yang ngan 'gro yi / /
yan lag bcu gnyis 'jug zlog gis / /
sems pa skyes bu chung ngu'i skor / /
bde 'gro'i yan lag bcu gnyis kyis / /
zlog 'jug sems pa 'bring zhes bya| |de ltar rang nyams la dpags nas / /
ma gyur sems can thams cad kyang / /
rten 'brel bcu gnyis sgo nas ni / /
'khor ba'i rgya mtshor 'khyams pa la / /
byams dang snying rje byang chub sems / /
bskyed nas rgyal sras spyod pa la / /
slob pa skyes bu chen po lags /
! /
nges don byang chub sems gnyis las / /
rdzogs pa'i sangs rgyas 'grub pa yi / /
thun mong ma yin nyer len rgyu / /
kun rdzob byang chub sems lags te| |gang phyir mgon po zhi ba lhas / /
de ring sangs rgyas rigs su skyes / /
sangs rgyas sras su da gyur to / /
zhes sogs lung dang rigs pas grub /
! /
srid las 'don thabs gtso bo ni / /
bdag med rtogs pa'i shes rab ste / /
srid rtsa bdag 'dzin lhan skyes phyir / /
'phags pa lhas kyang 'di skad gsungs / /
yul la bdag med mthong na ni / /
srid pa'i sa bon 'gags par 'gyur /
! /
sgo rtsa'i khyi sogs sems can rnams / /
mar shes sgom tshul rnam 'grel las / /
skye ba yongs su len pa na / /
zhes sogs rig pa'i thog ma'i mtha' / /
thug med sgrub pa'i lung rigs kyi / /
thabs mkhas 'phrul gyis sgom zhes gsol /
! /
bdag gzhan brje bar gsungs pa'i don / /
bdag nyid gzhan dang gzhan bdag tu / /
bsgom pa ma lags spyod 'jug las / /
bdag nyid skyon bcas gzhan la yang / /
yon tan rgya mtshor shes byas nas / /
bdag 'dzin yongs su dor ba dang / /
gzhan blang ba ni bsgom par bya / /
zhes dang gzhan yang de nyid las / /
'jig rten bde ba ji snyed pa / /
de kun gzhan bde 'dod las byung / /
'jig rten sdug bsngal ji snyed pa / /
de kun rang bde 'dod las byung / /
mang du bshad lta ci @# / /
dgos te / /
byis pa rang gi don byed dang / /
thub pa gzhan gyi don mdzad pa / /
'di gnyis kyi ni khyad par ltos / /
gsungs bzhin rang nyid gces 'dzin 'di / /
rgud pa kun gyi 'byung gnas dang / /
gzhan rnams gces 'dzin yon tan gyi / /
'byung gnas mchog tu shes byas te / /
rang nyid gces par 'dzin pa dang / /
gzhan rnams yal bar 'dor ba'i blo / /
go sa brjes nas bsgoms pa'i mthar / /
rang don yal bar dor nas ni / /
gzhan don 'ba' zhig bsgrub pa'i phyir / /
rdzogs pa'i byang chub sems bskyed pa / /
bdag gzhan brje ba'i sgom tshul yin /
! /
thun dngos dmigs pa bsgoms byas nas / /
thun mtshams su yang dngos gzhi yi / /
dmigs pa'i grangs dang go rims sogs / /
dran shes rgya yis 'debs pa dang / /
sgom don rgyud la skye ba'i phyir / /
tshogs gsog sgrib sbyong rgyab rten gyi / /
gsung rab blta zhing bsams byas na / /
dngos gzhi'i bogs 'don mchog yin zhes / /
mgon po khyod kyis legs par bsngags /
! /
spyod lam thams cad dge sbyor du / /
'khyer bar byed pa'i thabs mkhas mchog /
'gro 'chag nyal 'dug thams cad du / /
dran shes bag yod dang ldan pas / /
mtha' dag yon tan kun gyi gzhi / /
sdom gsum mig bzhin skyong ba'i ngos / /
dbang po'i sgo sdom zas tshod rig /
mi nyal rnal 'byor la brtson cing / /
nyal tshe ji ltar bya ba sogs / /
byams mgon sras po thogs med kyis / /
gsungs pa lags shes thal mo sbyor /
! /
thun gyi grangs ni thun bzhi 'am / /
nyin dang mtshan mo lan gsum zhes / /
thun drug ces kyang rgyud las gsungs / /
thun tshad gdul bya'i bla rigs kyis / /
gcig tu nges pa ma mchis te / /
mkhas mchog padma'i ngang tshul gyis / /
ji srid nus pa de srid gsungs / /
'on kyang snga phyi'i dam pa rnams / /
dang po'i las can skyes bu yis / /
thun chung grangs mang dge bar bzhed /
! /
skyon med ting 'dzin sgrub pa yis / /
lus gnad bdun dang ldan pa gces /
! /
grangs kyi sgrong tshul rnam pa mang / /
dmigs pa rlung gnad rtsol ba'i grangs / /
gdul bya'i khams dang bsam pa dang| |ting 'dzin dbye bas mtha' yas so /
! /
sgom rnams kun gyi dang po'i mgo /
rgya gar skad mtshungs rang rgyud la / /
legs par brtag pa yin no zhes / /
zla med bla ma mchog de bzhed /
! /
ding sang sgrib gnyis las grol ba'i / /
sgom chen gang yin de dag la / /
mnyam rjes 'dres pa yod ces pa / /
bden par mchis so mnyam gzhag las / /
skad cig g.yo ba med pa'i ngang / /
cho 'phrul gsum gyis gdul bya la / /
'bad rtsol med par 'doms mdzad pa / /
mnyam rjes 'dres lugs de ltar lags /
! /
bla ma gang du bsgom pa'i gnas / /
mdun dang spyi gtsug snying gi dkyil / /
rang rang mos pa bzhin rung ste / /
a b+hi d+ha na'i rgyud las kyang / /
drin dang ldan pa'i bla @# / /
ma de / /
lag pa'i mthil lam snying gi dkyil / /
lus kyi cha shas gar bsgoms kyang / /
sangs rgyas stong gi byin rlabs kyang / /
gang zag de yis sdud par byed / /
ces gsungs bla ma'i grangs dang ni / /
rnal 'byor dngos gzhi bsgom tshul dang / /
rdo rje 'chang dang dbyer med du / /
blta dang 'od zer spro bsdu sogs / /
ji ltar byed pa'i rim pa rnams / /
gangs ri'i khrod kyi zas gtsang sras / /
thams cad mkhyen pa rang nyid kyi| |zhal las 'ongs pa'i snyan brgyud rnams / /
yi ge logs su bris pa bzhin /
! /
dal 'byor bsams pas rten 'di la / /
snying po len 'dod skye ba yin / /
mi rtag bsgoms pas phyi bshol 'gog ! /
dam chos sgrub la khom pas dal / /
mthun rkyen bcu ldan 'byor pa lags /
! /
dal 'byor chos rnams rang rgyud la / /
bsams nas don ldan bya'o snyam / /
de yang rten 'dir de las kyang / /
de lta bya zhes rgyud steng bsgom /
! /
mi rtag bsgom tshul grangs mang yang / /
rtsa ba gsum dang rgyu mtshan dgu / /
thag bcad rnam gsum sgo nas ni / /
sgom zhes nyid kyis gsungs min nam / /
de dag nang nas 'khul che ba'i / /
rgyal bas gsungs pa dmigs pa'i mchog /
nam 'chi nges med sems pa ste / /
'chi ba'i 'du shes mchog ces gsungs / /
ngan song gsum gyi sdug bsngal la / /
snying nas 'jigs pa ma skyes na / /
skyabs 'gro yang dag mi srid ces / /
bdag nyid chen pos zhal 'ches pa'i / /
bka' las 'gong bar mi nus te / /
gang la 'dir skyo yod min pa / /
de la zhi gus ga la yod / /
ces gsungs lung gi don gyis grub /
! /
tshig gi skyabs 'gro las gzhan du / /
skyabs bya'i 'jigs pas yid skrag nas / /
bla ma dkon mchog gsum po yi / /
yon tan khyad par shes pa dang / /
khas blangs gzhan du mi smra bas / /
skrag pa'i 'jigs chen skyob pa yi / /
nus mthu yod par yid ches nas / /
skyabs la re ltos 'cha' ba yi / /
sems pa skyabs 'gro'i gtso bo lags / /
skyabs yul bla ma dkon mchog gsum / /
yid ngor sgom tshe lam rim gyi / /
tshogs zhing skabs kyi man ngag gi /
zhal shes bzhin zhes gus pas gsol / /
! /
da lta'i sku gsung thugs rten rnams / /
dkon mchog gsum po dngos min kyang / /
'di rnams la brten dkon mchog gsum / /
dran pa'i yul du 'gyur ba dang / /
lha bcas ston pa mchog de yis / /
mdo rgyud rgya mtshor dkon mchog gi /
rten gsum bzheng tshul bzhengs pa la / /
gus bla bkur sti byas pa yis / /
dkon mchog gsum po dngos nyid la / /
bya ba byas par gsungs pa'i phyir / /
mchog gsum dngos ltar gus pa lags /
! /
bslu med dkon mchog gsum po dngos / /
grub mtha'i dbang gis sna tshogs kyang / /
thub dbang gi ni sku gsum dang / /
mya ngan 'das dang gang zag brgyad / /
ces dang rje btsun ma pham pas / /
rgyu 'bras kun rdzob don dam dang /
@# / /
gnas skabs mthar thug skyabs rnams kyi / /
khyad par rgyud blar gsungs bzhin 'dod /
! /
skyabs 'gro'i ngo bo i thi ba / /
bdag nyid lhag par 'jigs pa dang / /
dkon mchog skyob pa'i nus ldan du| |shes las byung ba'i skyabs 'gro la / /
thams cad mkhyen pa khyod nyid bzhed / /
'di lta'i go ba ma rnyed par / /
skyabs 'gro ba zhes khas len pa / /
sreg 'tshed mi nus me dang mtshungs / /
zhes pa'i bka' stsal don dang ldan /
! /
sdig pa bshags par byed pa la / /
stobs bzhi gtso bo de'i nang nas / /
gnyen po kun tu spyod pa mchog ! /
dge sdig stobs ldan 'dres ma ru / /
spyod pa'i dge bas sdig pa yi / /
rnam smin 'byin par mi byed dang / /
de bzhin de las zlog pa dang / /
gnyis ka mgo mnyam gnyis ka yi / /
'bras bu 'byin par mi byed dang / /
sngon bsags sdig pa bshags pa yi / /
dge ba phyis 'byung khong khro yis / /
bcom pas bshags zin sdig pa yi / /
'bras bu slar yang ldog pa dang / /
khong khros bcoms pa'i gang zag gis / /
dge ba ci byas sdig pa yis / /
'bras bu mi srid byas pa dang /
gang zag 'di dang khong khro'i sems / /
skad cig yan chad skyes pa yi / /
skyes bus dge ba gang byas kyang / /
don med song bar khas mi len / /
de bzhin dge dang sdig pa dag /
stobs ldan de yis stobs chung ba'i / /
rnam smin 'byin pa thag bsrings pa / /
bcoms pa'i don du mi 'dod lags / /
dge sdig 'dres mar spyad pa yang / /
gegs byed dag dang ma 'phrad na / /
las rnams so sor nges pa'i phyir / /
'bras bu 'dres mar so sor myong / /
cha mnyam 'bras bu smin tshul yang / /
las kyis 'khor bar lci gang dang / /
nye ba gang dang goms pa gang / /
sngon byas gang yin de dag las / /
sngon ma sngon ma rnam smin 'gyur / /
zhes gsungs ji bzhin 'bras bu 'byin / /
'on kyang dge sdig stobs che ba / /
'dra 'dres spyad pa de yi tshe / /
phan tshun 'joms pa'ang srid pa ste| |skabs der byang chub sems dpa' la / /
khro dang log lta mi bzad skyes / /
de tshe dge rtsa ci rigs 'joms / /
de ltar mgon po zhi ba lhas / /
bskal pa stong du bsags pa yi / /
sbyin dang bde gshegs mchod la sogs / /
legs spyad gang yin de kun kyang / /
khong khro gcig gis 'joms zhes gsungs / /
de bzhin dus der stong pa nyid / /
goms nas mngon sum rtogs gyur na / /
sdig pa'i sa bon dag kyang 'byin / /
rdo rje snying po rgyan las kyang / /
rnal 'byor gcig gcig shes byas nas / /
dben par song ste rab 'bad na / /
sdig dag tshe 'dir sangs rgyas 'grub / /
chos bdag med pa rab bsgoms na / /
thams cad mkhyen pa khong du chud / /
ces gsungs dge sdig phan tshun du / /
gnod bya gnod byed gsungs pa yang / /
'di 'dra'i tshul la dgongs pa yin / /
phan tshun bcom par gsungs pa yang / /
zab mo'i lam gyis ma gtogs par / /
sa bon 'byin pa ma yin kyang / /
da gzod rkyen dang phrad na yang / /
@# / /
'bras bu 'byin pa bcom pa yin / /
de ltar spyod phyogs dri ba yi / /
dbyangs can lha mo'i phyag gnyis su / /
dris lan yid 'ong baiDUr+ya'i / /
tam bu ra 'di kho bos phul /
! /
da ni lta sgom las brtsams pa'i / /
dri ba'i thog mar 'di skad ces / /
bying rmugs gnyis po gcig gam gzhan / /
mi gcig khyad par gang gis 'byed / /
mnyam par gzhag dus bying ba ni / /
phra rags skye tshul ji ltar 'ong / /
'di gnyis mi skye'i gnyen po gang / /
zhes gsungs lan du 'di ltar gsol / /
byings rmugs gnyis po tha dad de / /
thogs med zhabs kyis nyan thos sar / /
de gnyis so sor gsungs phyir dang / /
sgom rim las kyang rmugs pa yis / /
bying ba bskyed par gsungs pa dang| |bying ba dwangs gsal tsam yod kyang / /
ngar med dmigs pa lhod pa yi / /
lung ma bstan nam dge ba ni / /
ci yang rung ba'i shes pa yin / /
rmugs pa lus sems rab lci zhing / /
las su mi rung bar byed pa / /
gti mug char gtogs mi dge ba / /
bsgribs la lung ma bstan du gsungs /
! /
ting 'dzin g.yo med bskyangs pa'i tshe / /
cung zad dmigs pa'i ngar shor na / /
bying ba phra mos zin pa yin / /
ngar med dangs cha yod pa na / /
bying ba 'bring gis slebs pa yin / /
dangs pa'ang med na bying ba che /
! /
de dag spong ba'i gnyen po yi / /
gtso bo dran dang shes bzhin gnyis / /
de'i yang gtso bo dran pa yin /
! /
dran shes so so'i ngos 'dzin yang / /
dran pa dmigs rten sems gtad pa'i / /
rnam pa thun re yid byed pa / /
khyad par gsum ldan sems byung yin / /
shes bzhin mnyam par bzhag pa'i ngang / /
bying rgod byung dang ma byung ba / /
zur gyis blta ba'i sems byung ni / /
bya ra ba dang mtshungs pa ste / /
g.yeng med dran pa'i 'bras bu lags /
! /
yengs dang ma yengs pa yi don / /
dmigs rten gang la dmigs pa'i sems / /
dran shes rgya las ma grol bar / /
g.yo med rtse gcig gnas pa la / /
'dir bstan ma yengs pa zhes brjod / /
cig shos de yis rtogs par nus /
! /
yid ni 'phro dang mi 'phro ba'ang / /
dran shes lam nas bsrangs ba'i tshe / /
sngar dang khyad par med snyam sems /
! /
bde gsal mi rtog ces grags kyang / /
bde ba ting 'dzin mtha' dag gi| yan lag 'byung ba ma yin kyang / /
zhi gnas lhag mthong mtshan nyid pa / /
shin sbyangs bde bas zin pa yin / /
gsal ba dmigs rten gsal ba dang / /
mi rtog dmigs rten la dmigs nas / /
de las gzhan du mi rtog pa'o / /
dmigs bcas dmigs med ces pa yang / /
dmigs rten dbye ba'i khyad par gyis / /
don dam dmigs pa med pa dang / /
kun rdzob dmigs bcas shes kyang brjod / /
des na kun rdzob bden pa la / /
dmigs pa'i zhi lhag gnyis ka yang / /
dmigs bcas sgom du 'dod pa yin / /
don dam dmigs med ces pa yang / /
bden 'dzin dmigs gtad rdul tsam yang / /
med phyir de skad ces bya ste / /
'phags pa 'da' ka ye shes @# / /
las| |chos rnams rang bzhin 'od gsal bas / /
dmigs med 'du shes bsgom gsungs kyi / /
dmigs pa gtan nas med pa min / /
'di las 'phros pa'i don rnams ni / /
dmigs rten med par tsom 'jog tu / /
'phro ba bkag nas bsgom pa de / /
zhi lhag zung 'brel stong nyid dang / /
phyag chen sor sdud rnal 'byor sogs / /
sgom par 'dod la khas blangs sogs / /
'gal ba'i gnod byed ston pa yin / /
rgyal ba'i gsung rab mtha' dag dang / /
dgongs 'brel mkhas grub gzhung lugs don / /
'dor ba bdag cag rmi lam du / /
mi 'dod phyir na man ngag tu / /
grags pa rnams kyang gsung rab dang / /
mthun na legs kyi mi mthun tshe| |'dor spus gdams ngag rnams la 'bab / /
des na sgom la dpyad 'jog gnyis / /
byed cing byed pa'i rgyu mtshan yang / /
thar pa 'dod pas zhi gnas dang / /
lhag mthong nges par bsgrub dgos phyir / /
so sor rtog pa'i shes rab kyis / /
yang yang dpyad cing sgom pa dang / /
ting nge 'dzin gyi dgrar gyur pa'i / /
'phro rgod gcig par mi 'gyur lags / /
ji ltar mkhas pa tsam gyis kyang / /
lung dang rigs pas dpyod pa mang / /
de 'dra ji tsam mang nas kyang / /
'phro rgod mang phyir mkhas pa las / /
blun po rtogs pa skye myur zhes / /
thos bsam sgom pa'i gegs byed pa / /
dam chos spong ba'i rnam thar lags /
! /
'ga' zhig nges don sgom pa'i tshe / /
'phro rgod gegs yin mi dpyod par / /
'jog sgom bya zhes smras pa yang / /
dpyad sgom 'phro rgod bzung ba'i skyon / /
'phro rgod mi gcig rgod pa ni / /
'dod chags char gtogs ma zhi bar / /
kun las btus su gsungs pa yin / /
'phro bde las rgya che ste / /
zhe sdang sogs kyi 'phro ba'ang yod / /
gnyis kas 'jog sgom ma zad kyi / /
dpyad sgom la yang bar du gcod / /
zhi gnas sgom dang mi gcig ste / /
sgom la zhi gnas kyis ma khyab /
! /
bdag cag 'jog sgom byed pa'i tshe / /
dmigs rten la ni sems btags nas / /
rtse gcig 'jog par 'dod pa lags / /
gzhan dag dmigs pa gang la yang / /
'di 'jog mi dgos rang gi sems / /
'phro ba bkag nas tsen ne 'jog /
de ltar 'jog pas 'jog sgom zer / /
dmigs pa 'khyer rgyu gang yang med / /
sems de hed de ba de la / /
'jog pa phyag rgya chen po dang / /
snyan nas snyan brgyud yin pa sogs / /
'dod pa brjod de thugs brtse bas / /
lung rigs lam nas drangs pa yis / /
brgal zhing dpyad par mdzad rnams la / /
thams cad mkhyen pa de de bzhin / /
gsal ba las gzhan kun mkhyen kyang / /
lan gyis dbul na bdag ltas ci / /
ji snyed chos rnams ma lus pa / /
bden pa'i rang bzhin dang bral ba / /
sgom rgyu'i zab mo stong nyid yin / /
sbyin pa'i 'khor gsum bden med du / /
rtogs pa'i shes rab kyis zin pa'i / /
sbyin pa 'khor gsum yongs dag lags / /
'di yang gang du'ang ma grub pa / /
sems @# / /
kyi rgyu ba bsdus tsam de / /
phyag chen sgom par bzhed rnams la / /
brtse ba'i zol gyis dris pa yin /
! /
gang zag rang nyid bden grub tu / /
med pa'i rgyu mtshan rang rgyud kyi / /
ngar 'dzin lhan skyes 'dzin stangs yul| |rang dbang bdag tu snang ba 'di / /
snang bzhin grub na bden grub yin / /
de ltar grub pa gtan nas med / /
de bzhin kun la sbyor lags kyi / /
mos mnos tsam la mi 'dod lags / /
bden med cir yang ma grub kyang| |cir yang ma grub bden med kyi / /
don du 'dod pa ma lags so / /
gzhan yang bden par ma 'dzin dang / /
bden med nyid du 'dzin pa la / /
khyad par yod de gnyis min gyi / /
phung gsum 'dzin pa mang phyir ro / /
mdor na bum pa snam bu sogs / /
bden nam bden pa min snyam du / /
the tshom blos kyang bden grub dang / /
bden med gang du'ang 'dzin ma lags /
! /
sems ni kha dog dbyigs sogs su / /
ma mthong sems mthong 'dod pa dang / /
de nyid kha dog dbyibs sogs su / /
ma grub sems ma grub pa dang / /
de ltar mthong bas sems kyi ni / /
chos nyid mthong bar ngo sprod pa / /
gsum po rigs dang mi rigs pa / /
brtse bas gsal bar bstan pa'i phyir| |'dir 'bad ngal bas ci zhig bya / /
! /
sems kyi ngo bo skad cig ma / /
blta tshul 'phags pa klu sgrub kyi / /
man ngag gzugs nas rnam mkhyen bar / /
chos kun snang ba ci shar yang / /
nges don lung rigs la byang bas| |mtha' bzhi yod med skye 'gog dang / /
rnam lnga rnam bdun rten 'brel dang / /
gcig dang du bral la sogs pa'i / /
rigs pas rang bzhin med pa bsgom / /
yang na sbyangs dang ma sbyangs pa / /
gnyis kas cha dang cha ca dang| / /
gdags gzhi btags chos rtog pa dang / /
snang tshul dang gnas tshul la / /
so sor brtags nas bden dngos dang / /
bral ba'i ba'i rang bzhin sangs rgyas nas / /
dmyal ba'i bar du sbyar nas bsgom / /
sgom 'jog byas pas bdag 'dzin gyi / /
zhen yul 'gog par mi nus lags / /
rnam rtog rim gyis skyes pa la / /
bltas pas rang yal song ba la / /
chos sku'i rang zhal mthong ba dang / /
chos kun rang bzhin stong pa nyid / /
rtogs par 'dod na kun du 'khrul / /
'on kyang de ltar sgom pa de / /
soms gnas bsgrub pa'i thabs su dge ! /
sems kyi skad cig snga phyi la / /
blta ba'ang 'dus byas skad cig gis / /
'jig phyir mi rtag sems pa dang| |mthun gyi stong nyid sgom pa min / /
bye mdo gnyis kyi 'dod pa ltar / /
rtag gcig rang dbang can dang ni / /
rang rkya thub pa'i rdzas yod kyi / /
bdag 'gog tshul dang 'dra ba lags /
! /
lung du nyan thos 'ga' zhig gis / /
stong nyid mngon sum rtogs pa'i tshe / /
sems kyi chos nyid mngon sum du / /
rtogs phyir rang bzhin rnam dag gi /
chos su mthong bar gsungs pa dang / /
chos dbyings bstod par sa dang por / /
mthong spang dri bral chos kyi sku / /
@# / /
mthong bar gsungs kyi stong nyid la / /
chos skur gsungs pa'i gsung rab med / /
'dus byas chos sku rgyud ldan gyi / /
sems can nam mkha'i padmo dngos / /
'on kyang sems kyi chos nyid de / /
dri ma dag pa'i gnas skabs su / /
rang bzhin rnam dag chos kyi skur / /
'gyur bas gtags te sman smros /
! /
don dam so sor dpyod pa yi / /
shes rab kyis ni blta tshul ni / /
sngon du song ba ma yin pa / /
blo gzhan gang gis bltas na yang / /
chos sku thob pa lta ci smos / /
stong nyid rtogs pa'ang srid ma lags /
! /
don dam dpyod pa'i rig shes kyis / /
bltas na rnam rtog gnas lugs sam / /
ngo bo'am gshis de rnyed pa de / /
stong pa nyid dam bde gshegs kyi| |snying po lags shes gus pas gsol / /
mdor na klu sgrub lugs bzangs kyi / /
lta dang 'gal ba'i lta ba de / /
phun tshogs yon tan brgya ldan zhes / /
ci 'dras ji tsam brjod na yang / /
thams cad mkhyen pa lta zhog gi /
thar pa tsam yang mi thob ces / /
mgon po khyod kyis bka' stsal pa / /
zla ba'i zhabs kyi bzhed pa bzhin / /
legs par gsungs shes thal mo sbyor /
! /
des na klu sgrub bzhed pa bzhin / /
mtha' dag chos rnams ma lus pa'i / /
rang bzhin rdul tsam med pa dang / /
ming rkyang btags yod tsam zhig gi /
rten 'brel bslu ba med pa'i tshul / /
mi 'gal 'du ba'i nges rnyed nas / /
'khrul med thabs shes lam bgrod de / /
sku gnyis mngon du 'gyur bar mdzod /
! /
de ltar rje btsun bla ma yi / /
thugs rje'i rgya mtsho cher g.yos te / /
dri ba'i zol gyis zab mo'i gnad / /
'doms pa'i mu tig gru char phab / /
byang phyogs nor gyi blo gros ma / /
thub bstan rdzogs pa'i du gu la'i / /
stod g.yogs mchog gis brgyan pa ni / /
zla shel zhun mas byugs pa bzhin / /
rin chen 'byung gnas ltar zab cing / /
sa 'dzin dbang po ltar brling pa'i / /
bka' 'dis mkhas rlom mtha' dag gi /
rnam dpyod the tshom dpyad thag 'dzin / /
phyogs lhung dug chus rab myos shing / /
blo gros mun par skyabs bcas pa'i / /
dam par bsnyems pa phal cher gyi / /
snying+la rno ba'i tsher ma nyid /
! /
rgyal ba khyu mchog drang po'i lam / /
gshegs pa'i bshul nas bgrod rnams kyang / /
mad po mos pas yan lag mchog /
'dud kyang dris lan phra mo'i 'ben / /
'bigs byed sgro ldan dag gis dben / /
phal cher rigs pa'i dbang phyug gis / /
thabs byung de rgyu lkog gyur pa / /
de 'chad dka' zhes gsungs pa bzhin / /
de phyir zab don gser sbyangs kyi / /
dri tshig mched sdong cher 'phags pa / /
mdzes byed dris lan rgyan bzang po / /
chos kyi rgyal mtshan dad pas phul / /
'on kyang bdag blo nyams chung zhing / /
sbyangs stobs phra bas nongs mchis na / /
dbang gyur mkhas pa'i tshogs spyi dang / /
rje btsun bla ma'i drung du bshags / /
gang yid dang ba'i mtsho nang du / /
lhag bsam rab dkar dri lan gyi / /
gza' skar snang ba bkra ba yang / /
rang dbang ma yin bla ma'i drin / /
spyi gtsug @# / /
dam pa la 'dud pas / /
rna bar thos pa'i rgyun lam byang / /
snying gi bum bzang legs bshad kyis / /
go skabs yangs pa bcom 'di mtshar / /
'di bzhin rmad byung bkod mdzes su / /
shAkya'i tog dang 'jam dbyangs bzhin / /
'di lta'i zab mo'i gnad rnams la / /
dri zhing gsol ba'i re ba mchis / /
'dis mtshon rnam dkar phung po ci mchis pa / /
tshe rabs kun tu yab rje bla ma des / /
bdag cag 'bral med dgyes bzhin rjes bzung ste / /
bka' bzhin khyod mnyes kho na sgrub gyur cig /
de yi mthu las lung rtogs dam chos kun / /
rgyal ba'i dgongs pa ji bzhin legs bzung ste / /
mkha' mnyam 'gro 'di bdag nyid gcig pu yis / /
sgrol ba'i ded dpon mchog tu bdag gyur cig /
ces lhag bsam rab dkar gyi dris lan blo bzang bzhad pa'i sgra dbyangs zhes bya ba 'di nyid /
srid pa'i dga' ston chu shing gi snying po ltar mthong nas /
dben pa'i ri khrod du thams cad mkhyen pa sgrub pa la rtse gcig tu brtson pa /
kong po dge slong blo bzang rgya mtsho dang /
mnga' ris dka' bcu pa dge slong brtson 'grus rgyal mtshan dang /
dge slong blo bzang phun tshogs rnams kyis /
bka' 'di'i don khong du chud na nyams len gyi gnad mang po la khyad par che bas /
lan zhig cis kyang bgyi ba dgos shes nan cher bskul ba la brten nas /
rje thams cad mkhyen pa rang nyid kyi gsung rab rnams la 'dris par byas ngos /
dgongs pa yang dag par brtags te /
tshig gi spros pa dor nas snying por dril yang lung rigs kyi lam nas drangs te spros na /
lhag par rgyas par yang 'gyur ba'i tshul du yab rje dam pa de nyid la sgrub pa'i mchod par dmigs te /
mdo rgyud dam pa'i man ngag 'dzin pa'i spong ba pa blo bzang chos kyi rgyal mtshan gyis chos grwa chen po bkra shis lhun po dpal gyi sde chen phyogs thams cad las rnam par rgyal ba'i gtsug lag khang du sug bris su bgyis pa'o| |'dis kyang bstan pa rin po che phyogs dus thams cad du dar zhing rgyas la yun ring du gnas par gyur cig / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
