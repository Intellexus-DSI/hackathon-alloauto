@# / /
na mo gu ru many+dzu g+ho ShA ya /
rtsa ba'i bla ma dang po'i sangs rgyas la / /
'gyur med lhan skyes dga' ba'i mchog stsol ba / /
bcom ldan sna tshogs yum gyi zhabs pad la / /
gus pas btud nas de yi sgrub thabs bri / /
'dir rgyal ba skyed mdzad rje btsun bcom ldan 'das ma bsgrub par @# / /
'dod pas /
skyabs 'gro sems bskyed tshad med bzhi bsgom pa rgyud dang 'dres nges sngon du btang nas /
khyad par gyi sems bskyed sems can thams cad kyi don du myur ba myur bar yang dag par rdzogs pa'i sangs rgyas kyi go 'phang thob par bya /
de'i phyir du bcom ldan 'das ma sna tshogs yum bsgrub pa'i rim pa la 'jug par bya'o snyam du sems bskyed pa lan gsum sogs bya /
de nas /
oM shU n+ya tA dz+nyA na badzra swa b+hA wa At+ma kony+haM /
chos thams cad rang bzhin gyis grub pas stong pa'i stong pa nyid du gyur /
stong pa'i ngang las oM las byung ba'i padma ljang gu'i lte bar aM las zla ba /
AH las nyi ma a las sgra gcan dang dus me'i dkyil 'khor /
de'i steng du phreM gser gyi mdog can las gri gug phreM gyis mtshan pa /
de las 'od zer 'phros /
sems can thams cad kyi sdig sgrib dang nad gdon thams cad zhi bar byas /
rgyal ba sras bcas la mnyes pa'i mchod pa phul /
slar 'dus /
gri gug sa bon dang bcas pa la thim pa yongs su gyur pa las /
rang nyid bcom ldan 'das ma sna tshogs yum sku mdog gser btso ma ltar 'bar ba'i zhal bzhi re re'ang spyan gsum gsum dang ldan zhing phyag brgyad ma /
rtsa zhal gser gyi mdog can /
g.yas zhal dung ltar dkar ba /
rgyab zhal in+d+ra nI la ltar sngo ba /
g.yon zhal padma rA ga ltar dmar ba /
phyag g.yas kyi dang pos gri gug dang /
g.yon dang pos thod khrag thugs kar steng 'og tu 'dzin pa /
lhag ma g.yas pa gsum na rim pa bzhin du lcags kyu dang DA ma ru dang bgrang phreng /
g.yon pa rnams na rdo rje dang zhags pa dang pad dkar 'dab ma brgyad pa dang rin po che bsnams pa /
phyag rgya lngas brgyan cing lha rdzas las grub pa'i dar gyi stod g.yogs dang smad g.yogs can /
ye shes kyi 'od rab tu 'bar ba'i dbus na zhabs g.yas bskums shing g.yon brkyangs pa'i stabs kyis bzhugs pa'i spyi bor oM dkar po /
mgrin par AH dmar po /
thugs kar hUM sngon pos mtshan par gyur /
thugs ka'i hUM las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
dzaH hUM baM hoH hi /
dam tshig pa dang ye shes pa ro mnyam par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
yum rnams kyis oM AH U r-I l-I pany+tsa d+hA tu bi shod+ha ni swAhA /
zhes dbang bskur /
lus gang dri ma dag /
chu lhag pa spyi gtsug tu gnas pa yongs su gyur pa las rdo rje sems dpas dbu brgyan par gyur /
mchod pa dang nang mchod oM AH hUM gis bdud rtsis byin gyis brlabs la /
oM bi shwa ma trai sa pa ri wA ra ar+g+haM nas /
pAdyaM /
puSh+pe /
d+hU pe /
A lo ke /
gan+d+he /
nai widya /
shap+ta pra tIts+tsha hUM swAhA /
zhes pas mchod /
nang mchod kyang phul /
dus gsum rgyal ba kun gyi yum / /
dran pa @# / /
tsam gyis sgrib bral ba'i / /
lhan skyes bde ba'i mchog stsol ba / /
sna tshogs yum de la phyag 'tshal / /
rang gi thugs kar zla gdan la sa bon hUM gis mtshan pa'i mthar /
oM phreM badzra DA ki nI badzra d+hA twI shwa ri ga ga na swa b+hA wa sarba dra byA bi shwa d+ha ni sarba dra byA bi NI bi shwa d+ha ya hUM phreM phaT /
ces pa'i sngags phreng 'od zer dkar po 'phro ba las bdud rtsi'i rgyun babs /
lus kyi nang gang /
nad gdon sdig sgrib bar du gcod pa thams cad sbyangs /
ba spu'i sgo nas phyir 'phros pas /
sems can thams cad kyi nad gdon sdig sgrib thams cad bsal /
bcom ldan 'das ma'i go 'phang la bkod par mos te /
sngags de nyid dang /
nye snying /
oM bi shwa ma trai huM hUM phaT /
ces pa brgya stong khri 'bum sogs bzla'o / /
mjug tu /
dge ba 'di yis myur du bdag /
bcom ldan 'das ma 'grub gyur nas /
ces sogs de las byung ba'i dge ba rnams bsngo ba dang smon lam rnam par dag pas rgyas gdab par bya'o / /
yang na sngon 'gro'i rim pa rnams sngar dang 'dra ba la /
stong pa'i ngang las baM las padma dkar po 'dab ma brgyad pa'i lte bar /
a las zla ba'i dkyil 'khor nya gang ba'i steng du rang gi sems nyid oM las padma dkar po oM gyis mtshan pa las 'od zer 'phros /
don gnyis byas /
'dus /
yongs su gyur pa las /
rang nyid bcom ldan 'das ma sna tshogs yum sku mdog dkar mo gzhon nu lang tsho bcu drug lon pa'i nyams can 'dzum zhing yid du 'ong ba'i zhal gcig phyag gnyis /
phyag g.yas pad dkar 'dzin pa'i mchog sbyin dang /
g.yon thugs kar chos 'chad kyi phyag rgya mdzad pa /
dbu skra ral pa phyed bcings su byas shing lhag ma gsil bur babs pas sku stod khebs pa /
rin po che sna tshogs las grub pa'i dbu rgyan /
snyan rgyan /
mgul rgyan /
phyag gdub /
zhabs gdub /
do shal la sogs pas brgyan pa /
dar gyi stod g.yogs smad g.yogs mdzes par gsol ba /
zla ba'i 'od kyi rgyab yol can /
'od dkar po 'phro ba'i dbus na sems dpa'i skyil mi krung gis bzhugs pa /
de'i spyi bor oM dkar po zhes sogs lhag ma rnams sngar ji lta ba bzhin yin la /
khyad par bzlas pa'i tshe /
sa bon phreM gyi tshab tu oM yig 'bod pa dang /
sngags kyang nye snying 'ba' zhig la gcig dril du bzlas pa byed pa'o / /
mchog gi dam pa dang po'i sangs rgyas kyi / /
rgyud rgyal bdud rtsi'i rgya mtsho bsgrubs pa las / /
nad rims sdug bsngal mun pa kun sel ba'i / /
sgrub thabs kun+da'i dga' ston deng 'dir shar / /
de las 'ongs pa'i rnam dkar 'o ma'i mtsho / /
srid rtser 'phyur 'dra ji snyed thob pa yang / /
phan bde'i 'byung gnas bstan dang de 'dzin pa'i / /
mgon rnams zhabs pad brtan pa'i rgyur gyur cig /
ces pa 'di yang 'phags pa 'jig rten dbang phyug ngur smrig gi zlos gar gyis rnam @# / /
par rol pa /
lha dang bcas pa'i 'gro ba mtha' dag gi 'dren pa dam pa thams cad mkhyen pa blo bzang rgya mtsho'i dpal gyis bkas bskul ba dang du blangs te /
dge slong blo bzang chos kyi rgyal mtshan gyis chos grwa chen po dpal ldan 'bras spungs kyi gzims chung nyi 'od 'khyil bar thogs med du sbyar ba'i yi ge pa ni dge slong blo bzang phun tshogs so / / / /
