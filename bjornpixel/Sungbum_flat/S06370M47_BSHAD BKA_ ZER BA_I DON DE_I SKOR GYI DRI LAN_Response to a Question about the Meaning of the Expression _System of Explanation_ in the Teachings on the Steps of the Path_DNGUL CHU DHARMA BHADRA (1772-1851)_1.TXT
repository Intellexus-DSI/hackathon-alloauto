@# / /
! dri ba gnyis pa 'jam dpal zhal lung gi sgro 'dogs gcod pa'i bshad bka' dang /
zhes pa'i bshad bka' de gang yin zhe na /
bshad bka' ni bshad pa'i bka' srol te /
de yang rje bdag nyid chen po nas /
rgyal tshab dar ma rin chen /
nyan po shAkya rgyal mtshan /
se ra mkhas btsun don yod dpal ldan /
se ra rje btsun chos kyi rgyal mtshan /
khri chen dge 'dun rgyal mtshan /
stag lung brag pa blo gros rgya mtsho /
'jam dbyangs dkon mchog chos 'phel gyi bar bla ma gong ma gong mas 'og ma 'og ma rnams la /
lam gyi rim pa'i tshig re re nas don 'di dang /
'di yin no zhes ra sprad nas thos pa'i sgro 'dogs gcod pa'i bka' srol bzang po de 'bad pa chen pos zhus nas stsal ba'i thos pa'i bla ma brgyud rim gcig dang /
yang rje rin po che nas /
rje btsun shes rab seng ge /
paN chen dge 'dun grub /
mkhas grub nor bzang rgya mtsho /
rgyal ba dge 'dun rgya mtsho /
khri chen bde ba can pa dge legs dpal bzang /
lha btsun bsod nams dpal bzang /
rgyal ba bsod nams rgya mtsho /
spyan snga gzhon nu chos dpal bzang po /
'khon ston dpal 'byor lhun grub bam snang mdzad rdo rje /
zung 'jam dbyangs dpal 'byor 'phrin las rab rgyas sam shrI b+hu ti'i bar bla ma gong ma gong mas 'og ma 'og ma rnams la lam gyi rim pa'i don gyi snying po rnams dmar 'khrid du bstan nas nyams myong ma mtha' re rgyud la skyes skyes kyi bar du gegs sel phogs 'don dang bcas te nyams su len du 'jug pa'i 'khrid bka' 'am /
'khrid pa'i bka' srol bzang po de 'bad pa chen pos zhus nas stsal ba'i bsam sgom gyi bla ma brgyud rim gcig ste /
bshad bka' dang 'khrid bka'i brgyud tshul so sor bgrang rgyu yod pas /
dgon pa'i bla rabs 'dren pa tsam dang /
bar skabs kyi brgyud pa'i khungs med pa gzhan la ston mkhan tsho dang mi 'dra gsung rgyu ste /
mjug tu yang /
smra mkhas ngag gi dbang phyug rje btsun bla ma dkon mchog chos 'phel ba'i drung du lam gyi rim pa chen mo tshig gcig kyang ma lus pa'i gzabs bshad lan gnyis kyi bar du mnos /
zhes dang /
rgyal ba'i gsung rab mtha' dag la gzhan dring mi 'jog pa'i rtsong dus kyi kun mkhyen chen po 'khon ston chos kyi rgyal po'i zhal lung dri ma med pa 'jam dbyangs bla ma'i drin las legs par thos /
zhes gsungs pa'i phyir ro / /
