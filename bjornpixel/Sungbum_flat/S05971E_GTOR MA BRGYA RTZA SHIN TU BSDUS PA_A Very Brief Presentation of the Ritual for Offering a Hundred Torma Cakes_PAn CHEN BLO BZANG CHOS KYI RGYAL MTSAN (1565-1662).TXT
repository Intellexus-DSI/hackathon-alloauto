@# / /
gtor ma brgya rtsa shin tu bsdus pa bzhugs so / /
@## / /
na mo gu ru lo ke shwa rA ya /
bla ma mchog dang phyag na padmo / /
dbyer med zhabs la spyi bos btud nas / /
bar chad sel cing tshogs gnyis gsog pa'i| |thabs mkhas brgya rtsa mdor bsdus bri'o / /
gtor ma brgya rtsa mdor bsdus bya bar 'dod pas /
lag len sogs mthong ba brgyud pa ltar bshams te /
skyabs 'gro sems bskyed sngon du btang /
rang nyid skad cig gis 'phags pa spyan ras gzigs dbang phyug tu gyur pa'i thugs ka'i hrIH yig gi 'od zer gyis bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH rang dang gnyis su med par gyur /
dbang gi lhas dbang bskur 'od dpag med kyis dbu brgyan par gyur /
oM @# / /
AH hUM gis mchod pa bdud rtsi'i rang bzhin du byin gyis brlabs la /
ar+g+haM nas shap+ta'i bar gyis mchod /
skyon gyis ma gos sku mdog dkar /
ces sogs kyis bstod /
de nas mchod pa spyi ltar byin gyis brlabs la /
dus gsum phyogs bcur bzhugs pa yi / /
'jig rten 'das dang 'jig rten pa'i / /
gtor mgron 'khor dang bcas pa rnams /
mchod sbyin gnas 'dir spyan 'dren gyi / /
'dir gshegs 'dod pa'i gdan la bzhugs / /
phyag byar 'os pa thams cad la / /
zhes sogs kyis phyag bya /
oM ar+g+haM sogs kyis mchod /
zhal zas ro brgya ldan pa'i yid 'phrog pa / /
zhes zhal zas phul /
ji ltar bltams pa tsam gyis ni /
zhes sogs dang /
oM sar+b+ba ta thA ga ta a b+hi She ka ta sa ma ya shrI AH hUM gis sku khrus gsol /
'phags pa spyan ras gzigs dbang gi /
zhes sogs sh+lau ka gcig dang /
oM AH hrIH hUM /
oM ma Ni padme hUM /
oM dza la mi daM sar+b+ba pre ta b+h+yaH swAhA /
oM dz+nyAn a wa lo ki te saman+ta s+pha ra NA ra smi b+ha wa sa ma ya ma hA ma Ni du ru du ru hrid ya dzA la ni swAhA / /
'dod na mi 'khrugs pa'i gzungs kyis bar do chu sbyin yang byas te /
chu'i sbyin pa 'di la brten nas klu'i rgyal po dga' bo dang nyer dga' bo la sogs pa srid pa chu klung gi bdag po dang /
gzhi bdag gnyug mar gnas pa dang /
sems can thams cad kyi rgyud la sbyin pa dam pa sems kyi rgyan du gyur cig /
de nas brgya rtsa rnams rim bzhin bshams /
bsangs sbyangs /
byin gyis brlabs /
sam+b+har bdun bdun nam gsum gsum brjod kyang bsngos pas /
so sos longs spyad cing tshims par bsams la /
brgya rtsa bzhi pa yan la /
sam+b+ha ra'i mjug tu ar+g+haM sogs kyis mchod /
lnga pa man chad ar+g+haM sogs kyi tshab tu de bzhin gshegs pa bzhi'i mtshan brjod /
brgya rtsa dang po'i tshe mchod pa'i mjug tu / /
bdud rtsi'i rgya mtsho'i gtor ma 'di / /
bla ma dkon mchog gsum la 'bul / /
bzhes nas bdag dang 'gro kun la / /
mchog dang thun mong dngos grub stsol / /
gnyis pa'i tshe /
bdud rtsi'i X /
chos bsrung mkha' 'gro'i tshogs la 'bul / /
bzhes nas zhi rgyas dbang drag gi /
'phrin las ma lus bsgrub tu gsol /
gsum pa'i tshe /
bdud rtsi'i X /
bden tshig grub pa rnams la 'bul / /
bzhes nas bdag gi bsam don rnams / /
chos bzhin 'grub pa'i smon lam mdzod / /
bzhi pa'i tshe /
bdud rtsi'i X /
lhan skyes nor lha'i tshogs la 'bul / /
@# / /
bzhes nas bdag cag chos sgrub pa'i / /
mthun rkyen 'dod dgu char bzhin phobs / /
lnga pa'i tshe /
bdud rtsi'i X /
yul lha gzhi bdag rnams la 'bul / /
bzhes nas ru nga ma mdzad par| |stongs grogs gnas po bzang po mdzod / /
drug pa'i tshe /
bdud rtsi'i X /
gnod sbyin sde brgyad rnams la 'bul / /
bzhes nas bstan pa rgyas pa dang / /
'gro la bde skyid 'byung bar mdzod / /
bdun pa'i tshe| bdud rtsi'i X /
gdon bgegs 'byung po'i tshogs la 'bul / /
bzhes nas gnod 'tshe'i sems bor la / /
ma gyur byams pas skyong bar mdzod / /
brgyad pa'i tshe /
bdud rtsi'i X /
rigs drug 'gro ba'i tshogs la 'bul / /
bzhes nas sdug bsngal las grol te / /
myur du sangs rgyas thob par shog /
dgu pa'i tshe /
bdud rtsi'i X /
yi dwags tshogs rnams kun la 'bul / /
bzhes nas bkres skom las grol te / /
sbyin pa'i phar phyin rdzogs par shog /
bcu pa'i tshe /
bdud rtsi'i X /
lan chags gnyer ba rnams la 'bul / /
bzhes nas lan chags bu lon khyer / /
sha 'khon sgrib gnyis dag gyur cig /
bcu gcig pa'i tshe /
bdud rtsi'i rgya mtsho'i gtor ma 'di / /
skal chad lhag mgron kun la 'bul / /
rang rang skal bas tshim gyur nas / /
sku gsum mngon du 'gyur bar shog /
ces bsngos la /
chos rnams thams cad rgyu las byung / /
zhes sogs kyis chos sbyin dang /
bsngo ba smon lam bkra shis kyis brgyan par bya'o / /
'di ltar /
tshig gis spros pas rnam par dben kyang / /
don gyi snying po ma tshang med pa / /
brgya rtsa'i rim pa snying por dril 'di / /
'chag med gtor ma'i yi dam brtan kyang / /
sna mang bya bas g.yeng ba rnams la / /
phan phyir gsar pa'i zla tshes 'dra 'di / /
mdo rgyud 'dzin pa'i shAkya'i dge slong / /
blo bzang chos kyi rgyal mtshan gyis bkod / /
'dis mtshon dge bas bdag nyid gcig pus / /
thog med dus kyi drin can pha ma / /
sdug bsngal rgya mtsho che las sgrol la / /
thogs med mthu dang ldan par gyur cig /
ces pa 'di yang dad stobs rnam dpyod gtong ba phun sum tshogs pa'i rgyan gyis mdzes pa sde pa lha'i mtshan can gyis yang yang nan cher bskul ba brten nas /
btsun pa blo bzang chos kyi rgyal mtshan gyis 'phral du bkod pa'i yi ge pa ni dka' bcu tshogs gsog pa legs pa chos 'byor gyis bris so / /
mang+ga laM / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
