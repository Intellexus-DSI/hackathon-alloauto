@# / /
dkyil 'khor kun gyi sa chog gi skabs kyi gar phreng ba'i dgongs pa bzhin rje'i zhal snga nas gsungs pa dka' bzhi pa grags pa rgyal mtshan gyis bkod pa bzhugs so / /
@# / /
bla ma dam pa rnams la phyag 'tshal lo / /
dkyil 'khor kun gyi sa chog gi skabs nga rgyal bzungs pa'i rjes su /
rkang pa gnyis mnyam par byas la /
rkang mthil gnyis su hUM hUM las byung ba'i rdo rje 'bar ba re re /
zhes ngag tu brjod cing de ltar bsams la /
rdor dril phrag pa'i phyogs su cung zad bstod do / /
rdo rje gsor dril bu gsil /
de nas ngag tu hUM ring po dbyangs dang bcas pa brjod /
lus 'gying ba dang bcas pas gar bskor ba ste /
pad kor chen por byed cing /
rkang pa g.yas mdun du g.yon phyogs su bzhag de nas g.yon phyir spos te g.yas brkyang bya /
de nas g.yas g.yon pa'i rgyab tu spos te /
rkang pa gnyis bsnol /
de nas g.yon phyir spos te mdun du lag pa cung zad smad /
rdo rje gsor dril bu gsil zhing /
dbang ldan du phyin la /
slob ma dang lhan cig 'gros de lta bu /
dkyil 'khor gyi sa gzhi g.yas skor du lan cig bskor la /
dbang ldan du phyin te kha nang du bltas la bka' bsgo bya /
yang na rdo rje rtse gcig pa lta bu'i 'gros kyis dbus nas dbang ldan du 'gro ba dang /
dkyil 'khor la g.yas skor lan cig byas @# / /
la| bka' bsgo bya /
de nas rdo rje'i 'gros bya ba ni /
dkyil chog rdo rje 'phreng ba las /
mig gnyis lag gnyis de bzhin dkur / /
rkang pa gzhogs su g.yas skor du / /
pheg rdob sbyor bas bskor bar bya / /
slar yang g.yon du de bzhin no / /
de nas rgyug pa'i gar byas nas / /
de nas g.yo zhing gar bya'o / /
myur du pheg rdob de bzhin du / /
gar byas 'khor lo rab bskor zhing /
zhes dang /
dpang lo'i 'gyur las /
gar byas 'khor lo 'drar bskor zhing /
zhes dang /
bzang po yongs gzung las /
'khor lo lta bur 'khor bas bya /
zhes gsungs pa'i rdo rje rtse gcig pa'i 'gros kyi tshul ni /
rkang pa gnyis mnyam du gshibs la /
rkang mthil gnyis su /
hUM hUM las byung ba'i rdo rje rtse gcig pa 'bar ba re re /
zhes brjod cing /
de ltar bsams la /
ngag tu hUM ring po dbyangs dang bcas pa brjod cing lus 'gying ba dang bcas pas pad kor byas la /
rkang pa g.yas cung zad bteg la /
'gying ba dang bcas pas bzhag /
de bzhin du /
g.yon du cung zad bteg la rkang pa gnyis mnyam por gshibs /
de nas rkang pa g.yas g.yon phyogs nas g.yas su mdun du bskor la gshibs te /
rdo'i lte ba bri /
de nas mig rgyab tu blta zhing rkang pa g.yas rgyab phyogs su bzhag ste /
rgyab kyi r+wa bri /
de nas mig mdun du blta zhing /
rkang pa g.yas mdun du bzhag ste /
mdun gyi r+wa bri /
de nas rdo rje gsor dril bu gsil zhing rkang pa gnyis mnyam por bya /
de nas rdo rje khu tshur gnyis dgu ste sta zur gyi phyogs su kha nang du bstan te bzhag la /
ngag tu dbyangs med pa'i hUM brjod cing /
rkang pa g.yas bteg te rgyab tu g.yas skor du bskor la /
dril bu g.yas phyogs su lag pa g.yas pa'i steng du gsil nas /
lag pa g.yas steng du byas nas thal mo'i sgra bya /
slar yang g.yon steng du byas nas thal mo'i sgra bya'o / /
de bzhin du rkang pa g.yon cung zad bteg ste hUM zhes brjod cing /
rgyab tu g.yon phyogs su bskor la /
sngar bzhin dril bu g.yon phyogs su gsil nas sngar bzhin pheg rdob bo / /
de dag ni /
mig gnyis lag gnyis de bzhin dkur /
zhes pa nas /
slar yang g.yon du de bzhin no / /
zhes pa'i bar gyi don te / /
de nas sngar ltar ngag gi hUM ring po dbyangs dang bcas pa dang /
lus 'gying pa dang bcas pas pad kor chen po byas la /
rkang pa g.yon cung zad 'degs pa dang /
de nas g.yas cung zad bteg la mdun du rdo rje gsor dril bu gsil zhing mnyam por bya /
de nas sngar bzhin lag pa gnyis rdo rje khu tshur sta zur du bzhag la /
rkang pa g.yas mdun du bteg ste /
ngag tu dbyangs med pa'i hUM zhes brjod cing /
rkang pa gnyis mnyam du mdun du cung zad lan cig mchong zhing /
slar yang g.yon cung zad mdun du bteg ste /
sngar bzhin @# / /
lan cig cung zad mchong ba ni rgyug pa'i gar te /
de nas rgyug pa'i gar byas nas /
zhes pa'i don to / /
de nas sngar bzhin hUM ring po dbyangs dang bcas pa pad kor chen po byas la /
rkang pa g.yas cung zad 'degs pa dang /
de nas g.yon cung zad bteg ste /
mdun du rdo rje gsor dril bu gsil zhing mnyam por bya ba ni g.yo ba'i gar te /
de nas g.yo zhing gar bya'o / /
zhes pa'i don to / /
de dag ni g.yas kyis rdo rje rtse gcig pa bri ba'i tshul lo / /
g.yon pas bri ba ni /
g.yon mdun gyi g.yas phyogs nas g.yon du bskor zhing /
mnyam por byas la rdo rje'i lte ba bri zhing /
mig phrag gong g.yon g.yon phyogs nas rgyab tu bltas la /
rkang pa g.yon sngar bzhin rgyab tu bzhag /
de nas mig mdun du blta zhing /
g.yon mdun du bzhag ste /
rgyab mdun gyi r+wa bri zhing /
de ltar bsams la rkang pa gnyis mnyam por bya /
skor ba'i tshe g.yon dang por bteg ste g.yon du bskor /
g.yas bteg ste rjes su bskor /
rgyug pa'i tshe yang g.yon mdun du bteg ste mchongs pa'i rjes su g.yas cung zad bteg ste mchong bar bya'o / /
gzhan thams cad ni g.yas kyis bri ba'i skabs bzhin bya /
rkang pa bteg ste g.yas g.yon du 'khor lo ltar bskor nas /
myur du pheg rdob pa dang bcas pa'i rdo rje'i 'gros kyi gar dang por byas pa de bzhin du dkyil 'khor gyi mtha' ji srid bskor ba'i bar du bya ste /
myur du pheg rdob de bzhin du /
zhes sogs kyi don to / /
de yang g.yas g.yon gyi rdo rje'i 'gros spel mar bya'o / /
rdo rje rtse gsum pa'i 'gros gyi tshul ni /
rkang mthil gnyis su hUM hUM las byung ba'i rdo rje rtse gsum pa 'bar ba re re /
zhes brjod cing de ltar bsams la /
rkang pa g.yas kyis dang por rgyab kyi r+wa dbus ma /
de nas rang gi g.yon phyogs kyi r+wa /
de nas g.yas kyi ra bris la /
de nas mdun gyi dbus r+wa| de nas rang gi g.yon phyogs kyi r+wa /
de nas g.yas phyogs kyi r+wa bri'o / /
g.yon pas bri tshul ni /
rgyab mdun gyi dbus r+wa bris pa'i rjes su /
dang por rang gi g.yas dang de nas g.yon phyogs kyi r+wa bri'o / /
rdo rje rtse lnga pa'i 'gros kyi tshul ni /
rkang mthil gnyis su hUM hUM las byung ba'i rdo rje rtse lnga pa 'bar ba re re /
zhes brjod cing de ltar bsams la /
g.yas pas rgyab kyi dbus r+wa bris pa'i rjes su /
rang gi rgyab phyogs kyi g.yon dang g.yas kyi phyi r+wa rim pa bzhin bris la /
de nas g.yon dang g.yas kyi nang r+wa gnyis bri'o| |mdun gyi yang g.yas pas dbus r+wa bris pa'i rjes su /
rang gi mdun phyogs kyi g.yon dang g.yas kyi phyi r+wa bris la /
de nas de gnyis kyi nang du g.yon dang g.yas kyi nang r+wa bri'o / /
g.yon pas bri ba'i tshe /
rgyab mdun gyi dbus r+wa bris pa'i rjes su /
rang gi rgyab mdun gyi g.yas r+wa dang por bris la /
g.yon r+wa rjes su bri'o / /
sna tshogs rdo rje bri ba'i tshul ni /
rkang mthil gnyis su hUM hUM las byung ba'i sna tshogs rdo rje 'bar ba re re /
zhes brjod cing /
de ltar bsams la /
rkang pa g.yas pas rgyab kyi dbus r+wa bris pa'i rjes su /
g.yon dang g.yas kyi rgyab r+wa bri /
de nas rkang pa g.yas pas g.yas kyi dbus r+wa bris pa'i rjes su /
g.yas dang g.yon phyogs kyi r+wa bri'o / /
de nas rkang pa g.yon pas g.yon gyi dbus r+wa bris pa'i rjes su /
@# / /
g.yon dang g.yas kyi r+wa bri /
de nas g.yon pas mdun gyi dbus r+wa bris pa'i rjes su /
rang gi g.yas dang g.yon phyogs kyi r+wa gnyis bri'o / /
de nas g.yon pas sna tshogs rdo rje bri ba'i tshe /
rkang pa g.yon pas rgyab dang g.yon gyi r+wa gsum rim bzhin bris la /
de nas g.yas pas g.yas phyogs dang mdun gyi r+wa gsum bri'o / /
khyad par ni rgyab dang mdun gyi dbus r+wa bris pa'i rjes su rgyab kyi g.yas phyogs kyi r+wa dang /
mdun gyi g.yon phyogs kyi r+wa dang por bri'o / /
rdo rje'i 'gros phyi ma gsum gyi skabs su r+wa bri ba'i khyad par rnams ma gtogs pa gzhan snga phyi thams cad ni rdo rje rtse gcig pa'i 'gros kyi skabs ji lta ba bzhin bya'o / /
rdo rje'i 'gros re res kyang dbang ldan nas brtsams te g.yas skor du skor ba re re'am gsum gsum mam /
yang na skor ba gcig la 'gros bzhi ga rdzogs par bya'o / /
de la rgya mtsho'i rlabs 'gros ni /
rkang pa g.yon sngon la brteg pa'i g.yo ba'i gar sngar ltar byas la /
rkang pa g.yon mdun phyogs su spo zhing lag pa gnyis sdigs mdzub gyen du bstan pa rkang pa g.yon bskums pa'i pus mo'i thad kyi steng du khyer la /
sdigs mdzub kha phyir bstan la /
g.yas phyogs su khyer te cung zad stod la g.yon brkyangs /
de nas sdigs mdzub kha gyen du bstan la /
rkang pa g.yas bteg pa dang lhan cig g.yon phyogs su khyer la /
slar sdigs mdzub gnyis kha phyir bsgyur la g.yas su khyer cing /
rkang pa g.yas g.yas phyogs su khyer la g.yon brkyangs dang /
de nas sdigs mdzub gnyis kha phyir bsgyur la g.yon du khyer cing /
g.yas brkyang bya zhing dril bu gsil /
g.yon pas byed pa'i tshe /
rkang pa g.yas sngar 'degs pa sogs snga ma las bzlog ste bya'o / /
ri bo 'degs pa ni rkang pa g.yas sngar 'degs pa'i g.yo ba'i gar byas la /
thal mo g.yon pa'i steng du g.yas pa mdun phyogs su smad la bzhag cing /
rkang pa g.yas mdun du g.yon dang nye bar bzhag la /
rkang pa gnyis g.yon du cung zad drud la lus smad cung zad g.yon du bskor zhing /
lag pa gnyis thad kar thal mo brkyangs te phrag pa'i phyogs su khyer la| ri bo 'degs pa'i tshul bya'o /
de nas pad kor chen pa byas la /
lag pa gnyis sngar bzhin thal mo brkyangs /
rkang pa g.yas g.yas skor du 'gro ba'i phyogs su spos te /
g.yon brkyangs /
de nas g.yas brkyangs te /
phag gong du thal mo bskyangs pa ri bo 'degs pa'i tshul bya'o / /
g.yon gyis sgrub pa'i tshe /
rkang stabs dang lus cung zad skor ba sogs snga ma las bzlog ste bya'o / /
rol pa'i bskyod pa ni /
snga ma ltar g.yo ba'i gar byas la /
rkang pa g.yas mdun du spos shing /
lag pa gnyis sdigs mdzub phyir bsgyur la g.yon phyogs su khyer cing /
rkang pa g.yon pa'i mthil /
g.yas pa'i leng bu'i gong du sbyar /
yang g.yon pa mdun du spos te sdigs mdzub phyir bsgyur la g.yas su khyer cing /
rkang pa g.yas pa'i mthil g.yon pa'i long bu'i gong du sbyar /
de nas rkang pa g.yas skor du 'gro ba'i phyogs su spo zhing /
sdigs mdzub phyir bsgyur la g.yas su khyer cing /
g.yon brkyangs dang /
yang sdigs mdzub phyir bsgyur zhing g.yon du khyer la g.yas brkyang bya zhing dril bu gsil @# / /
lo / /
g.yon pas sgrub pa'i tshe snga ma las bzlog ste bya'o / /
khro bo'i bskyod pa ni /
g.yo ba'i gar snga ma ltar byas la /
rkang pa g.yas rgyab tu cung zad spo zhing /
pad kor byas pa'i lag pa g.yas phrag pa g.yas phyogs dang g.yon cung zad smad pa mdun du khyer /
de nas sdigs mdzub phyir bsgyur la g.yon du khyer cing /
rkang pa g.yas sngar bteg la rkang pa gnyis kyis drag tu mdun du cung zad g.yon du nye bar mchong zhing /
slar g.yon sngar bteg ste /
sdigs mdzub gnyis phyir bsgyur ba g.yas su khyer cing /
mdun du g.yas dang nye bar cung zad mchongs la /
de nas sdigs mdzub phyir bsgyur la g.yas su khyer cing /
rkang pa g.yas g.yas skor du 'gro ba'i phyogs su spo ste /
g.yon brkyangs dang /
de nas sdigs mdzub gnyis phyir bsgyur zhing /
g.yon du khyer la /
g.yas brkyang bya zhing dril bu dkrol lo / /
g.yon pas sgrub tshul ni /
snga ma las bzlog ste bya'o / /
de yang rgya mtsho'i rlabs 'gros gtso bor g.yas kyis sgrub pa'i tshe /
dkyil 'khor la mdun bstan pa'i g.yon brkyangs dang /
g.yas brkyangs mthar 'ong la /
ri bo 'degs pa sogs gsum g.yas pas sgrub pa'i tshe /
dkyil 'khor la rgyab bstan pa'i g.yon brkyangs dang /
g.yas brkyangs mthar 'ong ngo / /
rgya mtsho'i rlabs ma gtogs pa rdo rje'i 'gros bzhi dang /
ri bo 'degs pa sogs gsum la rkang pa g.yas pas gtso bor sgrub pa'i tshe /
dang por g.yas 'degs la g.yon pas gtso bor sgrub pa'i tshe /
g.yon dang por bteg la bya'o / /
dang por g.yo ba'i gar byed pa ma gtogs bskor zhing pheg brdabs pa'i rjes su dang /
mthar g.yo ba'i gar byed pa dang /
rgya mtsho'i rlabs 'gros bzhi la yang /
bar skabs su rkang pa 'degs pa dang 'gro ba'i phyogs su rkang pa spo ba la rjes la lus pa sngar 'degs shing spo bar bya la /
rol pa'i bskyod pa la ni /
long bu'i gong du rkang mthil sbyar ba'i rkang pa sngar 'gro ba'i phyogs su spo bar bya'o / /
rdo rje'i 'gros bzhi la bskor nas pheg rdeb pa dang /
rgyug pa'i gar byed pa gnyis ma gtogs /
dang por rkang pa 'degs pa g.yo ba'i gar byed pa nas mthar g.yo ba'i gar byed pa'i bar gzhan thams cad la ngag tu hUM ring po dbyangs dang bcas pa bya la /
rgya mtsho'i rlabs la sogs pa bzhi la ni /
thog ma nas tha ma'i bar thams cad la hUM ring po dbyangs dang bcas pas bsgrub par bya'o / /
rdo rje'i 'gros bzhi dang /
rgya mtsho'i rlabs la sogs pa bzhi po thams cad la thog mar rkang pa 'degs pa'i snga rol du rdor dril phrag pa'i phyogs su cung zad bstod de /
rdo rje gsor zhing dril bu gsil ba'i rjes su hUM brjod cing gar bya'o / /
rgya mtsho'i rlabs la sogs pa ra res kyang dkyil 'khor la dbang ldan nas brtsams te g.yas bskor du bskor ba re re'am yang na bskor ba gcig la 'gros bzhi tshang bar bya'o / /
rgya mtsho'i rlabs la sogs pa bzhi'i skabs su kha sbyar bya tshul ni /
rlabs 'gros kyi rjes su /
shar sgo'i thad du slob dpon kha nang du blta ba'am /
yang na kha phyir blta zhing g.yas brkyangs /
slob dpon gyi g.yon na gnas pa'i slob mas g.yon brkyangs byas la /
slob ma'i dril bu'i nang du /
slob dpon gyi rdo rje @# / /
dang| de'i rdo rje yang slob dpon gyi dril bu'i nang du bcug la gnyis kas ngag tu /
oM kha badzra d+h+rika badzra hUM ka ra badzra hUM phaT /
ces dbyangs dang bcas pa'am dbyangs med par ngag tu brjod cing kha sbyor bya'o / /
de nas slob dpon gyi mdun dang /
de nas g.yas su dang /
de nas rgyab tu phyin la sngar ltar kha sbyor bya ste /
phyogs re rer kha sbyor bzhi bzhi bya'o / /
ri bo 'degs pa'i 'gros kyi rjes su sgro slob dpon g.yon brkyangs dang /
slob ma g.yas brkyangs dang /
rol pa'i 'gros kyi rjes su nub sgor dpon slob gnyis kas sa ga dang /
khro bo'i bskyod pas phyin pa'i rjes su byang sgor dpon slob gnyis kas rkang stabs zlum po bya ste /
kha sbyor byas pa'i rjes su /
slob dpon gyis sngar nga rgyal bzungs ba'i 'og tu /
dbus nas dbang ldan du phyin te /
dkyil 'khor lan cig bskor ba'i 'gros gang byas pa de nyid kyis dbang ldan nas dbus su phyin la /
shar du phyogs te mnyam pa'i rkang stabs bya'o / /
de yang g.yas brkyangs ni /
rkang pa g.yon pa'i byin pa bskums nas mtho lnga'i bar du /
rkang pa g.yas 'gying ba dang bcas pas drang por brkyangs pa'o / /
g.yon brkyangs ni /
de las bzlog pa'o / /
sa ga ni /
rkang pa gnyis kyi bar du sor nyer drug yod pa byas nas rkang sor rnams logs su bstan cing pus mo gnyis drang por byas pa'o / /
zlum po ni /
sa ga'i 'dug stangs nyid du khru do pa ngang pa'i gshog pa ltar pus mo gnyis smad pa'o / /
mnyam pa ni /
rkang pa gnyis kyi sor mo phan tshun sbyar ba ste /
rkang pa'i mthe bong dang rting pa gnyis bcer ba'o| |g.yas brkyangs nas mnyam pa'i bar gyi rkang stabs lnga la gzhi bca' sngon du btang nas byed tshul ni /
g.yas brkyangs kyi tshe /
lag pa g.yas pas rdo rje gyen du mdun du bzungs pa'i steng du g.yon pas dril bu gsil /
ngag tu hUM zhes brjod cing| rkang pa g.yon 'gying ba dang bcas pas g.yas pa'i mdun du 'phred la bzhag /
de nas de bzhin du rkang pa g.yas pas g.yon pa'i mdun bskor te rgyab tu bzhag /
de nas g.yon pas g.yas pa'i mdun bskor te rgyab tu bzhag /
de nas g.yas pas g.yon pa'i mdun bskor te g.yas brkyang bya'o / /
g.yon brkyangs la sogs pa gsum la /
dang por g.yas pa g.yon pa'i mdun du bzhag la /
g.yas g.yon re mos su bzhag pa'i bzhi pa la rang rang gi rtsa ba'i rkang stabs bsgrub par bya'o / /
yang na gzhi bca' nas g.yas brkyangs la sogs pa lnga rdzogs pa'i bar la pad skor byas nas bsgrub par bya'o / /
kha sbyor ni nga rgyal bzungs pa'i rjes su /
dbus nas dbang ldan du song ste /
dkyil 'khor la g.yas skor du lan cig bskor ba'i skabs su byas kyang rung ngo / /
dkyil chog rdo rje 'phreng ba las /
g.yas brkyangs la sogs pa bcu gsum po 'di dag byed pa na /
ji ltar rigs par rgya mtsho'i rlabs dang /
ri bo 'degs pa dang /
rol pa'i bskyod pa dang /
khro bo'i bskyod pa ste /
gom pa 'gros pa'i tshul bzhi dang /
bsnun pa la sogs pa kun tu bskyod pa dgu dang /
rdo rje bsgreng pa la sogs pa drug dang /
ral gri la sogs pa'i tshul bcu gsum bya'o / /
zhes rgya mtsho'i rlabs 'gros nas khro @# / /
bo'i bskyod pa'i bar bzhi bya bar gsungs so / /
de nas shes shing spro na /
g.yas brkyangs sogs rkang stabs lnga'i lhag ma skyes pa dang skyes zla la sogs pa brgyad dang /
kun tu bskyed pa dgu dang /
tshul rnams dang /
rdo rje'i gdan la sogs pa rnams kyang bya'o / /
rdo rje'i 'gros bzhi'i skabs su rdo rje mkha' 'gro dang /
kha sbyor dang /
sgyu dra dang /
dkyil chog mang pos kyang hUM yig brjod par gsungs la /
dkyil chog rdo rje 'phreng ba las kyang hUM yig brjod pa sngon du 'gro bas zhes gdan bcu'i skabs su bshad pa ma gtogs pa sngags gzhan 'don pa ma bshad do / /
oM e ka pu tsi ka la sogs pa'i sngags ngag tu brjod nas rdo rje'i 'gros bzhi byed pa rdo rje gur gyi 'grel ba las bshad do / /
gar 'di rnams byed pa'i tshe 'dri bar 'gyur ba'i dkyil 'khor gyi gtso bo la sogs pa'i rang lha de nyid do snyam pa'i lha'i nga rgyal brtan cing /
rnam pa yang yang gsal gdab par bya'o / /
dkyil 'khor kun gyi sa chog gi skabs kyi gar /
dkyil chog rdo rje 'phreng ba'i dgongs pa bzhin /
chos kyi rje thams cad mkhyen pa blo bzang grags pa'i dpal gyi zhal snga nas gsungs pa dka' bzhi 'dzin pa grags pa rgyal mtshan gyis yi ger bkod pa'o / /
mang+ga laM /
