@# / /
ye shes kyi mgon po gur la mchod gtor 'bul bar 'dod pas /
rang nyid yi dam gyi nga rgyal dang ldan pas mchod gtor byin gyis brlabs /
hUM /
nyi ma'i gnyen gyi bstan bsrung mthu rtsal can / /
dpal ldan gur mgon lcam dral 'khor dang bcas / /
dad dang dam tshig dbang gis spyan 'dren na / /
thogs med thugs rjes gnas 'dir gshegs su gsol / /
mdun gyi nam mkhar me dpung 'bar ba'i dbus / /
chos 'byung khrag zhag rba glong 'khrug pa'i nang / /
pad nyi dgra bgegs dbugs bral gzugs kyi steng / /
mi'u thung gel pa'i tshul gyis bzhugs su gsol / /
hUM /
chos dbyings bde ba chen po'i ngang nyid nas / /
dag pa'i mkha' las dbyar skyes rol pa bzhin / /
ye shes mgon po 'khor dang bcas pa la / /
khrag gi mchod yon rgya mtsho ltar 'khyil zhing / /
dbang po'i me tog rin chen lhun por 'gran / /
zhun chen mar me nyi zla'i 'od ltar 'phro / /
zhag @# / /
chen spos kyi dri chab char bzhin 'bab / /
khrag zhag ro brgya'i zas kyis stong gsum gang / /
rkang gling snyan brjid rol mo 'brug ltar ldir / /
'dod yon sna lnga phyi nang gsang ba'i rten / /
dam rdzas spyan gzigs mchod pa'i sprin tshogs 'bul / /
mgon po 'khor dang bcas pa mnyes gyur cig /
mthing nag dar gyi cod pan gyis brgyan pa'i / /
dmar chen 'bru bcud sha khrag gtor ma'i tshogs / /
zag med ye shes bdud rtsir byin brlabs te / /
chos skyong chen po 'khor dang bcas la 'bul / /
oM shrI mAhA kA la sa pa ri wA ra i daM ba liM ta kha kha khA hi khA hi /
lan gsum sogs kyis gtor ma 'bul / /
ar+g+haM sogs kyis mchod /
oM AH hUM gis nang mchod 'bul /
bsnyen pa byed 'dod na man ngag bzhin /
oM mahA kA la hUM phaT /
ces nye snying yi ge bdun par grags pa 'di nyid bzla /
rtsa sngags bzla 'dod na shA sa na 'don /
hUM /
srin po'i gzugs kyis gdug pa can / /
tshar gcod byang chub sems dpa' ste / /
grong khyer sum brtsegs 'jig byed pa / /
gtum po khyod la bdag bstod do / /
mdog nag gzugs thung gzi brjid che / /
gdug pa tshar gcod gri gug g.yas / /
g.yon na gdug pa'i khrag bkang snod / /
thod phreng can la bdag bstod do / /
khros pa'i zhabs brdabs sa gzhi g.yo / /
'jigs pa'i gad mos stong gsum 'gengs / /
dam tshig nyams pa'i snying 'byin pa / /
dam tshig can la bdag bstod do / /
zhes bstod /
'dod don la gsol ba gdab /
bzod par gsol /
ye shes pa gshegs pa'am brtan bzhugs bya /
shis pa brjod do / /
zhes pa 'di yang bsam grub dge ldan chos rje brtson 'grus rgyal mtshan gyis bskul nas /
dge slong blo bzang chos kyi rgyal mtshan gyis 'phral du smras pa'o / /
