@# / /
'pho khrid kyi rtsa tshig brtag pa brgyad pa'i rab tu byed pa gsum pa bzhugs so / /
@## / /
nyon cig rdo rje 'tho ba yi / /
de nyid mtshan nyid dang rnal 'byor / /
lam bzang po yi rnal 'byor ba / /
'gro ba mdzes pa ston par byed / /
sgo dbu po ni gang legs dang / /
ye shes sgo yi bye brag las / /
skyon dang yon tan cir 'gyur ba / /
ye shes dbang la nyan par 'tshal / /
srog ni 'chad pa'i dus dag tu / /
yang dag sbyar ba mnyan bar gyis / /
lam bzang po la yid 'ong gnas / /
lam ngan gyis ni srid pa'i skyon / /
thig le lte ba spyi gtsug dang / /
mig dang sna sogs rna ba nyid / /
chu dang chu min sgo mtshan nyid / /
lte ba las ni 'dod khams lha / /
thig les gzugs can mtho ris te / /
steng nas 'gro bas steng gis ni / /
'gro ba dag tu rab tu brtag /
sna gnas gnod sbyin gnas su ste / /
rna ba dag ni 'grub pa'i lha / /
gal te mig las ye shes 'gro /
mi rnams kyi ni bdag por 'gyur / /
srid pa'i sgo las yi drags 'gyur / /
de bzhin chu las dud 'gro ste / /
chu min gyis ni dmyal ba brgyad / /
rigs kyi bu de ltar na /
srid pa 'pho ba'i mtshan nyid ni / /
sgo'i bye brag las 'khor ba'i bye brag tu 'gyur bas /
'chi ba'i dus la bab na /
mtshan ma shes par bya ste /
rnal 'byor @# / /
pas rims la sogs pas ma 'phog par sgo khyad par can las shin tu mnyam par bzhag pas /
'pho ba'i sbyor ba byas te /
sgo rnams thams cad bkag nas ni / /
sngon du bum pa can ni brtsam / /
rgyas pa lnga ni mchod rten gyi / /
sgo yi bu gar bsgom par bya / /
de la 'og gi sgo ru ni / /
chu yi sa bon dkar po bsam / /
chu dang chu min sgo ru ni / /
me yi sa bon 'bar ba ste / /
de la shin tu mnyam bzhag pas / /
dbugs ni sngon bzhin bsgom par bya / /
lus ni rlung gi mdog tu ste / /
rlung gi dkyil 'khor bsgom par bya / /
de yi rtsa bar rlung yin te / /
rlung gi rtsa ba'i sa bon no / /
thig le sgra dang ldan pa ni / /
sems kyi sa bon 'dren par byed / /
rdo rje'i sa bon drag po ni / /
lcags kyu ru ni sbyar bar bya / /
nyi shu rtsa bzhi gnas dang ni / /
gnas bcu las ni drag po dang / /
gnas gang nas ni gong ma'i gnas / /
tshigs dgu las ni steng du ste / /
smin ma'i sa bon steng du 'degs / /
yi ge phyed dang gnyis kyis sbyar / /
nga ro drag tu brjod bya ba / /
brgyad kyi mtha' ma'i sa bon la / /
drag po'i sde ni drag po nyid / /
dang po dang po phyed phyed sbyar / /
'og tu rlung gi sa bon te / /
rlung gi sa bon ldan pa yi / /
rlung gi dkyil 'khor bsams nas su / /
sgra yis sgra ni 'phul bar byed / /
nyi shu rtsa bzhi'i gnas nas ni / /
gong nas gong du de nas mchog /
rnal 'byor pa yis gyan du ni / /
rtsa bar phyed ni sbyar te phul / /
tshegs dgu las ni yar 'degs na / /
mod las 'pho bar shes par bya / /
nyin re bram ze gsod pa dang / /
mtshams med lnga ni byed pa dang / /
rku 'phrog gis ni lto 'bying pa'ang / /
las 'di yis ni dgang 'gyur te / /
sdig pas gos par mi 'gyur zhes / /
srid pa'i skyon las ring du 'gro /
'di ltar 'dam nas skyes pa yi / /
padma dri med yid 'ong pa / /
de bzhin lus kyi 'dam las ni / /
ye shes sku ni 'od bzhin 'gro /
dus la bab nas 'pho bya ste / /
dus min lha rnams gsod 'gyur bas / /
lus la mtshan ma shes byas la / /
blo dang ldan pas sbyor ba brtsam / /
rnal 'byor bsgrub pa'i khyad par gyis / /
de nyid ji bzhin rdo rjes nyon / /
sngon bzhin mtshan nyid thams cad ni / /
mnyam nyid sems kyis bsgom par bya / /
snying gi dkyil 'khor dbus gnas par / /
sangs rgyas lnga yi sa bon te / /
de yi 'od zer 'bar bas ni / /
gzugs kyi mtshan nyid bsam par bya / /
sngon bzhin mtshan nyid yang dag ldan / /
sngon bzhin du ni stong pa yis / /
gzugs rnams thams cad rtogs par byed / /
zla ba'i dkyil 'khor dbus su ni / /
hUM zhes bya ba gnas par bsam / /
sa bon gzugs ni yongs bzung bas / /
padma'i gdan la bzhugs pa yi / /
ye shes mkha' 'gro de nyid bsam / /
zhal gsum phyag ni drug pa ste / /
spyan gsum cod pan gyis ni brgyan / /
bzhed dang khro dang sgeg pa'i nyams / /
rgyan rnams kyis ni rnam par klubs / /
kun+da zla ba lta bu'i mdog /
shin tu mdzes pa'i na bzas brgyan / /
sems dpa'i dkyil 'khor legs gnas te / /
sangs rgyas sprin rnams rnam par @# / /
spro / /
g.yas nas mnga' ni gsor ba dang / /
de bzhin gnyis pas lcags kyu ste / /
gsum pa na ni rdo rje gsor / /
g.yon pa sdigs mdzub zhags pa dang / /
gnyis pa dpag bsam lcug ma ste / /
de bzhin gsum pa go cha'i gzhu / /
'od zer sna tshogs 'bar ba dang / /
dbugs ni mi g.yor bsgom par bya / /
A li kA li rab sbyor ba'i / /
sa bon ji bzhin btus pa las / /
brgyad kyi mtha' yi yi ge ni / /
sa bon dam pa dgod bya ste / /
'od kyi snang ba dkar po can / /
chu shing me tog padma ni / /
snying ga'i sgo skyes gnas su ste / /
de dbus ye shes rnam shes bcas / /
mi g.yo 'tshe ba med par ni / /
dngos po bsgom pas bsgom par bya / /
de nas phyi rol sbyor ba ni / /
mkhas pa yis ni gzung bar bya / /
sems kyi phyogs ni bsgom pa las / /
phyi rol rlung gi dkyil 'khor te / /
de yi dbus su me yin no / /
me yi dbus su nyi ma las / /
A li kA lir ldan pa yi / /
sa bon dmar por bsam par bya / /
rnal 'byor pa yis khyad par du / /
'byung dang 'jug pa bzlas par bya / /
'byung ba'i ye shes sa bon te / /
de yi dbus su bsnun par bya / /
'jug pas snying gi ye shes la / /
me tog lta bur bsnun par bya / /
'byung dang 'jug pa'i rnal 'byor gyis / /
'byung dang mi 'byung bzlas par bya / /
bdag nyid phyi rol bya ba la / /
mtshan nyid mtshon par bya ba ni / /
'byung dang 'jug pa'i sbyor ba yis / /
de kho na nyid mnyam bsgom pa / /
mnyam gzhag dang por bsgoms na ni / /
'grub 'gyur 'di la the tshom med / /
sgrub pa pos ni rnam spral pa'i / /
phyi rol lus la de nas ni / /
gzhan gyis sems ni rjes bsams la / /
mkhas pa yis ni shes par bya / /
bsgom dang bzlas pa'i khyad par gyis / /
shin tu mnyam gzhag sems kyis ni / /
bzang po'i lam gyis rnam bsams na / /
'grub 'gyur 'di la the tshom med / /
de nas ye shes gzugs gyur ni / /
me mar lta bur bsams nas su / /
mkhas pa yis ni las rnams bya / /
nyan thos la sogs de nyid ni / /
'dir ni legs par bshad pa yin / /
sems ni shel dang 'dra ba gnas / /
me mar lta bur bsam par bya / /
spros pa kun la dmigs nas ni / /
spros pas spros pa med par bya / /
rnal 'byor rang bzhin med pa yis / /
'di dag thams cad yongs su btang / /
kyi bcom ldan 'das /
ye shes kyi khyad par gang dag lags / /
bka' stsal pa / /
ye shes rnam pa lngar gsungs te /
lha rnams ye shes gsal ba yin / /
lha min ye shes khro bo'o / /
yi dwags ye shes zhen pa ste / /
dmyal ba'i ye shes 'jigs pas gnon / /
byol song ye shes blun pa ste / /
brtan pa rnams ni sems med pa'o / /
lkugs shing glen pas gribs pa dang / /
byis pa'i shes pa zhan pa can / /
rnal 'byor bstan bcos khyad par gyis / /
ye shes de nyid bye brag shes / /
skye ba bye ba stong phrag tu / /
nga yis ye shes kyis bskul yin / /
de bas rnal 'byor bstan bcos la / /
'bad de dad pa bskyed par bya / /
gar gyi gnas dang mtshungs pa yis / /
phyi rol bstan bcos sun 'byin pa / /
rnal 'byor bstan bcos dres 'brangs nas / /
spyod dang grol ba'i 'bras bu thob / /
snying po las kyang snying po mchog /
rnal 'byor mdzes pa khyod la bshad / /
kun tu kha sbyor las byung ba / /
mu stegs can gyi ye shes kyi tshul bstan pa ste /
brtag pa brgyad pa'i rab tu byed pa gsum pa'o / / /

