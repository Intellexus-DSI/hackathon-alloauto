! /
na mo gu ru rat+na tra yA ya /
thub dbang rdo rje 'chang dang blo bzang grags / /
'jigs mdzad mkha' spyod dbang mo tshe dpag med / /
la sogs ring nas bsnyen pa'i bla ma lhas / /
yid smon bden tshig 'grub pa'i dngos grub stsol / /
blo gros shes bya kun la sbyangs pas mkhas / /
sdom gsum nyes ltung dri mas dag pas btsun / /
mkha' mnyam 'gro kun bu bzhin skyong bas bzang / /
gang gi sku tshe yun ring brtan par shog /
'chad pas skal ldan gdul bya rjes su 'dzin / /
rtsod pas phyir rgol log sma tshar gcod mdzad / /
rtsom pas mkhas pa mgu ba skyed pa'i mgon / /
rje btsun bla ma bskal brgyar zhabs brtan shog /
rab 'byams gzhung la thos pas sgro 'dogs bcad / /
de don lung rigs bsam pas nges shes rnyed / /
rtse gcig sgom byung rtogs pa'i mdzod brnyes pa'i / /
dpal ldan bla ma bskal brgyar zhabs brtan shog /
rnams dag nges 'byung chu shel khams las grub / /
byang chub sems mchog cha shas yongs su rdzogs / /
yang dag lta ba'i 'od dkar 'bum spro ba'i / /
bshes gnyen dam pa yun ring zhabs brtan shog /
rgyal bstan spyi dang zhwa ser ring lugs che / /
yid can spyi dang bdag sogs gdul bya'i phyir / /
khyod kyi gsang gsum rnam dkar 'phrin las la / /
bar gcod gegs 'tshub lhag med zhi bar shog /
bla ma yi dam mchog gsum byin rlabs dang / /
bka' srung dam can rgya mtsho'i mthu dpal gyis / /
ji ltar yid la smon pa'i re 'bras kun / /
'bad med lhun gyis grub pa'i bkra shis shog /
ces pa 'di yang dge tshul ngag dbang rgyal mtshan nas bskul ba ltar d+ha rma b+ha dras sbyar ba'o / / / /
@# / /
na mo gu ru many+dzu g+ho ShA ya /
rtsa brgyud bla ma yi dam mchog gsum dang / /
mkha' 'gro srung ma'i byin rlabs bden pa'i mthus / /
ji ltar smon pa'i yid kyi re ba gang / /
thogs med lhun gyis 'grub par mdzad du gsol / /
rnam dpyod dbang phyogs sa 'dzin do ker nas / /
lung rigs 'ong brgyas phyug pa'i chos kyi nyi / /
skal bzang 'dab brgya'i mgon du deng shar ba / /
nam yang mi nub g.yung drung ltar brtan shog /
gang thugs dbang phyug ral pa'i mdzes rgyan las / /
'ongs pa'i chos rgyun bzang po'i gsil zer gyis / /
'jam dpal snying po'i ring lugs sa mu dra / /
dbyar mtsho'i rjes 'gror spel phyir zhabs brtan shog /
dbang lung man ngag 'bras bus nyer phyug pa'i / /
zab rgyas chos tshul bzang po'i ro bcud can / /
thar 'dod 'chi med yongs kyi nyer 'tsho'i gzhir / /
bgrang bas bskal bar mi 'gyur rtag brtan shog /
khyod zhal bdud rtsis yongs ba rlan gdul bya'i son / /
thos bsam sgom pa'i drod kyis nyer smin nas / /
sku gsum 'bras bzang phan bde'i ro mchog gis / /
mkha' mnyam yid can ma lus chom gyur cig /
ces dang brtson rnam dpyod yangs pa rje drung blo bzang tshe ring gi thugs bzhed ltar /
wa skyes seng ge ra rdzu ba'i dge slong d+ha rma b+ha dras bris /
