@# / /
bla ma'i rnal 'byor dga' ldan lha brgya'i khrid kyi zin bris bzhugs so / /
@## / /
rgyal ba byams pa mgon pos /
sangs rgyas rnams la lhag par byas / /
de las dge ba'i rtsa ba bskrun / /
dge ba'i bshes kyi mgon bcas pa / /
'di mnyan pa yi snod yin no / /
zhes gsungs pa ltar /
rgyal ba'i gsung rab thams cad kyi rab dang phul du gyur pa bcom ldan 'das kyi dgongs pa'i gtad so mthar thug pha rol tu phyin pa'i don zab mo 'di nyid thos bsam sgom gsum gyis gtan la 'bebs pa la bka' gdams glegs bam chen mor rje btsun 'jam pa'i dbyangs dang rje bla mas dris lan gyi sgo nas gsungs pa ltar bla ma'ang gang byung gyis mi rung bas dper na rgya mtsho'i gling du 'gro ba'i tshe ded dpon lam rgyus mkhas pa /
snying stobs dang ldan pa /
snying rje dang ldan pa /
phyir mi ldog pa de lta bu zhig bsten dgos pa ltar /
'dir yang ma gi thar pa cha mthun nas bzung thams cad mkhyen pa'i ye shes kyi bar theg pa chen po'i lam gyi lus yongs su rdzogs ba la mkhas shing gzhan la 'doms pa'i thugs rje dang ldan pa zhig dgos /
yi dam yang bde gsang 'jigs gsum yam bral ba zhig dang /
chos skyong yang skyes bu gsum gyi lam gyi 'gros dang mthun ba zhig dgos /
de'i nang nas kyang rje bla ma la brten pa'i bla ma'i rnal 'byor ni thams cad las khyad par 'phags pa yin pas don gang zhig sgrub kyang 'di las lhag pa med de /
@## / /
sngon rje shes rab seng ge'i slob ma 'dul nag pa dpal ldan bzang po dang 'dul 'dzin blo gros sbas pa gnyis la 'dul dkar nag tu grags pa'i nang tshan 'dul nag pa de srang kyi lung ba'i phur bzhugs pa'i mnga' na mi tshang stobs che zhig yod pa'i bu rgyal 'gong gis zin te gang gis kyang blags ma khel ba na /
phyugs rdzi de snga tsho'i lung pa'i phu 'dir res 'ga' g.yag chen po zhig 'dug /
res dge slong zhig 'dug /
de rang bzhin ba zhig min pa 'dra pas khong la zhus na thabs re yod dam zhes gros btab pa la brten nas de dag gis gsol ba btab pa na /
dang por zhal gyis ma bzhes /
nan gyis zhus pas srad rgyud 'deb pa'i dus la bab pa'i snga ltas su gzigs nas /
'o na ngas phan mi phan bltas te phan na yong bas chog /
dang por nga'i lham dang 'phreng rdog 'di rnams khyer la rgyal 'gong zhugs sa lha ma steng du zhog /
'phreng rdog rnams skar khung du zhog la ci zer ltos shig gsung ba ltar byas pas /
rgyal 'gong des skad ngan bton te steng nas ri rab lhun pos mnan byung /
sgo thams cad khro bo 'jigs su rung bas bkag 'dug /
da gang du 'gro zhes sdug skad bton pa'i tshul zhus te spyan drangs nas bla mas dam la btags te dmigs brtsems gar khyab kyi phyogs su mi sdod pa'i dam bca' gyis /
gal te mi byed na thal ba'i rdul du brlag go zhes gsungs pas /
rgyal 'gong des khyed byang chub sems dpa' yin pas rgyal 'gong la'ang thugs rjes gzigs dgos /
stod dza ti'i me tog skye ba'i sa nas /
shar rgya mtsho'i mtha'i bar du dmigs brtsems ma khyab sa mi 'dug pas bdag gang du 'gro zhes gsol ba btab pa na /
dga' ldan lha brgya ma'i sgo nas dmigs brtse ma bgrang mkhan gar yod la gnod pa mi byed ba'i dam bca' gyis gsungs te dam la btags pas /
rang re ri bo dge lugs pa rnams sku rim byed kyang 'di las lhag pa med /
khri chen nam mkha' bzang zhing gshegs tshe gser khri'i steng nas phyag khri la brdab ste /
nga'i bya ba thams cad la dam can chos rgyal khyod dbang po yin /
da res kyang ngas bzlog pa byas na se gol gcig gtogs pa'i yun la khong tsho thams cad brlag thub ste /
dga' ldan yid dga' chos 'dzin du dge slong byas 'gro ba ma gtogs 'ba' rang byas nas mi 'gro gsung nas de 'phral the bo khang du phebs te nga la cho ga mang po mi dgos /
zhag zhe dgu'i ring la dmigs brtse ma bgrongs gsung nas sku 'das pa yin /
der ma zad tha na sad ser bsrung ba /
tshar 'bebs char gcod tshun chad kyang 'di'i las tshogs kyis mi thub pa mi srid pas 'di la nan tan snying po mdzad dgos /
de la'ang thun gyi ngo bo la ji ltar bya ba /
thun mtshams su ji ltar bya ba'i tshul gnyis /
dang po la sngon 'gro @# / /
sbyor ba la ji ltar bya ba dang /
dngos gzhi la ji ltar bya ba dang /
ya jug tu ji ltar bya ba'i tshul gsum /
dang po'ang bstan pa'i 'jug sgo skyabs 'gro dang /
theg pa chen po'i lam gyi gzhung shing sems bskyed gnyis /
dang po ni sbyor ba'i chos drug sngon du btang ste /
rang gi mdun gyi nam mkhar padma'i sdong po yangs shing rgya che ba'i steng du seng ges bteg pa'i rin po che'i khri la dbus su rje bla ma /
mtha' skor sangs rgyas byang sems nam mkha'i khams gang ba lta bu'i tshogs zhing gsal btab ste /
bdag dang 'gro ba nam mkha'i mtha' dang mnyam pa'i sems can thams cad dus da nas bzung ste ji srid byang chub snying po la mchis kyi bar du dpal ldan bla ma dam pa rnams la skyabs su mchi'o / /
sangs rgyas bcom ldan 'das rnams la skyabs su mchi'o / /
dam pa'i chos rnams la skyabs su mchi'o / /
'phags pa'i dge 'dun rnams la skyabs su mchi'o / /
zhes lan bdun sogs brjod /
de nas sems bskyed thun mong pa'i mjug tu /
nam mkha' dang mnyam pa'i sems can thams cad kyi don du bla ma sangs rgyas kyi go 'phang rin po che ci nas kyang myur ba nyid du thob bar bya /
de'i phyir du lam zab mo bla ma lha'i rnal 'byor nyams su blang bar bya'o / /
zhes lam la dmigs pa'i sems bskyed dam /
khyad par sems bskyed de bya /
de nas sangs rgyas kyi mdzod spu'i gnas smin mtshams ni byin rlabs 'jug pa'i sgo yin pas tshogs zhing rnams der bsdu'o / /
gnyis pa dngos gzhi la dga' ldan gyi gnas gsal btab ste dga' ldan nas rje bla ma yab sras gsum spyan 'dren pa /
yan lag bdun pa maN+Dal dang bcas pa dbul ba /
rnam thar gsol 'debs kyi sgo nas yon tan dran te gsol ba gdab pa / /
mtshan sngags bgrang nas 'dod bya'i don la smon lam gdab pa bzhi /
dang po la dga' ldan gsal 'debs pa dang /
spyan 'dren tshul gnyis dang po ni /
ba tshwa can gyi rgya mtsho'i nang nas dbang chen gser gyi sa gzhi bog tsam re steng du thon pa'i lho phyogs 'di shing rta'i dbyibs lta bu / /
nub phyogs zlum po sgong lta bu /
byang gru bzhi sho lta bu / /
shar tshes brgyad kyi zla ba lta bu zhig yod la /
lhun po'i mdangs phog lugs kyis mngon par skabs yod kyi gzugs par snang skya seng la nam mkhar grags pa 'di'ang mdog mi 'dra bas gling so so'i chu mdog kyang mi 'dra la /
de thams cad kyi byang phyogs gser ri bdun dang rol mtsho bdun brgyal ba'i dbus na ri rab yod cing /
de'i bang rim rnams la rgyal chen ris bzhi dang /
rtse mor sum cu rtsa gsum /
de'i steng du 'thab bral /
de'i steng du dga' ldan yod la /
de'i phyogs gcig na byams mgon gyi pho brang rgyal mtshan mthon po grong las dgon pa'i tshul du gnas pa'i mdun na chos ston pa'i kun dga' ra ba yid dga' chos 'dzin bya ba mtha' skor du dgos 'dod 'byung ba'i dpag bsam gyi ljon pa dang gser @# / /
gyi bye ma brdal ba'i khrus kyi rdzing bu du mas bskor ba'i dbus na khri chen po'i steng du khri chung la rgyal ba byams pa mgon po 'khor los bsgyur ba'i 'dug stangs sam bzang po'i bzhugs stangs mdzad pa'i thugs ka gser gyi ri bo nyi ma 'bum gyis byugs pa lta bu /
'jig rten thams cad 'od kyis 'gengs nus pa dpal gyi be'u dang bkra shis kyi ri mo yod pa'i nang na me long ngos kyi gzugs brnyan ltar rje yab bsras gsum bzhugs pa| g.yas na dpal lha gcig d+li paM kla ra lha'i bu'i rnam pa bzung ba lha'i bu nam mkha' dri ma med pa dang /
g.yon na rang cag gi rje bla ma'i rnam rol lha'i bu 'jam dpal snying po dang /
mtha' skor du 'phags pa thogs med sku mched sogs dga' ldan du byon pa'i rgyal sras grangs med pa rnams bzhugs pa'i rnam pa gsal 'debs pa ni yang dag pa'i mtha' mngon du byed pa'i sngon 'gro rdzogs smin sbyangs gsum gyi ya gyal zhing sbyong ba la 'gro ba sho lo ka dang po 'di'i thun mong ma yin pa'i man ngag yin zhing /
'og ma rnams la'ang thun mong ma yin pa'i man ngag re re yod do / /
de nas spyan 'dren tshul ni rang nyid gnas der phyin pa'i nyams bton te kye ma bdag la tshe 'dir ni zhing 'dir 'ongs te khyed rnams dngos su mjal ba'i skal ba mi 'dug pas nga'i mgon skyabs dang dpung gnyen dam par 'dzam bu'i gling du 'byon dgos zhes gdung shugs drag po'i sgo nas /
dga' ldan lha brgya'i zhes sogs dal bur gdangs snyan pos bsgrags na dga' ldan nas gsan te lag ngar bskum pa las brkyang ba bzhin du skad cig de nyid la phebs mi phebs dogs pa tsam yang cil dgos te /
tshogs lam chen po nas chos rgyun gyi ting nge 'dzin thob ste /
sha'i mig gis dpag tshad brgya sogs mthong zhing /
lha'i rna bas de snyed kyi sgra thos na /
rje bla mas ye shes kyis ma gzigs pa ga la srid /
de na gnyis pa yan lag bdun pa maN+Dal dang bcas pa dbul ba la /
spyir gzhung thams cad du mya ngan las mi 'da' bar gsol ba 'debs pa rjes su 'byung yang /
'dir sngon du bkod pa man ngag yin te /
dper na nad pa nyam thag pa sman pa du mas bor nas 'chi bar thog chod kyang rang nyid la gson pa'i re ba yod pa zhig yul mi thams cad kyis sman pa'i rgyal po lta bur bsngags shing thams cad la phan brlabs che ba'i sman pa mkhas pa 'gran zla med pa gcig dang phrad byung na dang po rang /
nga nad 'di las ma grol gyi bar du khyed bzhugs nas nad 'di sel grogs mdzad dgos zhes zhus ba ltar /
rang re snyigs ma lnga bod ba'i dus kyi gdul bya dmu rgod 'dul dka' ba sangs rgyas byang sems thams cad kyis yal bar dor ba mgon med pa skyabs med pa nged rnams la res khyed min pa med pas /
nged cag gi mgon du byang chub ma thob bar du bzhugs dgos zhes gsol ba 'debs pa yin la /
gsal 'debs tshul yang mdun du smin mtshams kyi thad kyi nam mkhar seng khri che chung gsum gsal @# / /
btab pa'i dbus ma la rje bla ma dbu zhwa gser gyi mdog can rtse mo nam mkha' la reg pa'i tshod cig gsal 'debs dgos /
de'i rgyu mtshan yang bod 'dir mkhas grub mang po zhig byon kyang lta ba rje las mtho ba med pa'i gnang kyis yin zhing /
de bzhin du rgyal tshab mkhas grub gnyis kyang sku'i rnam pa gsal 'debs lugs la rten 'brel gyi gnad shin tu che bas /
rgyal tshab rje skun ya zad bgres pa'i rnam pa can sku mdog sngo bsangs /
spyan gzhu spyan tshul gyis bzhugs pa zhig gsal btab na gsung rab thams cad lam gyi rim par 'khyer ba la nang byan tshud pa sogs kyi dgos pa che zhing /
mkhas grub rje ni lang tshe dar la bab pa sku mdog dkar la dmar ba'i mdangs chags shing spyan 'bur tshugs su gzigs te /
cung zad 'gying ba'i tshul gyis bzhugs ba zhig gsal btab na mkhas grub rje spyir bla ma'i gsung thams cad dang /
khyad par zab mo dbu ma'i lta ba dang gsang sngags rdo rje theg pa'i phyogs la phas rgol gyi klan ka gang byung yang rtsod ngag seng ge'i nga ro re res kyang zlog par byed ba las chen po 'di'i steng na 'gran pa'i zla dang bral ba yin pas gnad shin tu che ste /
khri chen rdo rje 'chang gi gsung las sngon rje thams cad mkhyen pas dga' ldan 'debs pa'i tshe 'dul 'dzin pa lag gi blar bskos te /
rdo bteg pa'i mtha' las byung ba'i rung khang byan rlabs sogs mdzad cing /
gtsug lag khang gi gzhi bting dbus ma gtogs pa'i log ris sogs kyi zhal bkod mdzad nas /
rje rang nyid lha ldan smon lam 'dzug pa dang /
rim lnga gsal sgron rtsom pa ste mdzad tshen gzhan gnyis kyi sta gon la 'ol khar gshegs pa'i shul du log ris phal cher grub nas /
dbus la gang 'brim shes pa dang bu chen rnams bka' bgros thog nas bstan pa'i bdag po yin pas thub dbang gi sku 'bri bar mdzad /
rjes slar gzigs te khyed cag la chos ston pa'i bla ma 'dra med dam gsung nas dgyes par ma gyur pa'i gnad kyis dga' ldan ma dgon yin kyang ser 'bras lta bu'i 'phel rgyas ma byung ba yin pas 'di tsam la'ang rten 'brel ma log pa gal che'o / /
gnyis pa phyag 'tshal ba ni /
shes bya'i khyon kun 'jal ba'i zhes sogs 'di tshad las 'das pa'i bstod pa yin te /
'dir khyon kun zhes pa ches mang zhing 'byams klas pa'i don ma yin par /
slob dpon dpa' bos /
mkhyen pa'i skad cig gcig gis kyang / /
shes bya'i dkyil 'khor kun khyab can / /
zhes ba ltar gzhi bum pa lta bu kun rdzob pa'i chos la gzigs pa'i tshe na'ang de'i chos nyid rjen par gzigs shing / /
nas lugs de bzhin nyid gzigs pa'i tshe na'ang stong gzhi kun rdzob h+pa'i snang ba mi 'gog par mnyam rjes ngo bo gcig tu song bsangs rgyas kho nam gtogs pa la mi srid bas / /
da lta'i snyan ngag mkhan gzhan rnams ngal ba brgya phrag mang po byas kyang bstod pa 'di 'dra 'ong ba'i re ba med do / /
skal bzang rna ba'i rgyan gyur ces pa'i skal bzang ni byang chub sems dpa' yin te /
dbang bskur ba'i tsh @# / /
yol ba'i phyi 'jug gi rigs dang mos pa dri pa'i skabs su /
khyod su yin ci la dga' zhes khyod tshe 'di'i bde ba tsam don du gnyer ba'i gang zag yin nam /
ngan 'gro'i sdug bsngal gyis 'jigs nas lha lus mi lus tsam 'dod mkhan zhig yin nam /
'khor ba mtha' dag la zhen pa log nas rang nyid thar ba tsam 'dod mkhan zhig yin nam /
mkha' khyab kyi sems can thams cad sngol bar 'dod pa'i rgyal sras byang chub sems dpa' zhig yin zhes dris pa'i lan du /
skal bzang ba dag bde ba chen po la'o / /
zhes byang chub sems dpa' skal ba bzang po bde ba chen po'i ye shes don du gnyer mkhan zhig yin zhes lan btab pas shes so / /
de lta bu'i byang chub sems dpa' sa bcu ba man chad thams cad kyi rna ba'i rgyan du gyur pa ni rje bla ma'i gsung rnams yin te /
snga rabs pa 'ga' zhig gi gsung rnams spyod pa'i cha nas dga' rab yod kyang lta ba'i skor gnad du ma song ba'i dbang gis bdag nyid chen po rnams kyis gzigs na lta ba'i cha nas mi dgyes pas rna ba'i rgyan du mi 'gyur la /
kha cig lta ba'i skor dga' rab yod kyang mngon pa gong 'og gi chos rnams kyi rang spyi'i mtshan nyid dang 'dul ba'i lag len sogs lam sbyangs pa'i cha nas rna ba'i rgyan du mi 'gyur /
dper na paN chen blo bzang ye shes dpal bzang po de nyid sku na phra mo'i tshe mtshan nyid zhabs phyi dge bshes 'jam dbyangs chos 'phel zer ba des mdzod kyi bgro gleng phul te khas len shor ba no paN chen rin po che'i phyag mdzod de nam khang bar 'dug zer ba'i dpe lta bu yod mod /
rje bla ma'i gsung rab rnams la mdo sngags gang gi thad nas su 'dra zhig gis dpyad kyang mi 'thad pa'i cha phra mo tsam yang med pas rgyal ba'i spas po thams cad kyi thugs 'phrog par 'gyur ro / /
grags pa'i dpal gyis zhes pa 'di'i grags pa ni /
snyan pa'i ba dan 'jig rten gsum na grags / /
zhes pa ltar mi snyan pa mtha' dag zad pa'i snyan grags la byed dgos la /
mo'um gal gyi bu lta bu'i bdag nyid chen po'ang gnas ngan len gyi dri ma ma zad cing /
sa bcu ba'i byang chub sems dpa' 'od zer chen po'i dbang bskur thob pa rnams kyang gnyis snang 'khrul ba'i bag chags ma zad pa'i cha nas mi snyan ba brjod du yod pas 'di ni rgyal ba nyag gcig gi yon tan yin no / /
de dag gi go rim yang sku'i yon tan sngar brjod pa spyi'i lam srol yin mod kyang /
'dir thugs la thog mar bstod pa man ngag yin te /
rgyal ba thams cad kyi mkhyen rab gcig tu bsdus pa'i rang gzugs ni rje btsun 'jam pa'i dbyangs yin zhing /
rje bla ma 'jam dbyangs dngos yin pa'i gnad kyis byin rlabs 'jug pa'i tshe'ang thog mar thugs kyi byin rlabs zhugs te shes rab skye ba chos nyid yin zhing /
de nas ngag la zhugs te tshig don dang nges tshig sogs la thogs pa med pa'i spobs ba skye /
de nas lus la zhugs te mkhas mang @# / /
rgya mtsho lta bu'i dbus su legs bshad kyi nga ro sgrogs pa la bag tsha ba med pa'i gzi brjid skye'o / /
'di'i gnad kyis yi dam rdo rje 'jigs byed la dri chab 'bul ba'i che gzhan dang mi mthun par sngar blang ba yin te /
de ni thugs kyi mchod pa yin pas thugs kyi byin rlabs dang por 'jug pa'i rten 'brel yin no / /
mchod pa dkyus na gsal zhing /
bshags pa sngom pa gsum gyi bcas mtshams las brtsams te byed pa 'di'ang rang re ri bo dge lugs pa'i thun mong ma yin pa'i khyad chos yin te /
rje btsun bla ma tsong kha pa chen po'i 'phrin las thams cad kyi nang nas kyang sdom pa gsum gyi bcas mtshams la dag ther mdzad pa 'di nyid gtso bo yin no / /
rjes su yi rang ni /
snyigs ma'i dus 'dir mang thos sgrub la brtson / /
zhes sogs te /
da lta rtsod ldan snyigs ma lnga bod ba'i dus 'dir gsung rab rab 'byams la thos pa rgya mtsho'i pha rol tu son cing thos pa'i don la sgrub pa snying por mdzad pa ni tha snyad rig pa'i gzhung las phul byung gi rgyan du grags pa ltar blan med pa'i yon tan yin zhing /
chos brgyad spangs pa'i tshul la sngon stong lung du sde snod 'dzin pa brgyad dang rgya cer la chos kyi dga' ston stsol ba'i tshe /
rje btsun 'jam pa'i dbyangs kyis dpa' bo rdo rje la lan bskur te gsungs pa rnams bskyar nas yang dpa' bo rdo rjes thugs dogs zos te 'jam dbyangs la zhus pa chos rje blo bzang bas bstan pa'i bya ba rlabs chen po 'di 'dra gnang ba'i tshongs bshol na nga la mis khe btang yong ngas de mi gsung ba zhu zhus tsa na /
bstan pa la phan mi phan khyod kyis mi shes /
da lta'i kha bshad yam yam 'dis gar yang mi phan /
'di'i mu byas na kho rang 'das pa'i 'og tu bstan la phan rgyu med pas 'di tsam gyis mi yong mkha' khyab kyi sems can gyi rtsis gtong dgos /
khyod rang la mis kha gtong shas che ste bzod pa sgoms gsung /
de nas rje rin po ches kyang snge snod 'dzin pa de snyed cig mig mchi ma tsa re shul du bzhag nas 'khyor dag pa rnam brgyad khrid de /
rtogs ldan 'jam dpal rgya mtsho ba ni tshe rabs mang por 'jam pa'i dbyangs kyis rjes su bzung ste 'jam pa'i dbyangs la mi dang mi lab pa ltar bya ba thams cad zhus nas byed pa'i sku thang zhig 'bral med du yod la /
gzhan thams cad 'bral spang thub dbang gi sku ma gtogs pa sku gsung thugs rten rnams kyang bzhag ste 'ol khar gshegs pa'i tshe yab sras thams cad kyi sku chas bsngoms kyang gser zho gang du mi long la /
de'i tshe lhung bshags so lnga re la thun re mdzad de bshags sbyang dang /
phyag dang rdol rdol du maN+Tal phul bas sku tshe gang phyag rma ror song ba de lta bu'i dka' spyad drag po mdzad pa'i tshe /
dang por klu dbang rgyal po dang ltung bshags kyi lha so lnga dang paN grub zhal gzigs /
'on kyang da lta'i rang tsho lta bu'i rmi lam du bud med nag hring hring zhig rmis na dpal ldan lha mo zhal gzigs byung zer @# / /
mkhan lta bu ma yin par /
rgyud sde nas dang por zil gyis gnon pa'i lta stangs sogs dang dka' gnad la dri ba sogs kyis brtag dgos par gsungs pas /
dang por 'jam dpal rgya mtsho ba la nyams snang de dag dngos yin min 'jam dbyangs la drir bcug pa'i tshe /
'jam dbyangs kyis de nyams snang yin kyang rten 'brel gyi gnad che bas gsol ba thob gsungs pa bzhin mdzad pa'i mthang bud+d+ha pA li ta rab byed bco brgyad pa'i dus tha snyad tsam du yod par gsung ba'i thad du lta ba'i nges brnyed de mdo sngags gnyi ga'i lam la sgro 'dogs lhag ma ma lus par chod do / /
chos 'khor bskul ba dkyus ltar la /
bsngo ba 'di'ang rje'i thun mong ma yin pa'i phyag srol yin te /
dang por rgya chen thos pa mang du btsal / /
bar du gzhung lugs thams cad gdams par shar / /
tha mar nyin mtshan kun tu nyams su blangs / /
kun kyang bstan pa rgyas pa'i ched du bsngos / /
gsungs pa ltar rgyal sras kyi smon lam rlabs po che thams cad sdud pa'i shin tu 'gang che ba ni bstan pa'i snying po 'di nyid rgyas pa'i phyir du bsngo ba 'di yin no / /
gsum pa rnam thar gsol 'debs kyi sgo nas gsol ba 'debs pa ni /
dpal ldan sa gsum 'gro ba'i mig gcig pu / /
zhes pa nas /
mchog gi dngos grub brnyes la gsol ba 'debs / /
zhes pa'i bar gyi don bsdun /
rje bla ma ni /
blo dang bzang gi mtshan can skyes bu 'byung / /
zer blta bus 'og nas thon pa'i chos de 'dra la re ma dgos par 'jam dpal rtsa rgyud sogs nas lan brgya phrag tu lung bstan cing /
mdo sde rgyan las kyang /
de ltar blo bzang skyo ba med ldan brtse ba can / /
snyan bar rab grags cho ga bzang shes ldan pa yi / /
byang chub sems dpa' legs par smra ba yin pa de / /
bshad pa'i skye bo'i nang na nyi ma bzhin du lham /
zhes mtshan sgra gsal bar lung bstan pa'i don bzhin mdo smad du bltams pa'i lte ba bcad pa'i khrag las tsan dan gyi sdong po yal ga'i steng na seng ge'i nga ro'i sku 'bum phrag bzhugs pa skye ba'i rdzu 'phrul gyi bkod pa gcig pu bod kyi mkhas grub gser gyi ri bo 'dra ba ji snyed byon pa'i khrod na ma byung ste /
rje bla ma las lhag pa lta zhog /
rje bla ma 'dra ba zhig kyang byon yod na bstan dgos pa la med pa'i phyir te /
mar pa mi la sogs grub pa'i dbang phyug chen po yin kyang 'dul ba'i skor sogs gsal bar mdzad pa'i gtam mi snang zhing /
'di lho brag mar pa'i phar phyin yin zer ba'ang ma mthong ngo / /
de bzhin du kha cig spyod phyogs ma tshang /
la lar lta ba'i skor ma tshang /
la lar mdo phyogs dga' 'ang sngags phyogs ma tshang mod /
khams gsum 'gro ba'i bla ma chos kyi rgyal po tsong kha pa chen po ni mdo phyogs kyi gzhung chen mo mtha' dag dang /
gsang sngags rgyud sde bzhi'i gnad ma lus pa la nang byan tshud pa'i gsung rab lam rim che chung /
rtsa 'jug gi rnam bshad gnyis /
legs bshad snying po /
legs bshad @# / /
gser 'phreng /
sngags rim chen mo /
rim lnga gsal sgron /
sbas don kun gsal sogs 'gran zla med pa'i legs bshad rnams da lta'ang bzhugs yod pas /
'di 'dra tshor dpag nas 'bras bu'i rtags kyis rje bla ma la dad pa gting tshugs pa zhig byung na sus kyang gzhan du drangs mi nus pa'i khyad par shin tu che ste /
thams cad mkhyen pa blo bzang bskal bzang rgya mtsho'i gsung las rje bla ma la shes nas dad pa thob pa gsungs pa de gnad shin tu che'o / /
bzhi pa mtshan sngags kyi sgo nas gsol ba btab ste 'dod don la smon lam gdab pa ni /
dmigs med brtse ba'i zhes sogs so / /
'di'i don la phyi mtshungs pa gsal byed /
nang yon tan de ldan /
gsang ba lhag pa'i lha dang ngo bod byer med du bsam nas gsol ba 'debs tshul gsum dang /
khyad par mkhas grub shes rab seng ge nas brgyud pa'i shes rab blo 'phel man ngag gnyis yod la /
de'ang rgyal ba thams cad kyi thugs rje gcig tu bsdus pa'i rang gzugs mtshungs pa med pa ni mgon po spyan ras gzigs yin zhing /
mkhyen pa'i ngo bo mtshungs zla med pa 'jam dbyangs yin pa ltar /
rje bla ma'ang gangs can gyi mkhas grub thams cad kyi gtsug rgyan zla med pa yin la /
yang rnam pa gcig tu na rje bla ma la brtse ba dang mkhyen pa'i bdag nyid de gnyis kyi yon tan ji tsam pa rdzogs par mnga' ba dang /
yang rigs gsum mgon po'i ngo bo yin pa nges don te /
bka' gdams glegs bam las rigs gsum mgon po thugs rgyud gcig par lan grangs du mar gsungs shing /
der ma zad /
sprul pa gcig ni rgya gar gnas chen 'grim /
sprul pa gcig ni lha srin 'dul du 'gro /
sprul pa gcig ni mdo smad khams su 'gro / /
zhes jo bo rje /
padma sam+b+ha wa /
rang cag gi rje bla ma gsum thugs rgyud gcig par gsungs pa dang /
klu sgrub kyang rje bla ma dang thugs rgyud gcig par bshad pa yod do| |gnyis pa shes rab blo 'phel gyi gdams pa nyams su len tshul ni /
ma dga 'khrud cing mi shes bsal / /
zhes 'jam dbyangs chos skor las byung ba ltar /
mdun gyi rje bla ma yab sras gsum ka'i thugs ka nas 'od zer gsum 'phro ba spyi bor gcig tu 'dres nas zug ba nang sbu gu khong stong du yod pa las bdud rtsi'i rgyun bab pa'i mos pa byed /
bdud rtsi'i mdog kyang bad kan can gyis sngon pho dang /
rlung nad can gyis mar khu'i mdog lta bur gsal gdab /
de ltar nad gdon sdig sgrib thams cad byang zhing dag pa'i mos pa byas te sdig sgrib dag pa'i mtshan mnam byung gi bar bsgom mo / /
gnyis pa mi shes pa bsal ba la /
sku'i sgo nas shes rab che ba /
gsung gi sgo nas shes rab gsal ba /
sa bon gyi sgo nas myur ba /
phyag mtshan gyi sgos zab ba /
glegs bam gyi sgos 'chad pa /
ral gri'i sgo nas rtsod pa /
glegs ral gnyi ga'i sgo nas rtsom pa'i shes rab sgrub tshul sogs du ma yod /
'di @# / /
ni rje btsun ye shes rgyal mtshan dbal bzang pos sgo mang gra khang du mngon rtogs rgyan gyi bshad lung gnang skabs yongs 'dzin gyi thad du dga' ldan lha brgya ma dang spyar nas bshad pa gang gnang ba'i rim pa khol bur bton te /
btsun pa dkon mchog bstan pa'i sgron mes zin bris su bgyis pa'o / /
dge legs 'phel / / / /
blank page
