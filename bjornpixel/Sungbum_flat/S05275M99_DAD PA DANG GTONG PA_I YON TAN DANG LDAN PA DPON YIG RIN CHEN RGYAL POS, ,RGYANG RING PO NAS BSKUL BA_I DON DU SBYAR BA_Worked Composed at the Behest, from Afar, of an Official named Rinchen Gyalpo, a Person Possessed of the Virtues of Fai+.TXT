! / /
oM bde legs su gyur cig /
srid pa'i 'byor pa rmi lam dga' ston dang / /
'du 'dzi rnyed bkur chu shing snying po ltar / /
gang gis gzigs nas rgyal bas bsngags pa'i lam / /
g.yel ba med pas bsten pa de dag rgyal / /
yul la sred pa'i chang gis myos shing gti mug mun pa 'thug pos bsgribs /
bdag 'dzin dra ba'i sbubs su chud cing mtha' med skye 'chi'i brtsen r+war @# / /
lhungs / /
'jigs rung las kyi gshin rjes mnar zhing sdug bsngal khur lcis ngal ba yi / /
'khor ba'i chos la yid 'byung gtam 'di snyan dngags rgyan gyis spel bar bya / /
thugs rje'i rlabs chen rgyun chad med par g.yo / /
mkhyen pa'i gting mtha' dpag par mi nus pa'i / /
thub dbang dge legs chu yi gter chen nges / /
shin tu rnyed dkar gsungs pa'i dal 'byor rten / /
rnyed par gyur tshe tshe la long med pa / /
yang yang yid la le los ma byas bar / /
nyin mtshan 'das na na tshod son pa'i mthar / /
'chi bdag byung dus dus der 'gyod kyang 'phyis / /
mnyam du 'grogs pa'i grogs rnams shi ba'i gtam / /
thos sam mthong yang yid la khu 'khrig med / /
gsod sar khrid pa'i phyugs kyi lhag ma rnams / /
gshed ma mthong yang yid bder gnas pa bzhin / /
srid pa'i bya lam yangs par las kyi rlung gis bskyod pa yi / /
lus can rnams kyi srog gi nyin byed 'chi bdag nub kyis 'dzin rtsar / /
nub par ma gyur sems can gang de 'di na 'gas kyang ma mthong na / /
nyam chung gnod pa'i rkyen mang bdag la de ring mi 'chi'i gnas yod dam / /
de ltar nges par 'chi na gtan du sdod snyam 'khrul par go /
go bzhin da dung 'jug na de ni phyugs pas phyugs / /
phyugs kyang g.yang sa mthong na de la skrag pa skye / /
skye mtha' 'chi ba yin na 'di la cis mi 'jigs / /
shugs drag rlung gis mar me'i phreng ba dang / /
nyin byed 'od kyis grib ma'i dpung la bzhin / /
srog dbang mi brtan srin po'i khar chud na / /
de la ring du 'tsho ba'i skabs yod dam / /
de ltar nges par 'chi na phyi ma'i bya ba ji ltar bshol / /
tshe 'dir bsdad long med na de la le lo ji ltar rigs / /
sha rus dag kyang 'gyes na gnyen bshes tshogs la ji ltar chags / /
grogs med gcig bur 'gro na de tshe chos las skyabs gzhan gang / /
nam zhig mdza' bshes tshogs kyis mtha' nas bskor / /
'byung ba 'khrugs pa'i mtshon gyis lus la btab / /
bzod glags med pa'i tshor bas sems la zin / /
bshang gcis gos pa'i stan la 'gre ldog tshe / /
mal nas mi g.yo zum pa'i mig dang ldan / /
yan lag ring cing skra rnams gyen du gzings / /
sha rnams stongs shing rus gzeb ma bral tsam / /
mdog nag pags pas g.yogs pa'i drang srong des / /
nyin mo kha zas gcod pa'i dka' thub blangs / /
mtshan mo gnyid kyi bde ba bkag nas ni / /
'khun bu'i drag sngags bgrang la brtson byas kyang / /
'chi bdag ba spu gcig kyang g.yo mi nus / /
de tshe de la brtse ba'i gnyen rnams kyang / /
rtab rtab gyur te drung du lhags nas su / /
brtse ba'i lta stangs de yi gdong du blta / /
bzhin gyi dkyil 'khor mchi ma'i chu yis bkrus / /
yid ni mya ngan bsam gtan la gnas shing / /
ngag gi 'o dod nga ro dbyangs su blangs / /
lag pa'i dbyug gus brang gi rnga brdungs kyang / /
rang nyid ngal ba tsam zhig 'bras bur zad / /
rnam shes skyes bu phyi mar skyes chen 'degs / /
lus kyi grong khyer 'brog stongs bzhin du byas / /
rten med rig pa las kyi rlung gis bdas / /
rgyus med phyogs su 'khrul zhing 'khyams pa'i tshe /
sngon bsags las kyi nus pa ma gtogs pa / /
yun ring dga' mgur spyad pa'i gnyen dang grogs / /
ngal ba du mas bsgrubs pa'i longs spyod tshogs / /
til gyi cha shas tsam yang rjes mi 'brang / /
tshul 'di bsams na glog bzhin mi brtan pa'i / /
yud tsam @# / /
zhig gi tshe 'di'i bde ba'i phyir / /
bskal par brnag dka'i sdug bsngal myong ba'i rgyu / /
sgrub par byed la sems yod su zhig 'jug /
dbang phyug rmi lam rgyal srid bzhin du g.yo / /
lang tsho dbang po'i gzhu ltar myur du yal / /
grags pa sgra brnyan bzhin du ming tsam pa / /
longs spyod sbrang ma'i rtsi bzhin gzhan gyis spyod / /
de lta na yang ma rig ling tog gis / /
blo mig ring nas bsgribs pa'i byis pa rnams / /
mi gtsang khrod na dga' ba'i sbrang bu bzhin / /
tshe 'di'i bslu brid dag gi dbang du gyur / /
kye ma mthon po'i mtha' ni dma' bar ltung / /
lang tsho'i dpal ni rga ba'i nyes pas 'joms / /
'byor pa'i mtha' ni rgud par 'gyur la sogs / /
gang gang 'gro ba'i skyabs kyis gsungs pa rnams / /
de de bzhin du 'di na snang gyur kyang / /
slar yang sred pa'i chu bos khyer ba yi / /
lug ltar lkug pa'i blo can rnams kyis ni / /
'di yi rang bzhin mi mthong ji ltar bya / /
nyam chung 'jig sla chu yi chu bur bzhin / /
mi gtsang snod gyur ngan skyugs bum pa bzhin / /
sdug bsngal kun ster stobs ldan dgra bo bzhin / /
rnyed par dka' zhing shin tu 'jig sla'i lus / /
'jam pa'i gos dang zhim pa'i kha zas kyis / /
'bad pa du mas lan mangs bskyangs gyur kyang / /
khyi dang bya rgod ce spyang kha zas la / /
rtsol ba du mas gad dar byas par zad / /
skye dgu'i phan bde'i rtsa ba bstan pa yang / /
nub pa'i mtha' la shin tu nye bar sleb / /
srid mtsho sgrol ba'i dal 'byor gru chen yang / /
nam gyi tshe na 'jig pa mi shes pas / /
de phyir dal 'byor thob cing bstan dang mjal / /
bshes gnyen dam pa bsten du yod bzhin du / /
de las 'ongs pa'i gdams ngag bdud rtsi'i rgyun / /
kye ma da lta nyid du mi 'thung na / /
nam zhig glo bur nyid du dbang med par / /
gnyen bshes dbus na rtse dga' skyong bzhin du / /
nad kyi pho nyas bzung nas 'chi bdag gi /
drung du khrid na de tshe ji ltar bya / /
de phyir yid smon tsam la ma bzhag par / /
pang du dug sbrul byung ba'i mi bzhin du / /
le lo der nas brtson 'grus shugs bskyed de / /
deng nas thar pa'i bde ba btsal bar rigs / /
sa dang bar snang nam mkha' mi mtshon pa'i / /
stobs chen me lces 'khor ba'i nags khrod kyi / /
srog chags rnams kyis gnas dar bag phab nas / /
sos dal bde bar 'dug pa ji ltar 'os / /
shes ldan khyod la mang du smos ci dgos / /
mdor na 'khor ba'i bde 'byor kun gyis bslu / /
gcig tu yid brtan rung ba dam pa'i chos / /
de phyir dal 'byor thob pa don yod mdzod / /
tshul 'di 'di dang phyi mar bde ba'i gzhi / /
dam chos chos nas gsungs bzhin bsgrub 'dod pa / /
rin rgyal rgyal ba'i bstan la gus pa des / /
spel legs legs pa'i tshig gis yid skyo'i gtam / /
dad pa'i rlung gis bskul tshe phyogs med du / /
ngal so med par 'khyis pa'i rgyal khams pa / /
blo bzang grags pa'i mgrin pa'i dkyil 'khor nas / /
'thon par gyur pa'i 'od stong tshig gi phreng / /
chu skyes 'dab ma shog bu'i ngos dag la / /
mig gi dga' ston ched du 'khrigs pa 'dis / /
khyod yid thar pa'i lam du 'khul gyur cig /
ces pa 'di ni dad pa dang gtong pa'i yon tan dang ldan pa dpon yig rin chen rgyal pos / /
rgyang ring po nas bskul ba'i don du mang du thos pa'i rgyal khams pa blo bzang grags pa'i dpal gyis / /
'phags pa 'jig rten dbang phyug gis rgyal po'i gzugs @# / /
bzung nas byin gyis brlabs pa'i gnas chen po po ta la zhas grags par sbyar ba'o / /
