@# / /
hUM /
dus gsum rgyal ba'i mthu stobs gcig bsdus pa / /
legs ldan nag po bstan pa bsrung ba'i gtso / /
dam can 'khor tshogs rgya mtsho'i tshogs dang bcas / /
rnal 'byor 'phrin las bsgrub phyir gnas 'dir gshegs / /
ye shes me dpung 'bar ba'i klong dkyil du / /
mthing nag zhal gcig phyag gnyis tsan+dan gyi / /
beng chen thod khrag 'dzin pa khros pa'i sku / /
'jigs rung stag chen 'gying ba'i gdan la bzhugs / /
dam rdzas spyan gzigs phyogs kyi zhing gang zhing / /
phyi nang gsang ba'i mchod sprin mkha' lam khyab / /
zag med bdud rtsi'i btung ba mtshor bskyil te / /
dpal mgon 'khor bcas dgyes pa bskyed phyir 'bul / /
rab yangs mtshan ldan padma'i snod yangs su / /
sha khrag dmar chen gtor ma ri ltar spungs / /
ye shes bdud rtsi'i rgya mtshor byin brlabs te / /
dpal mgon stag zhon 'khor dang bcas la 'bul /
zhes sh+lo ka 'di lan gsum gyis gtor ma 'bul /
hUM /
he ru ka dpal thugs rje'i chu 'dzin las / /
'phrin las drag po'i gnam lcags stong phab pas / /
bstan dgra phye mar 'thag pa'i dam tshig can / /
bstan bsrung kun gyi gtso bo khyod la bstod / /
mgon po mchod cing legs par bstod pa'i mthus / /
bdag gi gnas skabs mthar thug 'dod don rnams / /
'grub pa'i 'gal rkyen bar gcod kun zhi zhing / /
bsams don ma lus yid bzhin 'grub par mdzod / /
deng nas ji srid byang chub snying po'i bar / /
brtse ba'i pha yis sdug pa'i bu la bzhin / /
mgon po khyod kyis 'bral med rjes bzung nas / /
rtag tu mgon skyabs dpung gnyen grogs mdzod cig /
ces dpal mgon stag zhon la mchod gtor 'bul tshul 'dor bsdus 'di yang hor ston sku skye blo bzang ngag gi dbang pos nan cher gsol ba btab pa la brten nas /
chos smra ba blo bzang chos kyi rgyal mtshan gyis bkra shis lhun po'i gtsug lag khang du mgyogs par bris pa'o / / / /
