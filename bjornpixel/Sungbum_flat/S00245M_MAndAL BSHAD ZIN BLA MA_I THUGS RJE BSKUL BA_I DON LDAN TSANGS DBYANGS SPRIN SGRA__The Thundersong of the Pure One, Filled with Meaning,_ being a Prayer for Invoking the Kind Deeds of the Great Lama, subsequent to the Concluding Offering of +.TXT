@# / /
maN+Dal bshad zin bla ma'i thugs rje bskul ba'i don ldan tshangs dbyangs sprin sgra zhes bya ba bzhugs so / /
@# / /
rab rgyal sa stag lor 'brog ri bo che dga' ldan rnam par rgyal ba'i gling du khri byang sprul ming pa blo bzang ye shes bstan 'dzin rgya mtsho bdag gis gsol ba btab pa bzhin /
khyab bdag rdo rje 'chang pha bong kha pa dpal bzang po'i zhal snga nas lam rim mchan bzhi'i bshad khrid stsal mjug brtan bzhugs maN+Dal bshad zin bla ma'i thugs rje bskul ba'i don ldan tshangs dbyangs sprin sgra zhes bya ba bzhugs so / /
oM bde legs su gyur cig /
bloX bzangX mkhyen pa'i 'od dkar gcig gis shes bya'i mkha' yi mu khyud bcings / /
bdud kyis mi thubX dbangX phyug brgyad kyi ri dwags mtshan ma 'dzin pa nyid / /
'chi med rdoX rjeX rtag pa'i thig le kun dga' gzhon nu'i lang tsho canX / /
deng 'dir tshe bcud bdud rtsi'i thigs phreng 'bum du 'bebs pas sim gyur cig /
ces bla ma blo bzang thub dbang rdo rje 'chang gi byin rlabs dbyar gyi dga' ston bskul @# / /
ba'i bden tshig khu byug nags su rtsen pa'i mgrin glu sngon du btang ste /
de yang ji skad du /
mkhas grub thams cad mkhyen pa'i gsung las /
dpal ldan sa gsum 'gro ba'i mig gcig pu / /
X X X zhes gsungs pa ltar don gnyis mthar phyin spangs rtogs kyi yon tan zad mi shes pa'i dpal dang ldan zhing /
sa gsum gyi 'gro ba yongs la mngon mtho dang nges legs kyi lam bzang tshul bzhin ston pa'i mig gcig pu /
bdag cag thar 'dod skal ldan gyi gdul bya rnams kyi bla na med pa'i mgon dang /
skyabs dang /
gling dang /
dpung gnyen dam par gyur cing /
dus gsum gyi rgyal ba thams cad las thugs rje dang bka' drin ches cher lhag pa'i bka' drin gsum ldan gyi rtsa ba'i bla ma thub bstan yongs rdzogs kyi bdag po don gyi slad du mtshan nas smos te bla ma blo bzang thub dbang rdo rje 'chang rje btsun byams pa bstan 'dzin 'phrin las rgya mtsho dpal bzang po'i zhabs stegs srid zhi'i dge legs kyi 'dod pa 'jo ba'i dpag bsam nor bu'i khri 'phang mngon mtho'i drung du /
mgon po gang gi skyabs rol du 'tsho ba'i slob bu'i tha shal blo bzang ye shes bstan 'dzin rgya mtsho nas snyim pa'i pad mo spyi bor bkod de gsol ba 'debs pa'i snying po ni /
de yang mgon po mchog nyid sngon bskal pa dpag tu med pa'i sngon rol nas nam mkha'i mthas gtugs pa'i sems can rnams kyi don du bdag pas gzhan gces par 'dzin pa'i byang chub mchog tu thugs bskyed /
bar du des kun nas bslangs te bskrun pa'i bsod nams dang ye shes kyis bsdus pa'i bya dka' ba'i rgyal sras kyi spyod pa rgya mtsho lta bu la zhum pa med par bslabs /
mthar rdzogs smin sbyang gsum mthar phyin te /
slob pa mtha'i don gyi 'od gsal rdo rje lta bu'i ting nge 'dzin gyis theg pa gzhan dang lam gzhan gyis spong bar mi nus pa'i gnyis snang 'khrul pa'i dri ma phra mo tshun chad lhag med du bcom ste /
rang snang 'og min gyi zhing du rnam par rgyal ba rdo rje pho brang na phyi nang gi mngon par byang chub pa chen po mngon du mdzad nas /
kha sbyor yan lag bdun ldan gyi longs spyod rdzogs pa'i @# / /
skur bzhengs te /
yul dang yul can ro gcig tu zhugs pa'i chos sku bde ba chen po la rtse gcig tu mnyam par bzhag pa las nam mkha' ji srid gnas kyi bar g.yo ba med pa de ltar lags kyang /
rnam pa thams cad mkhyen pa'i ye shes chos kyi sku de sangs rgyas nang phan tshun gyi so so rang rig pa'i ye shes kyi spyod yul las /
sa bcu srid pa tha ma pas kyang cha shas tsam mjal bar mi nus pas de tsam gyis bzhed pa mi khengs par /
ji skad du yang rgyud bla ma las /
ji ltar tshangs pa tshangs pa yi / /
gnas las 'pho ba med bzhin du / /
lha yi gnas ni thams cad du / /
snang ba 'bad med ston pa ltar / /
de bzhin thub pa chos sku las / /
bskyod pa med par khams kun tu / /
skal ldan rnams la 'bad med par / /
sprul pa dag gis ston par mdzad / /
ces gsungs pa ltar /
byang sems 'phags pa yan chad la snang du rung ba'i longs spyod rdzogs sku dang rigs brgya rigs lnga rigs gsum la sogs pa'i dkyil 'khor bye ba phrag brgya mkha' khyab zhing gi 'khor lor spro zhing bsdu ba dang /
'jug pa las kyang /
slar yang mi g.yo'i sku mnga' khyod kyis srid gsum byon nas sprul rnams dang / /
gshegs pa dang ni bltams dang byang chub zhi ba'i 'khor lo'ang ston par mdzad / /
de ltar khyod kyis 'jig rten g.yo bag spyod can re ba'i zhags pa ni / /
mang pos bcings pa ma lus thugs rjes mya ngan 'das par bkri bar mdzad / /
ces gsungs pa ltar /
so so'i skye bo las dag yan chad la snang du rung ba'i mchog gi sprul sku'i rnam par bstan te phyogs bcu'i 'jig rten gyi khams nam mkha'i mthas gtugs pa rab 'byams rgya mtsho thams cad du 'jig rten gyi khams re dang /
gling re re dang /
skra'i khyon tsam re re la'ang zhing khams rgya mtsho'i rdul grangs dang mnyam pa'i mchog gi sprul sku dang /
de re re'i ba spu'i khung bu rer yang sprul sku'i zhing na mchog gi sprul sku 'khor gyi dbus na dgyes par spyod cing /
skad cig gcig la bskal pa rgya mtsho'i mdzad pa dang /
bskal pa rgya mtshor skad cig gi mdzad pa ston dus ring thung du ma gyur pa sogs gsang ba bsam gyis mi khyab pa'i bcu gnyis mdzad pa'i ngo mtshar rim dang cig car du ston par mdzad pa dang /
mngon rtogs rgyan las /
rgyu ni yongs su smin gyur na / /
gang dang gang la gang dang ni / /
gang tshe bya ba phan gyur pa / /
de dang de la der snang ngo / /
zhes dang /
rgyud bla ma las /
de dag dgon par ljon shing chen por gyur / /
sman dang rin chen mi zad gter rnams dang / /
yid bzhin nor bu 'dod pa sbyin bzhin dang / /
lam gol 'khyams pa rnams la lam ston 'gyur / /
zhes gsungs pa ltar /
gzhan yang dag pa dang ma dag pa'i zhing khams du mar rgyal sras /
nyan rang /
tshangs pa dang brgya byin /
rgyal po dang rgyal phran /
dge sbyong dang bram ze /
khyim bdag dang dmangs phal pa /
bdud dang srin po /
tha na bya dang ri dwags /
sman dang ljon shing /
gling dang gru zam /
yid bzhin gyi nor bu sogs chu zla dang mig 'phrul bzhin gang 'dul sprul pa'i rol gar @# / /
rgya mtsho sprin gyi bkod pa mtha' yas pas sems can 'khor du ma bsdus pa bsdus /
bsdus pa smin /
smin pa grol /
grol ba lam mthar phyin par mdzad /
mtha' dag ni sangs rgyas nang phan tshun kho na'i spyod yul nyag gcig lags pas smra bsam brjod pa'i yul las 'das kyang /
gdul bya thun mong ba'i snang ngor sku'i phreng ba byon pa'i tshul tshad ma'i skyes bu'i gsung la brten nas che long tsam slos na /
sngon 'das pa'i dus bskal pa dpag tu med pa'i snga rol tu sangs rgyas rnam gzigs 'jig rten du byon pa'i tshe gnyen ldan nu bo zhes bya bar sku'i skye ba bzhes te /
de bzhin gshegs pa rnam gzigs slob pa dang mi slob pa'i 'khor 'bum phrag drug cu rtsa bzhi dang bcas par rin po che'i khrus khang khrus kyi yo byad dang bcas pas bsnyen bkur nas byang chub mchog tu thugs bskyed /
de nas gzugs khams kyi bdag po tshangs pa gdong gsum pa /
seng ge 'jigs pa med pa /
sangs rgyas 'od srung gi sku gdung la gdugs 'bring po phul ba po rgyal po gsal ldan grags /
dga' ldan gyi yul du lha'i bu dri ma med pa'i tog /
so sa'i gling gi dur khrod du byang chub sems dpa' stag mo'i gzugs can /
sham+b+ha la'i rgyal phran stobs kyi shing rta /
bdag cag gi ston pa'i nyan thos dbang po'i sgo sdom pa rnams kyi mchog tu lung bstan pa gcung dga' bo /
byang chub sems dpa' bya mgrin sngon zla ba'i chos blon ye shes 'dzin /
'phags yul gyi rnal 'byor gyi dbang phyug brtul zhugs spyod pa grub chen nag po pa /
chos rgyal srong btsan gyi blon po gangs can 'dir yi ge'i srol thog mar phye nas bod yul mun pa'i gling na dam chos kyi srol thog mar drangs pas bod spyir drin gyis che ba thon mi saM b+ho Ta /
chos rgyal khri srong lde'u btsan gyi sras tha chung rnam sras rta bdag brgyad bran du bkol nas b+ha ta hor gyi sgom gra bar pa btul te g.yu'i thub pa dang /
bse bag smug chung sogs drangs nas rgyal po pe dkar bsam yas mi 'gyur lhun gyis 'grub pa'i gtsug lag khang gi srung mar 'god pa po lha sras mu tig btsan po /
mtha' bzhi bdud kyi rgyal po rnams drag po g.yul gyi sbyor bas cham la phabs nas bod kyi lha chos bdud kyi 'tshe ba las bsrung ba smug po gdong gi rigs brgyud gling rje ge sar rgyal po'i rgyal tshab rgyal sras dgra lha rtse rgyal /
rnal 'byor gyi dbang phyug mid la bzhad pa'i rdo rje'i slob ma tshe gcig la 'ja' lus grub pa ras pa zhi pa 'od /
lus srog thad la bor ba'i dka' spyad dang brtson pa drag pos jo bo rje bod du gdan drangs te /
deng bka' gdams kyi bstan pa nyi ma shar ba ltar yod pa 'di gang las byung ba'i drin can gyi lo tsA ba nag tsho tshul khrims rgyal ba /
rje tsong kha pa'i 'gran zla med pa'i yongs 'dzin rnam pa bzhi'i ya gyal sa skya'i bstan 'dzin chen po rje btsun red mda' ba gzhon nu blo gros /
tshe mchog gling yongs 'dzin paN+Di ta ye shes rgyal mtshan gyi rtsa ba'i bla ma 'jam mgon snyan brgyud kyi bdag po grub @# / /
mchog blo bzang rnam rgyal /
gnam bskos 'jam dbyangs gong ma'i rigs kyi cod pan du gyur nas mkhas btsun bzang gsum gyis bstan pa 'dzin pa la 'gran zla med pa lcang skya rol pa'i rdo rje /
dka' ba brgya phrag du mas rgya gar shar nub chu bzhin nyul la bod du gsang sngags gsar 'gyur gyi lo tsA ba chen po mar pa chos kyi blo gros /
gzhan yang 'phags pa spyan ras gzigs rgyal bu dad pa rab tu brtan pa'i skur skye ba bzhes pa'i skabs blon po khye'u sgyu ma mchil pa /
sro long kun tu rgyu'i tshong dpon gyi grogs po khyim bdag sogs 'phags yul gsal byed so drug gi skabs thams cad du yab yum dang sras dang blon po sogs ci rigs par skye ba bzhes pa ni sku'i phreng ba zam ma chad par byon nas skye bo grangs med pa smin grol la 'god par mdzad cing /
lhag par du'ang ji skad du /
rgyud bla ma las /
ji ltar baiDU r+ya sa gzhi gtsang ma la / /
lha dbang lus kyi gzugs brnyan snang ba ltar / /
de bzhin 'gro sems sa gzhi gtsang ma la / /
thub pa'i dbang po'i sku yi gzugs brnyan 'char / /
zhes gsungs pa ltar /
gdul bya'i shes rgyud dag na dge ba'i bshes gnyen mchog gi sprul skur dngos su mjal nus kyang /
de lta bu'i bskal pa phra zhing snyigs ma lnga bdo'i dus mthar skyes pa'i bdag sogs mgon med kyi gdul bya rnams kyi don du /
ji skad du /
paN chen thams cad mkhyen pas /
bde gshegs sku gsum rgyan gyi 'khor lo ni / /
X X X zhes gsungs pa ltar /
rgyal ba kun gyi gsang gsum mi zad rgyan gyi 'khor lo'i ngo mtshar mtshan dpe'i sgyu 'phrul tha mal pa'i dge ba'i bshes gnyen gyi sku'i rnam par bstan pa lha dang bcas pa'i skye rgu thams cad kyi ma 'dris pa'i mdza' bshes chen po /
sde snod gsum dang rgyud sde bzhi'i dgongs don dngos stobs kyi rigs pas 'byed pa la gzhan dring mi 'jog pa'i mkhyen rab kyi dbang phyug /
srid pa'i phun tshogs thams cad chu shing ltar snying po med cing rten 'brel thams cad chu nang zla ba'i gzugs brnyan ltar gzigs pa'i rnal 'byor pa chen po /
gzhan dang mi mnyam pa'i grub pa'i go 'phang mthon por gshegs kyang bka' gdams rnam thar gtsang ma'i kun spyod las nam yang mi 'da' ba'i gsum ldan rdo rje 'dzin pa chen po /
dregs ldan che rgu du mas gtsug rgyan du bkur yang chen por rlom pa'i dri ma tsam med par snying rje'i gzigs pa dman pa'i yul la bla lhag tu 'jug pa'i bdag nyid chen po /
'jam mgon lugs bzang dri ma med pa 'di nyid mkhas pa'i bya ba rnam gsum gyis 'dzin skyong spel ba la 'gran pa'i zla thams cad dang bral ba'i skyabs mgon thugs rje can nyid kyis gdul bya thun mong ba'i snang ngo'i sku che ba'i yon tan sku gsung thugs gsum /
mkhyen brtse nus gsum /
mkhas btsun bzang gsum /
lta sgom spyod gsum /
'chad rtsod rtsom gsum /
thos bsam sgom gsum sogs mdzad pa'i cha re re nas 'jam mgon tsong @# / /
kha pa dang phyi mtshungs pa gsal byed /
nang yon tan de ldan /
gsang ba ngo bo dbyer med du sbyor ba'i ngo mtshar gtam gyi phreng ba spro byar mchis kyang /
mang du dogs pas re zhig bskyungs nas /
da lam rten 'brel gyi slad du byang chub lam rim chen mo nas gsungs pa'i mdzad pa po'i che ba'i sa bcad dang mthun par smos na /
rigs phun sum tshogs par skye ba bzhes pa'i tshul /
rten de la yon tan brnyes pa'i tshul /
brnyes nas bstan pa la bya ba mdzad tshul gsum las /
dang po rigs phun sum tshogs par skye ba bzhes tshul ni /
rgya yi rus las 'gro mgon chos rgyal 'phags pa'i gsol dpon nye gnas kun dga' 'bum gyi brgyud pa /
'ba' ra pa rgyal mtshan bzang po sogs dam pa'i skyes bu bar ma chad du byon pa'i brgyud du yab sger chab spel ba'i gzhung zhabs tshe brtan rnam rgyal dang /
yum dkon mchog sgrol ma gnyis kyi sras su ngo mtshar ba'i ltas dang bcas te sku bltams shing /
de dag gi skabs snga phyir mtshan mo khyim nang nyi ma shar ba lta bu'i 'od kyi snang ba chen po dngos su shar nas khyim gyi chas dngos sogs gsal ba /
yum gyi mnal lam du shar phyogs nas nyi ma rnga bo che tsam zhig 'khor bzhin du rang gi phyogs 'ong ba /
khang thog tu zhing skyong dur khrod bdag pos bya ra byed pa sogs ngo mtshar ba'i ltas mang du byung ba dang /
sku bltams nas kyang sngon gnas rjes dran gyi gsung dang /
lkog gyur gzigs pa'i lung bstan dang /
sku las ring bsrel dngos su babs pa sogs byung zhing /
sku smad la stag sham dang sku stod la rus rgyan gyi ri mo dkar thig gsal ba da lta'ang mjal du yod pa lags /
gnyis pa rten de la yon tan brnyes pa'i tshul gnyis las /
dang po mang du thos pa lung gi yon tan brnyes pa'i tshul ni /
de yang ji skad du /
rigs pa'i dbang phyug chos kyi grags pas /
thabs byung de rgyu lkog gyur pa / /
de 'chad pa ni dka' ba yin / /
zhes gsungs pa ltar gdul bya rnams yang dag pa'i lam du 'khrid par byed pa la /
de'i rgyu lam bgrod pa'i rim pa rnams la thos bsam gyis sgro dogs bcad de 'chad pa po rang la lkog tu ma gyur ba zhig dgos par gzigs te| dgung lo bdun nas rab tu byung ste ser smad thos bsam nor bu'i gling du chos zhugs mdzad nas gzhung chen bka' pod lnga la brtson pa chen pos sbyangs par mdzad de mkhas pa'i phul du phyin pa na /
mkhas mang 'dus pa'i dbus su grwa skor gyi dam bca' mdzad nas mkhas pa mgu ba'i gtam gyis don ldan grags pa'i me tog phyogs kyi mdzes ma'i rgyan du bkod /
dpal ldan stod rgyud grwa tshang du phebs te gsang chen rgyud sde bzhi dang /
de'i nang nas kyang bla med rdo rje theg pa'i rim gnyis kyi gzhung la gsan bsam mdzad cing /
rtsa bshad sbyar ba'i man ngag la brten nas rgyud don thams cad gdams ngag tu shar /
de ltar mdo sngags kyi gzhung chen du mar sbyangs pa'i tshe yang @# / /
deng dus thal phreng kha shas kyi tshig ris byang ba tsam las smra ba'i seng chen du sgrog pa'i stong skad can rnams dang mi 'dra bar rgya gzhung dang yab sras kyi legs bshad rnams gzhir bzung ste chos sde chen po rnams kyi yig cha dang /
bod kyi mkhas pa gong ma dag gi gsung rnams gung bsgrigs nas dka' gnad so sor dogs gcod mang du mdzad de gzhung don gyi 'gangs 'chun pa'i thugs nges brtan po 'khrungs shing /
de ltar gsan bsam mdzad pa thams cad kyang kho 'di zer nang 'di zer gyi shags 'gyed pa tsam dang /
rang rgyal gzhan pham gyi chags sdang gis kun nas bslangs pa'i rtsod pa skam po zhig la mi tshe hril gyis mgo bo myos myos su rtsod pas /
chos ji tsam shes pa tsam gyis dug gsum gyi zur je rnor song ba phal dang phal gyi ngang tshul ltar ma yin par rang rgyud 'dul ba'i thabs 'ba' zhig tu sgril bar mdzad pas mkhas rtags su zhi zhing dul ba 'di byung /
de dag gi bar bar du brda dag sdeb sbyor sgra dang snyan ngag /
dkar nag rtsis rigs sogs thun mong ba'i rig pa'i gnas mtha' dag la'ang sbyangs par mdzad cing /
tshad ldan dge ba'i bshes gnyen bcu phrag lnga'i zhabs rdul spyi bor bzhes te lung rgyun po ti lnga brgyar nye ba dang /
rjes gnang stong phrag tsam /
khrid chen khag lnga bcur brgal ba /
dbang chen bcu phrag bcu gnyis su nye bas mtshon ris su ma mchis pa'i dbang lung man ngag rgya mtsho lta bu gsan par mdzad de thos pa rgya mtsho'i pha rol tu son /
gnyis pa tshul bzhin sgrub pa rtogs pa'i yon tan brnyes tshul ni /
bshes spring las /
khrims ni rgyu dang mi rgyu'i sa bzhin du / /
yon tan kun gyi gzhi rten legs par gsungs / /
zhes pa'i don thugs la brnag ste srid pa'i phun tshogs dug sbrul gyi tshang ltar gzigs pa'i nges 'byung gi bsam pas kun nas bslangs te mkhan slob dge 'dun gyi spyan sngar tshig snga phyi'i sdom pa bzhes pa nas bzung bcas mtshams phra mo las nam yang mi 'da' zhing /
theg pa chen po'i dge ba'i bshes gnyen du ma las sems bskyed cho gas bzung ba lan du ma dang /
lhag par thun drug gi rnal 'byor dang 'brel ba'i smon 'jug cig car du 'dzin pa nyin ltar dus drug tu chag med mdzad cing /
rtsa ltung dang zag pa chung 'bring sogs las thugs bsrung bar mdzad /
rigs kyi bdag po rdo rje slob dpon du ma'i drung nas rgyud sde gong ma'i dkyil 'khor du rig pa 'dzin pa'i sdom pa mnos shing rigs lnga spyi dang so so'i dam sdom rnams tshul bzhin du bsrung bar mdzad pa ste /
de ltar mkhan slob kyi spyan sngar zhal gyis bzhes pa'i sdom pa gsum gyi bcas mtshams rnams spyan 'bras ltar tshul bzhin du bsrung ste nyes ltung gi dri mas ma gos par mdzad cing /
brgya la nyes ltung phra mo tsam byung yang ji mi snyam du zhag tu mi 'grogs par 'phral du phyir bcos kyis dag par mdzad /
lhag par byang chub kyi sems kyi mnga' @# / /
bdag bla ma gser gling pa dang zhal mi gnyis pa bam chos bla ma rin po che 'jam dpal lhun grub rgya mtsho dpal bzang po mnyes pa gsum gyis yun ring du bsten nas bstan pa'i snying po byang chub lam gyi rim pa'i man ngag rnams bum pa gang byo'i tshul du gsan nas gsung rab thams cad gdams ngag tu shar te /
de yang ji skad du mdzod las /
tshul gnas thos dang bsam ldan pas / /
sgom pa la ni rab tu sbyor / /
zhes dang /
skyes rabs las /
thos pa'i rjes 'jug sgrub pa'i snying por byed / /
skye ba'i rdzong las tshegs chung thar bar 'gyur / /
zhes gsungs pa ltar thos bsam sgom pas phyogs rer ma song bar rgyu dang 'bras bu'i tshul du 'gro bar gzigs nas /
sngar gsung rab la gsan sbyong mdzad pa rnams theg chen pa'i lam gyi lus gcig tu bsgril nas rtse gcig tu thugs nyams su bzhes pas skyes bu gsum gyi lam gyi rim pa spyi dang /
lhag par byang chub kyi sems kyi myong ba khyad par can thugs rgyud la 'khrungs /
grub pa'i dbang phyug blo bzang sangs rgyas dpal bzang po nas rnal 'byor gsang mtha'i rgyud kyi snying po dpal 'khor lo bde mchog dril bu lus dkyil gyi dbang khrid man ngag rnams yongs su rdzogs par gsan te /
thugs chu bo'i rgyun gyi rnal 'byor du mdzad pas nyams rtogs kyi klong rdol /
rje nyid slob brgyud dang bcas pa rjes su 'dzin pa'i mtshan ma brtan po thob /
mdor na phyi'i rkyen dge ba'i bshes gnyen bsam sbyor gnyis kyis tshul bzhin bsten pa dang /
nang gi rkyen sdom pa gsum gyi bcas mtshams rnam par dag pas nyams len gyi gnad la thos bsam gyis sgro 'dogs legs par bcad de thugs nges 'drongs pa /
bcad don rnams thun du bcad de gus rtag brtson pas nyams su lhur bzhes mdzad pa sogs phyi nang gi rgyu tshogs rnams yongs su tshang bar bsgrubs pas /
nang du 'bras bu sa lam gyi rtogs pa khyad par can 'khrungs pa la the tshom med de /
tshad ma rnam 'grel las /
rgyu tshogs pa las 'bras skye bar / /
rjes su dpog pa gang yin pa / /
don gzhan la ni mi ltos phyir / /
de ni rang bzhin yin par brjod / /
ces gsungs pa ltar lags shing /
gsum pa brnyes nas bstan pa la bya ba mdzad tshul ni /
ji skad du tshom las /
thub rnams sdig pa chu yis mi 'khru zhing / /
'gro ba'i sdug bsngal phyag gis mi bsal la / /
nyid kyi rtogs pa gzhan la spo min te| |chos nyid bden pa bstan pas grol bar gyur / /
ces gsungs pa ltar /
dus gsum gyi rgyal ba sras dang bcas pa gdan gcig tu 'dzoms kyang sdig pa chus 'khru ba dang /
sdug bsngal phyag gis sel ba /
rang gi rtogs pa gzhan rgyud la spo ba sogs byar med pa gsung gi mdzad pa'i sgo nas gdul bya 'dul dgos pa la /
gsung gi mdzad pa'ang rgyud bla ma las /
mi rtag sdug bsngal stong bdag med / /
zhi ba'i sgra yis thabs mkhyen pas / /
srid gsum skyo @# / /
ba bskyed mdzad nas / /
mya ngan 'das la 'god par mdzad / /
ces gsungs pa ltar gdul bya'i khams dang bsam pa dang mtshungs par bden bzhi mi rtag sogs bcu drug la sogs dam pa'i chos kyi bgo skal 'gyed pa'i tshul las gzhan du med pas na skal ba dang ldan pa'i gdul bya rnams la sangs rgyas dngos su byon yang de phan chad las ston du med pas zab pa dang rgya che ba'i chos tshul mtha' yas pa ci 'dod du stsal bas /
gsung las skyes pa'i bu slob kyis rgya hor bod gsum du khyab ste bstan pa rin chen phyogs dang phyogs mtshams su 'phel zhing rgyas la yangs par mdzad pa ni /
slob dpon dpa' bos /
'jig rten rnams la thugs brtse bas / /
yun ring sa steng dam chos bshad / /
'jig rten gsum phan 'dogs nus pa'i / /
slob ma dam pa mang du bskrun / /
zhes gsungs pa dang mtshungs shing khyad par du /
bstan pa rin chen mchog gis ma khyab pa'am / /
khyab kyang X X X byed par shog /
ces gsungs pa ltar /
mtha' dbus kun tu tshang la ma nor ba'i 'jam mgon snyan brgyud kyi bstan pa rin po che dus kyi mthar yang nyams su med par spel ba la 'jam mgon bla ma slar yang byon pa dang sgo kun nas mtshungs par mdzad dang mdzad bzhin pa mngon sum du grub pa 'di lags shing /
mdor na bzhi brgya pa las /
sangs rgyas rnams kyi g.yo ba ni / /
rgyu med 'ga' yang yod min te / /
dbugs kyang sems can rnams la ni / /
sman slad kho nar yang dag 'byung / /
zhes gsungs pa ltar /
sku gsung thugs kyi mdzad pa rgya che ba rnams smos ci /
mdzad pa'i cha phra mo tha na dbugs kyi rgyu ba tshun chad kyang gzhan don gtong len dang /
grags stong nA da'i sgra dbyangs ma bcos sngags kyi gdangs su zlos pa sogs gsang ba bsam gyis mi khyab pa'i sku gsung thugs kyi yon tan mtha' dag ni /
ji skad du yang dpal ldan zla bas /
nam mkha' med pas 'dab chags ldog par mi 'gyur te / /
'dir ni rang mthu zad pas ldog par 'gyur de bzhin / /
slob ma dang bcas sangs rgyas sras rnams sangs rgyas kyi / /
yon tan mkha' ltar mtha' yas ma brjod ldog par 'gyur / /
zhes mkha' lding dbang po nam mkhar bgrod pa na /
nam zhig na rang gi gshog rtsal zad nas phyir log pa las nam mkha' zad de ldog par mi 'gyur ba bzhin /
sangs rgyas gcig gi yon tan sangs rgyas sras dang bcas pa thams cad kyis bskal pa rgya mtsho'i bar brjod kyang rdzogs par mi nus par gsungs pa ltar sangs rgyas nang phan tshun kho na'i so so rang rig pa'i ye shes kyi spyod yul las /
bdag lta bu'i tshur mthong gi skye bo'i bsam brjod kyi yul las 'das shing /
lhag par deng gi dus 'dir gus slob sprul ming pa bdag nas 'phral yun spyi sgos kyi dgos pa du ma zhig yid la brnag ste rje btsun bla ma rdo rje 'chang nyid la gsol ba btab pa bzhin /
gnas phun sum @# / /
tshogs pa /
ji skad du yang 'jam dpal rtsa rgyud las /
nga ni mya ngan 'das 'og tu / /
sa yi steng 'di stongs pa na / /
khyed nyid byis pa'i gzugs can gyis / /
sangs rgyas mdzad pa byed par 'gyur / /
de tshe dgon chen rab dga' ba / /
kha ba can na yod pa yin / /
zhes dang /
mdo sde gdams ngag 'bog pa'i rgyal po las /
da lta nga la shel dkar gyi / /
phreng ba ster ba'i khye'u 'di / /
ma 'ongs snyigs ma'i dus su ni /
'bri dang ldan pa'i sa mtshams su / /
dge zhes bya ba'i dgon pa 'debs / /
blo bzang zhes bya'i ming can byung / /
'khor ni rnam mang bsdu bar byed / /
chos spyod bcu yi rgyun 'dzug cing / /
zhes dus dang dgon gnas mtshan sgra mdzad pa dang bcas rgyal ba nyid kyis gsal bar lung bstan pa bzhin /
rje btsun brtan pa'i 'khor lo ngur smrig gi gar du zlos pa rje btsun bla ma kun gzigs blo bzang rgyal ba'i dbang po zhes grags snyan gyi ba dan srid pa'i khyon las brgal ba de nyid 'jig rten du byon te /
mgon po 'jam dpal dbyangs kyi man ngag la brten nas bstan pa rin po cher ma rtogs pa dang log par rtog pa'i the tshom gyi dri ma mtha' dag drungs nas phyung ste mdo sngags kyi bstan pa'i gnad kun lung rigs tshad ma'i lam nas gsal bar mdzad pa'i bka' drin gyis dpal mnyam med ri bo dge ldan pa zhes bstan pa'i srol bzang gis 'dzam gling mtha' dbus kun tu khyab ste /
zhwa ser thogs kyi chos grwa sa chen gur gum gzhon nu'i tshal gyis bkang ba lta bu byung dang 'byung 'gyur thams cad kyi chu 'go gangs la thug pa'i rtsa ba'i ma phyi gcig pur gyur pa 'brog ri bo che dge ldan rnam par rgyal ba'i gling zhes phyi ltar na bsam gtan gnas su 'os pa'i dben pa'i ri khrod /
nang ltar na dpal gsang ba 'dus pa'i pho brang /
gsang ba ltar na ngo mtshar rmad byung bkod pa'i zhing dang gnyis su med pa /
ji skad du rgyal ba'i dbang po bskal bzang rgya mtshos /
gnas sa 'dzin mthon por lhun chags spor / /
rje bde gshegs kun gyis byin brlabs shing / /
don ye shes rang snang sgyu 'phrul gyi / /
dpal rgyal ba'i dkyil 'khor chen por grub / /
ces dang /
zhing rnam dag byin rlabs g.yang du chags / /
nyams dga' bde 'brog gi ri bo che / /
rje rgyal bas lung bstan dga' ldan zhes / /
phyogs kun las rnam par rgyal ba der / /
zhes sogs don mthun gyi bsngags brjod mdzad pa /
rje bla ma yab sras rnams kyis bshad sgrub kyi mdzad pa rlabs po che yun ring du bskyangs shing mdzad pa mthar phyin pa'i gnas mchog /
sa rdo ri brag rtsi shing phra mo tshun la rje bla ma'i gsang gsum rdo rje'i byin brgya lan gcig ma yin par phab pas /
gnas 'dir thos bsam sgom gsum sogs chos spyod la gzhol ba lta ci /
tha na lung ma bstan pa'i sems kyis gom pa gcig tsam bgrod pa'ang sngon gyi bsod nams kyi skal mthu @# / /
las ltos dgos pas /
'di nyid kyi ya gyal shar rtse thos bsam nor bu'i gling gi gtsug lag khang du /
ston pa phun sum tshogs pa ni /
de yang dpal ldan chos kyi grags pas /
de phyir de yi bsgrub bya ru / /
gyur pa'i ye shes rnam dpyad bya'i / /
'di yi srin bu'i grangs mkhyen pa / /
nged la 'gar yang nyer mkho med / /
blang dang dor bya'i de nyid ni / /
thabs dang bcas pa rig mdzad pa / /
gang de tshad ma nyid 'dod kyi / /
thams cad rig mdzad ma yin no / /
ring po mthong ba'am min yang rung / /
'dod pa'i de nyid mthong ba yin / /
gal te ring mthong tshad yin na / /
tshur shog bya rgod bsten par bgyis / /
zhes gsungs pa ltar grol ba don gnyer gyi gdul bya la lam ston pa'i dge ba'i bshes gnyen ni sa 'og gi srin bu'i grangs mkhyen pa dang /
mngon shes kyis thag ring gi gzugs mthong ba sogs mngon shes dang grub rtags re zung yod pa tsam mi mkho zhing /
bsgrub bya thar pa dang thams cad mkhyen par bgrod pa'i lam dang lam ma yin pa dang /
de dag gi blang dor thabs dang bcas pa ji bzhin gzigs shing gzhan la ston par mkhas pa zhig dgos pa gsungs pa bzhin /
sum brgya pa las /
tshul khrims ldan zhing 'dul ba'i cho ga shes / /
nad par snying brtse 'khor ni dag pa dang / /
chos dang zang zing phan 'dogs la brtson pa / /
dus su 'doms pa de ni bla mar bsngags / /
zhes 'dul ba nas bshad pa'i bla ma'i yon tan dang /
mdo sde rgyan las /
bshes gnyen dul ba zhi ba nyer zhib X X X skyo ba spangs la bsten / /
zhes theg chen thun mong ba'i sde snod nas bshad pa'i bla ma'i yon tan bcu dang /
bla ma lnga bcu pa las /
brtan zhing dul la blo gros ldan / /
bzod ldan drang la g.yo sgyu med / /
sngags dang rgyud kyi sbyor ba shes / /
snying brtser ldan zhing bstan bcos mkhas / /
de nyid bcu ni yongs su shes / /
dkyil 'khor 'bri ba'i las la mkhas / /
sngags bshad pa yi sbyor ba shes / /
rab tu dwang bzhin dbang po 'dul / /
zhes phyi nang gi de nyid nyi shu sogs rdo rje theg pa nas bshad pa'i rdo rje slob dpon gyi yon tan te /
gsum ldan rdo rje 'dzin pa'i yon tan thams cad ma tshang ba med pa'i drin can bla ma blo bzang thub dbang rdo rje 'chang byams pa bstan 'dzin 'phrin las rgya mtsho dpal bzang po'i zhal snga nas /
'khor phun sum tshogs pa /
bka' gdams glegs bam las /
mdor na gnas mchog de dag tu / /
dang po bzhi grwa nas bzungs te / /
tha ma stong phrag phyed dang gsum / /
bslab pa gsum ldan shAkya'i sras / /
'gro ba kun gyi mgon du 'gyur / /
zhes gnas 'dir dang por dge 'dun bzhi grwa nas bzung ste rim gyis 'phel te mthar stong phrag gi phyed lnga brgya dang /
de'i steng sum stong bsnan pas sum stong lnga brgya'i grangs su @# / /
nye ba'i bslab gsum 'dzin pa'i shAkya'i sras /
shAkya'i dge sbyong mang du 'dus te 'gro ba'i mgon du 'gyur ba lung bstan pa'i dge 'dun chos gos ngan ngon tsam gyis chog shes pa /
gnas mal dang bsod snyoms ngan ngon tsam gyis chog shes pa /
spong ba dang sgom pa la mngon par dga' ba ste 'phags pa'i rigs bzhi la gnas pa'i dge 'dun gnas 'dir gnyug mar gnas pa rnams kyis gzhi bzung gdan sa chen po gzhan dang phyogs gzhan nas 'dus pa dang bcas te /
bstan pa'i khur chen theg pa'i bla sprul /
mdo sngags kyi gzhung lugs mtha' yas pa'i zab don smra ba la 'jigs pa med pa'i bka' rab 'byams dge ba'i bshes gnyen sde snod 'dzin pa /
rgyal ba'i gsung rab kyi dgongs don rnams dri ma med pa'i rigs lam gyis legs par gtan la 'bebs pa la nyin mtshan 'khor yug tu brtson pa mi lhod pa'i blo gsal slob gnyer ba /
dben pa'i ri sul du tshe blos btang gis sgrub pa snying por mdzad pa'i bya btang ri khrod pa sogs /
mdor na bzhi brgya pa las /
gzur gnas blo ldan don gnyer ba / /
nyan po snod ces bya bar bshad / /
ces gsungs pa ltar gyi nyan pa po'i yon tan yongs su tshang pa'i dad 'dun gyi skye bo stong phrag gnyis su nye bar /
dus phun sum tshogs pa dang po'i sangs rgyas dpal dus kyi 'khor lo gangs can du 'gyur ba'i tshul la brtsams te rab byung du phye ba'i nang tshan /
rab byung bcu drug pa'i rab rgyal sa stag hor zla lnga pa snon gyi nya ba'i bkra shis zla ba'i dkar phyogs kyi gza' tshes mchog tu dge ba nas bzung /
chos phun sum tshogs pa 'brom chos kyi rgyal pos /
ngo mtshar bka' ni sde snod gsum po ste / /
gdams pa skyes bu gsum gyis rab mdzes pa'i / /
bka' gdams rin chen gser gyi phreng ba 'dir / /
'gro ba gang gis bgrang yang don yod 'gyur / /
zhes dang /
rje bla mas /
gsung rab kun gyi snying po bsdu bsdu bas / /
tshul 'di thun re bton dang nyan pas kyang / /
dam chos 'chad dang thos pa'i phan yon sogs / /
rlabs chen sdud par nges pas de don bsam / /
zhes gsungs pa ltar /
rgyal ba'i gsung rab mtha' dag gi dgongs don zab pa dang rgya che ba'i lam gyi rim pa rnams rgyal sras mi pham pa dang 'jam dpal dbyangs kyi man ngag la brten nas shing rta chen po klu sgrub dang thogs med kyis ji ltar bkral ba'i lam srol /
dpal lha gcig dI paM ka ra dang 'jam mgon chos kyi rgyal po sogs 'phags bod kyi mkhas grub gser gyi ri bo lta bur rim par byon pa rnams kyi nyams myong tshad ma'i sgo nas gtan la phab pa'i gdams ngag nyid khu /
skal ldan gyi skyes bu sangs rgyas kyi sar bgrod par byed pa'i theg pa mchog gi chos lugs /
chos phung brgyad khri bzhi stong gi brjod bya rnams skyes bu gsum gyi lam gyi rim par bsdus te ngo bo ma nor ba /
@# / /
go rim ma 'khrugs pa /
grangs ma chad par gang zag gcig 'tshang rgya ba'i yan lag tu stan thog gcig tu nyams su len pa'i rim par dril ba /
de'i gnad kyis 'di la nyan bsam thun gcig tsam bgyis pas /
rgyal ba'i gsung rab thams cad la thos bsam byas pa'i phan yon rlabs po che skad cig gis bsdud pa /
che ba bzhi ldan byang chub lam gyi rim pa zhes sa gsum gyi sgron me gcig pu 'di nyid kyi khrid chen brgyad kyi nang tshan rje bla ma khams gsum chos kyi rgyal po shar tsong kha pa chen pos mdzad pa'i byang chub lam rim chen mo mchan bu bzhi sbrags kyi steng nas bshad khrid dang /
paN chen blo bzang chos kyi rgyal mtshan gyis mdzad pa'i lam rim bde lam gyi steng nas nyams khrid gnyis sbrags te /
sla sar 'jam la dka' sar btang snyoms su 'jog pa /
brjod bya'i snying po mi gsal bar 'brel med kyi lo rgyus mang ba /
lung rigs dang ma 'brel ba'i rang bzo'i gtam gyis gzhan mgo bskor ba /
nyams len gyi gnad la mi 'dril bar ngag sgros sna tshogs kyis nyi ma 'phul ba sogs bshad pa'i skyon thams cad dang bral zhing /
spros bshad gang mdzad gsal zhing 'dril bas nges pa skye sla ba /
gnad don rnams sems kyi steng du bskor tshul gtso bor ston pas rgyud khul tshabs che ba /
khyad par rje rang nyid kyi nyams myong gi steng nas gsungs pas 'chad pa po gzhan dang gzhan dag gis lung rigs rgya cher spros te bshad pa las /
rje nyid kyis zhor 'phros tsam gsungs pa gdul bya'i blo sna gting nas 'gyur tshabs che ba /
nyams len gyi dmigs skor re re'i nang du'ang skyes bu gsum gyi gnad rnams lam lam du 'du ba bstan pa thams cad gru bzhi lam gyis 'khyer ba'i khyad chos ming dang don du mthun pa'i man ngag gi gnad dang ldan par stsal pas /
bdag cag 'dir 'dus kyi gdul bya rnams theg mchog bstan pa'i snying po'i skal ba mchog la sbyor bar mdzad pa'i bka' drin ni bdag lus stong gsum gyi rdul grangs dang mnyam par gyur nas de re res kyang stong gsum rin chen sna bdun gyis bkang ste bskal pa'i bar du phul yang cha tsam gzhal bar ga la nus te /
bka' drin gyi cha shas tsam gsab pa'i slad dang /
deng rab byung bcu drug pa'i sa stag zla ba drug pa'i tshes bcu drug nyin mgon po mcho ga nyid sngar rab byung bco lnga pa'i sa stag zla ba drug pa'i tshes bcu drug nyin sku bltams pa'i 'khrungs tshes ma bsgrigs lhun grub tu 'grigs pa'i rten 'byung gi sarga ma 'chol ba sku tshe rgyal ba tshe mtha' yas pa'i ngo bor brtan par gsol ba 'debs pa'i slad du zhing khams rgya mtsho'i bkod pas sna drangs /
rung mthun yo byad /
bkra shis rten 'brel gyi rdzas dang dngos 'byor gyi 'bul ba phran bu dang bcas rang gzhan gyi lus @# / /
longs spyod dus gsum dge ba'i tshogs dang bcas pa kun bzang mchod sprin mi zad nam mkha' mdzod kyi rang bzhin du blos blangs te phul ba lags na /
'bul ba'i dngos po shin tu dman rung /
bdag nyid lhag pa'i bsam pa dag pa kho na nyid gtan tshig tu bzung nas dgyes pa'i spyan ras yud tsam 'bebs pa nas /
slar yang gsol ba 'debs pa'i snying po ni /
rgyud bla ma las /
brgya byin rnga sprin tshangs pa dang / /
nyi ma nor bu rin chen bzhin / /
de bzhin gshegs pa sgra snyan bzhin / /
nam mkha' dang ni sa bzhin no / /
zhes dpe dgu'i sgo nas sangs rgyas kyi sku gsung thugs gsum dang /
de'i 'phrin las gsum /
sku gsung thugs kyi gsang ba gsum /
thugs rje chen po bcas lhun grub rgyun mi chad par gsungs pa ltar /
rgyal ba'i 'phrin las 'khor ba ji srid par lhun grub rgyun mi chad pa'i steng gdul byas gsol ba btab pa'i rkyen 'dzoms na rgyu rkyen rten 'brel gyi che bas 'bras bu gdon mi za bar 'byung bar nges pas na /
ji skad du yang /
mkhas mchog dbyig gi gnyen pos /
ston pa 'jig rten mig ni zum gyur cing / /
dpang gyur skye bo phal cher zad pa na / /
de nyid ma rtogs rang gar gyur ba yis / /
ngan rtog rnams kyis bstan pa 'di dkrugs so / /
rang byung rang byung bstan pa gces 'dzin rnams / /
mchog tu zhir gshegs 'gro mgon med pas na / /
'doms med yon tan 'joms par byed pa yin / /
dri mas dga' mgur deng sang 'di na spyod / /
de ltar thub pa dag gi bstan pa ni / /
lkog mar srog phyin 'dra dang dri ma rnams / /
stobs dang ldan pa'i dus su rigs nas ni / /
thar pa 'dod pa dag gis bag yod kyis / /
zhes sngar slob dpon dbyig gnyen byon pa'i dus skabs kyang bstan pa'i gnas tshul la thugs phyung ba'i gsung de lta bu gsungs dgos na /
deng gi dus ston pa thugs rje can 'jig rten gyi mig gcig pu de ni ring mo zhig nas nub /
yab gcig 'jam mgon chos kyi rgyal po yab sras rnams ni ma bzhugs /
dpang por gyur pa'i skyes bu dam pa bstan pa la gces pa phal mo che ni zhi bar mnal /
zog po g.yo khram gyis skye bo bslu ba chu skyar dang byi la'i ngang tshul bzung ba du mas ni yul 'khor khyab /
chos pa chos bzhin spyod pa'i skye bo ni nyin mo'i skar ma bas kyang dkon zhing /
brgya la re 'ga' tsam yod na'ang bya rog lus dkar bzhin du kun gyis brnyas shing sdang /
pha bla ma bka' drin can 'jam mgon tsong kha pa chen pos bdag cag gi don du sku dang spog la ma gzigs par dka' ba brgya phrag mang pos legs par gtan la phabs te zas chog /
btung chog /
lag tu blang chog tu stsal ba'i snyan brgyud kyi bstan pa rin po che ni zungs zad kyi nad pa sman pas bor ba'am /
srang bar gyi khyi mo rul ba bzhin du bdag tu @# / /
'dzin pa su yang med /
rjes 'jug tu rloms pa sgyed pu gser du song ba'i dbul po'i ngang tshul can bdag dang bdag 'dra ba phal cher gyi kha stabs ni 'di ltar zad /
gang nas bsam yang snying khung chu bzhin du grang ba'i bstan pa'i gnas skabs 'di lta bur gyur pa'i tshul 'di dag thugs la brnag nas /
ji skad du /
nam mkha'i mthas gtugs 'gyur ba ji tsam pa / /
sems can ma lus mtha' yang de bzhin te / /
ji tsam las dang nyon mongs mthar gyur pa / /
bdag gi smon lam mtha' yang de tsam mo / /
zhes pa ltar gdul bya'i snyigs ma bdo ba'i ngang tshul ji tsam 'phel ba de tsam du bzod stobs dang thugs bskyed gyi go cha ches cher bzhes nas bstan 'gro'i mgon du sku tshe zhabs pad bskal pa rgya mtsho'i bar du rdo rje'i chos bdun gyi ngo bor brtan par bzhugs nas zab rgyas chos kyi 'khor lo rgyun mi chad du bskor ba dang /
bdag cag 'dir 'dus kyi gdul bya rnams kyang tshe rabs kun tu mgon po mchog gis mnyes bzhin rjes su 'dzin pa dang /
de'i mthu las blo bzang bstan pa'i snying po'i nyams len dang mi 'bral zhing /
'gro kun sgrol ba la mi zhum pa'i mthu chen rgyal sras dpa' bor gyur te /
dus gsum gyi rgyal ba sras dang bcas pa thams cad kyi mdzad pa dang smon lam thams cad bdag nyid gcig pus yongs su sgrub nus sogs ji ltar gsol ba btab pa'i re 'bras rnams de de bzhin du 'grub pa'i skyabs 'jug brtse bas gzigs pa mkhyain /
zhes gsol ba 'debs pa lags na brtse ba'i zhal bzhes bzang po spyi bo'i mdzes rgyan du smin pa mkhyaien lags / / / /
dge legs 'phel / / / /
