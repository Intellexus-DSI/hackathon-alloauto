@# / /
grub dbang mkhas grub bstan 'dzin pa'i zhal gdams kyi 'grel pa nyams len snying po'i don gsal dang /
rje btsun mi la'i zhal gdams kyi 'grel pa grub pa'i dgongs rgyan bcas bzhugs so / /
@## / /
na mo gu ru b+h+yaH rje btsun dam pa mkhas pa dang grub pa zung du 'jug pa'i sgo nas lung rtogs kyi bstan pa 'dzin pa'i skyes bu mtshan dang don mthun pa'i bdag nyid chen po 'dis /
chos kyi spyan dang ldan pa sprul sku dkon mchog dam chos yar 'phel la gdams pa'i tha ma zhal chem du stsal ba ni /
dman ba'i sa zungs /
hrul po'i gos gyon /
zas gos srog 'tsho tsam la brten /
rang gi 'og na 'gro ba chu las med ba gyis /
yang so thar 'di bstan pa'i rtsa ba yin pas 'di la gces spras nan tan zhig mdzod /
byang chub kyi sems 'di thugs dam gyi snying por zungs /
sngags kyi sdom pa 'di khe nyen che bas bsgrim pa gal che /
snga sor bde skabs nga rang gnyis yang yang phrad tshe gdams ngag mtshang la rgol ba mang du smras yod pas dus dang dus su dran par mdzod mdzod ces pa ste /
zhal gdams 'di ni shin tu skabs dang 'byor cing don che ba zhig go /
de 'ang rang cag thar pa don du gnyer bar khas 'che ba la /
thar pa'i phyogs su blo 'khor ba dgos te /
don du gnyer bya 'khor bas bsdus pa kho na la mngon du bltas na thar pa la rgyab kyis phyogs pa yin no / /
'khor ba mtha' dag me 'obs ltar mthong ste /
tshangs pa dang brgya byin gyi dpal la ma chags pa bya ba ni /
rtswa rtse'i zil pa lta bu 'di snang gi bde 'byor mnog chung 'di tsam la zhen pa las @## / /
'das pa blo gong mar gyur pa zhig gi gtam yin pas /
rang cag lta bu de la ma chags pa lta ci /
chags pa'i rnam dbye'ang cher mi 'byung ngo / /
des na sbrang bus dri dang /
phye ma leb kyis gzugs lta bu gang zhig gang la gnas skabs su chags pa de nas brtsams te bzlog dgos pas /
rang cag las dang po pa rnams chos sgrub pa'i thog ma nyid du zas gos gnas mal la zhen pa 'di nyid gcod dgos te /
de'i phyir tshul 'di sems pa la thog mar blo sbyong ba chos kyi sgo 'byed ces gsugns so / /
de ltar 'thad pa gang las shes she na /
blang dor gyi tshul la tshad ma'i skyes bu nyag cig pur gyur pa bcom ldan 'das nyid yin la /
des rjes su bstan pa sde snod gsum las shes te /
'dul ba'i skabs su bsnyen par rdzogs nas bslab pa brjod pa'i thog ma nyid du /
gzhi dang mdo rtsa bar /
gnas rnams brjod par bya'o zhes gos phyag dar khrod dang /
zas bsod snyoms tsam la brten pa sogs ni bslab pa mi nyams shing 'phel ba'i gzhi dang rten du gyur pas na gnas zhes gsungs te /
de la gnas na legs par gsung pa'i chos 'dul ba la rab tu byung ba dang bsnyen par rdzogs pa dge slong gi dngos por 'gyur bar bshad do / /
zas gos don du gnyer bas rim pas 'dod pa che zhing chog mi shes pa dang /
des bslab pa lhod par 'gyur ba'i phyir /
gos dang sman gyi byin rlabs dang rnam brtag gi cho ga la sogs pa thabs du mas 'gog par mdzad do /
'dod ba bsod nyams dang /
ngal zhing du pa pa gnyis ka'i mtha' spangs pa'i phyir rtsol ba med par rang gi ngang gis byung ba la gos 'bum ri ba sogs gnang yang /
dregs par mi 'gyur ba'i phyir mi rtag pa dang skyo ba'i 'du shes kho nas spyod par longs pa gzhir gtogs kyi tshe bshad pa bzhin yin bas rje bla ma'i rnam thar las kyang 'byung ba ltar ro / /
sman gyi gzhi las 'byung ba dang 'dra ba la sogs pa rnam pa bcus sems par gsungs pa'ang gtso bor sred pa 'gog pa'i phyir yin la /
de'i stobs kyis rgyag pa la sogs pas chos kyi lam las g.yeng bar 'gyur ba sdom pa'i phyir yang yin te bshes pa'i springs yig bzhin no / /
der ma zad b+hik+Shu zhes pa drang thad du slong mo pa'i ming yin la /
dge slong la gces pa'i mdor /
dge ba slong dang zas slong dang / /
zhes sgra 'jug pa'i rgyu mtshan gsungs par brten nas lo tsA ba rnams kyis dge zhes pa bla thabs su bsnan nas dge slong du bsgyur bar bu ston gyis gsungs te /
yang dag pa'i dge slong du 'gyur ba la srog 'tsho tsam gyi 'tsho bas chog shes pa de lta bu zhig dgos so / /
chos mngon pa'i mdo las /
dge slong sred pa skye ba na chos gos kyi phyir dang /
bsod snyoms kyi phyir dang /
mal cha dang stan gyi phyir skye'o / /
gnas pa na gnas so / /
mngon par zhen pa na mngon par zhen to / /
zhes dang /
rang gi tshul dang las kyi mtha' yongs su @# / /
spangs shing thar pa don du gnyer bar khas 'che ba'i slob ma rnams la tshul dang las gnyis bcas te /
'phags pa'i rigs gsum gyis ni tshul bcas so / /
bzhi pas ni las bcas te /
khyed tshul 'dis las 'di byed na ring por mi thogs par thar pa thob par 'gyur ro / /
zhes chos gos dang bsod snyoms dang /
gnas mal ngan ngon tsam gyis chog shes pa'i ma chags pa 'phags pa'i rigs su bshad pa ni /
d+hA tu dbyings su bsgyur bas sems kyi chos nyid la 'dod pa dbu ma pa lta bu min gyi /
rgyu la rigs su byas pa ste /
mdzod 'grel las /
'di dag las 'phags pa rnams skye bas na 'phags pa'i rigs bzhi dag ste /
zhes 'dod chung chog shes med par thar ba don du gnyer ba mi 'byung bas /
thar pa'i lam sna zin pa de la ltos so / /
de nas mi nyams par 'phel ba'ang sbyangs pa'i yon tan la rag las shing /
sbyangs pa'i yon tan bsdus pa'i sdom yang rigs 'di dag yin te /
gang spel las /
sbyangs pa'i yon tan la gnas pas sgom pa yongs su rdzogs par 'gyur la /
sbyangs pa'i yon tan rnams kyang 'phags pa'i rigs kyis bsdus so / /
zhes dang /
'dod zhen chung ba dang /
chog shes pa ni sbyangs pa'i yon tan la gnas pa kho na la yod kyi /
gzhan lam yin pas /
de gnyis kyis rab tu phye ba 'phags pa'i rigs rnams kyi sgo nas bstan to / /
gang gis 'tsho ba de ni tshul te /
zas dang skom dang bgo ba la sogs ba'o / /
las kyi mtha' ni de'i ched kyi bzol sogs pa'i bya ba'o / /
rnam pa gcig tu na /
tshul ni rgyal bo la brten pa la sogs pa yin la /
las kyi mtha' ni rmo rko la sogs pa'o / /
zhes rgyal bo la brten pa sogs kyi thabs du mas zas nor sgrub ba 'khor ba pa'i tshul dang las kyi mtha' yin bas /
thar pa 'dod na de las bzlog ste 'dod chung chog shes kyi sgo nas yang dag pa'i don sems pas /
tshul dang las kyi mtha' snga ma las rnam pa gzhan du gyur pa dgos so / /
thos sogs thar ba'i las kyi mthar 'gyur ba'ang 'dod chung chog shes kyi tshul la brten nas 'byung ba'i phyir /
rtsa bar /
tshul gnas thos dang bsam ldan pa / /
zhes pa'i don /
slob dpon rgyal ba'i sras kyis /
tshul gnas zhes bya ba rgyas par 'byung ba la /
tshul ni tshul khrims te| de ni 'du 'dzi med ba'i rgyu dang /
rnam bar mi g.yeng ba'i rgyu dang /
cho ga phun sum tshogs pa'i rgyu yin no / /
bden ba mthong ba dang mthun pa'i zhes bya ba ni /
thos pa gang zhig bden pa mthong ba la phan 'dogs pas thos pa de 'dzin cing 'don par byed do / /
zhes rnyed bkur sgrub pa'i don gyi thos pa lta bu 'khor ba'i phyogs su bslan zhing bden pa mthong ba la mi phan pas bkol nas gsungs te /
mdor na chos mngon pa'i rnam 'byed kyi shes rab kyang zas gos sogs kyi zhen pa spong ba la thug go /
mdo sde rnams su phyag dar khrod kyi gos 'chang zhing bya ba lta bu shin tu mang la /
khyad par theg pa chen po'i lam gyi rtsa ba sems bskyed 'chad ba'i skabs nyid du /
nyi khri las /
'dod chen chog mi shes @# / /
pa sogs kyi gnyen por skyes bu chen po'i rnam rtog bdun nam brgyad gsungs ba'i dgos pa 'phags grol gyis /
sems bskyed ba yongs su mi nyams pa'i chos can nyid shes par bya ba'i don du yin no / /
de yongs su nyams pa'i rkyen ni rnam pa dgu ste /
'khrig pa'i 'dod chags dang /
'dod pa che ba dang /
chog mi shes pa dang /
'du 'dzi la mngon par dga' ba dang /
zhes sogs gsungs la /
de'i rkyen gyis kha gsag gzhog slong thob kyis 'jal ba sogs log pa'i 'tsho ba sna tshogs 'byung tshul kyang rgyas par gsungs so / /
der drangs pa'i mdo las kyang /
chos 'di ni 'dod pa chung ba rnams kyi yin gyi /
'dod pa che ba rnams kyi ma yin pa dang /
chog shes pa dang rab tu dben ba dang /
zhes ba nas /
shes rab dang ldan pa rnams kyi yin gyi /
shes rab 'chal ba rnams kyi ma yin /
zhes 'dod chung chog shes kho na chos kyi gzhir gsungs la /
bzhi ba'i yongs sbyong du /
nags gnas 'dod chung chog shes dang / /
sbyang ba yang dag sdom bsten dang / /
zhes pa'i dgongs ba'ang rgyan snang du theg pa chen po'i thun mong ma yin pa la sbyor tshul zhig mdzad kyang dngos zin ltar dgon par gnas shing /
'dod chung chog shes kyi sgo nas sbyangs pa'i yon tan la slob pa'ang sdud dgos par gsungs la /
sbyangs pa'i yon tan gyi nges tshig kyang gser phreng las /
bal ma bshig ma rmel ban skud ba mi rung la /
de las bzlog na rung ba bzhin du /
bsod snyoms chos gos gnas mal la chags pa na sems las su mi rung la /
yon tan 'di dag gis tshangs spyod la gnas par bya ba'i phyir sems las rung du sbyong bas sbyangs pa'i yon tan zhes bya'o / /
zhes gsungs te /
tshul khrims la brten nas mdo sde'i don gyi ting nge 'dzin bskyed pa'i 'brel ba'ang 'di yin pas sde snod gsum gyi dgongs pa'i mthil du grub bo / /
chos kyi rtsa bar gyur pa de dag la nges pa gting tshugs shing goms pa ngang du gyur pa na /
'og na 'gro ba chu las med par byas te khengs pa dor nas dman pa'i sa bzung bas gshong dma' bar chu bo 'du ba bzhin chos kyi snod du 'gro bas /
yon tan gyi tshogs la brten nas kun gyi bla mar 'gyur pa chos nyid de /
bud bsnyegs thob gsum du grags so / /
de nas gang la slob pa'i chos kyi ngo bo nyid ni sdom pa gsum ste /
gang zhig srid bar 'khyams pa dang thar bar 'gro ba po ni yid kho na yin la /
de nyes ba'i lam las bzlog ste 'dzin ba nges ba'i tshig gi tshul gyis d+harma ste chos ni 'di las gud na med do / /
de las dang po so thar ni bstan pa'i rtsa ba ste rnam 'byed las bstan pa dang ston pa gnyis ka'i bdag nyid du gsungs la /
gzhir bstan pa gnas mi gnas las dang nan tan byed pa yod med kyis 'jog par gsungs so / /
gzhung rang las che ba'i kha zin dbyud ba kho na ma yin gyi /
dus kyi 'khor lo sogs las bstan pa'i 'phel 'grib so thar kho na la ltos par gsungs pa dang /
dpung bzang gi rgyud las sngags pa khyim bas kyang rtags dang cho ga tsam ma gtogs so thar bzhin slob dgos @# / /
par gsungs pa sogs mtha' yas so / /
de ltar yon tan mthong na cha phra mo tsam yang ris su mi 'bor bar legs bar sbyangs nas blang bar la gces sbras su bya ba 'byung bas ltung ba'i sgo dang po gnyis khegs la /
de nas sbyir dran shes rgyun du bsten cing /
bye brag nyon mongs gang che ba'i gnyen po bsten pa nan tan du byas pas phyi ma gnyis khegs te tshul khrims rnam par dag bas thar pa'i rgyal mtshan tshugs par 'gyur ro| |de lta na'ang drin can gyi ma rnams yal bar 'dor mi rigs pas /
de'i don mtha' dag bsgrub pa'i thams cad mkhyen pa nyid du gzhol ba byang chub kyi sems bskyed dgos te /
des yongs su bzung ba'i dge ba rnams ni nam mkha' dang mnyam pa dang /
nam du'ang mi zad par 'gyur ba blo gros mi zad pas bstan pa dang zhi ba lha'i gzhung bzhin yin pas /
gang las mi 'da' bar bya ba dge ba'i sbyod ba ma lus ba'i snying po dam par gyur pa yin no / /
'brom ston 'da' khar bo to ba la sems bzang po gyis bya ba bzlas te gsungs la /
bka' gdams gong ma rnams thugs dam 'phel mi 'phel kyang 'di'i sgo nas bzhag go /
sems 'di dang ldan na nyon mongs ba'ang lam gyi grogs su 'gyur bas 'khor ba mi 'dor ba'i rang bzhin zhes bshad la /
spyod ba las g.yel kyang nyan rang zil gyis gnon pa byams pa'i rnam par thar ba las 'byung bas /
thams cad kha bsgyur ba po ni rten dam pa zhes sems rin po che 'di kho na yin par theg bsdus las bshad do / /
snying stobs dang brtse ba chas lhag pa /
rang gi ngos nas ci yang bzod kyang /
sems can sgrol ba la shin tu rings bas tshe gcig nyid du sangs rgyas 'dod pas ni sngags la slob par bya dgos la /
'on kyang lcags sbug tu sbrul bcug pa 'dra bar zang thal gnyis 'byung ste /
dam tshig nyams pa rdo rje'i dmyal bar 'tshed pas ni pha rol tu phyin pa'i bskal chen grangs med gsum gyi dus las kyang brgal bar 'gyur ro / /
dam tshig rnam bar dag na de nyid kho na sgrub pa yin bas skye ba 'di'am bcu drug las mi 'gyang bar mchog 'grub par 'gyur ro / /
de lta mod kyang chos 'di la gsang sngags zhes bya la /
da lta tshong 'dus kyi zong bzhin gyur te chos kyis rnyed pa bsgrub pa ni legs par ma rnyed pa yin pas /
gtan kyi khe nyen bsams te bsgrim par bya'o / /
de dag thams cad mthar 'don pa bla ma'i gdams ngag ma brjed par sems pa la rag las shing /
jo bo bka' gdams pa rnams bshes gnyen dang gdams pa'i mchog mtshang la rgol zhing mtshang thog tu 'bab par gsungs te /
thub pas khyod kyis rgyu las nyon la zhugs pas sdug bsngal 'di byung zhes pa'ang mtshang la rgol ba yin pas /
nyan pa pos kyang rgyal bu zla ba'i skyes rabs bzhin /
rang gi rgyud steng nas go ba rnyed ba dgos so / /
'byor ba'am /
rgud pa'am /
bde ba'am /
sdug bsngal ba'i tshe nyon mongs ci rigs su 'byung bas /
thams cad kyi tshe bla ma'i gdams ngag dran pa'i gnyen pos sleb par bya dgos pa ni bshad pa mtha' dag gi snying po mdor bsdus pa yin no / /
gdams pa'i mchod yon sdeb legs tshig gi rnga yab rtses / /
mngon par 'thor@# / /
bas 'phral la sim pa mchog ster yang / /
gzhung brgya'i bcud dang lhan cig lhug par btung ba yis / /
blo gros lus rgyas thar lam bgrod pa'i mthu ldan shog /
zhal gdams de nyid tshigs bcad du spel ba'i bslab bya rgyas pa zhig dgos tshul sprul ba'i sku rang nas bskul ma byung yang /
go ba bogs chod du ster ba zhig dka' bar mthong ste /
7btsun pa dkon mchog bstan pa'i sgron mes tshig sbyor spangs te don 'grel gyi tshul du dran tshod kyi tho tsam 'phral la sug bris su bgyis pa'o / /
! /
rje btsun mi la'i zhal gdams kyi 'grel pa grub pa'i dgongs rgyan zhes bya ba bzhugs so / /
nges 'byung mtshan gyis snang shas dra ba bcad / /
gnas lugs lta bas srid pa'i btson ra bshigs / /
rin chen sems kyis 'gro ba'i mgon gyur pa / /
grub pa'i dpa' bo bzhad pa'i rdo rje rgyal / /
'dren pa gang gis stsal ba yi / /
man ngag stong thun re res kyang / /
srid pa'i nad brgya sel ba 'di / /
cung zad 'grel la spro ba skyes / /
de yang byang phyogs kha ba ri pa'i ljongs 'dir grub pa'i skyes mchog ji snyed cig byon pa rnams kyi nang nas rgyal mtshan gyi tog lta bur gyur pa /
tshe gcig nyid la zung 'jug gi go 'phang mngon du mdzad pa'i rnal 'byor gyi dbang phyug rje btsun mi la ras pa de nyid kyis rang gi thugs sras zla ba lta bu ras chung rdo rje grags pa la zhal chems kyi tshul du gnang ba nyams len gyi gnad ma tshang ba med pa'i gdams pa'i tha ma 'di'i don 'chad pa la /
bu snying dang 'dra ba'i ras chung ba / /
kha chems gdams ngag glu 'di nyon / /
zhes pa bshad pa'i sngon 'gro yin zhing go sla'o / /
gzhung dngos kyi don la gnyis /
srid pa'i snang shas ldog pa'i tshul dang /
de ji ltar bzlog pa'i thabs bstan pa'o / /
dang po la spyir bstan pa dang /
so sor bshad pa gnyis /
dang po ni /
khams gsum 'khor ba'i rgya mtshon / /
sgyu lus kyi phung po sdig po che / /
lto gos kyi zhen pa bsgrubs bsgrubs nas / /
'jig rten bya ba thongs dus med / /
'jig rten bya ba thongs shig ras chung ba / /
zhes 'dod khams /
gzugs khams /
gzugs med khams gsum gyis bsdus pa'i 'khor ba'i rgya mtsho gting mtha' med pa 'dir thog ma med pa nas 'khyams shing de yang byed pa po gzhan yod pa ma yin par /
rang sems nyon mongs pa ma rig pa dang sred sogs kyi dbang du gyur te /
nye bar blangs pa'i sgyu lus kyi phung po la nga'o snyam du zhen pas bdag tu bzung zhing /
de'i steng nas rang phyogs la chags pa dang /
gzhan phyogs la sdang ba sogs nyes pa mtha' dag skyed pa'i gzhir gyur ba'i sdig po che de nyid 'tsho skyong gi don du lto gos sogs kyis mtshon pa'i thag bcas kyi bde ba sna tshogs pa zhig zhen pa drag po'i sgo nas bsgrubs bsgrubs kyang /
blang dor gyi gnas la rmongs pa'i dbang gis thabs phyin ci log tu gol te /
bde bas phongs shing sdug bsngal gyis mnar pa las /
rang gi 'dod pa ltar phun sum tshogs pa thams cad 'grub pa zhig nam yang mi @# / /
'byung bar 'jig rten gyi bya ba blos thongs dus med pa 'di byung pa yin /
des na nges par gtan gyi bde ba zhig 'dod na /
khams gsum 'khor bar gtogs pa'i 'jig rten gyi bya ba mtha' dag sog ma'i khres po phon thag chad pa bzhin gang la yang zhen pa med par blos thongs shig /
ces ras chung rdo rje grags pa sogs skal ldan gyi slob ma rnams la rjes su gdams pa yin no / /
gnyis pa snang shas ldog tshul so sor bshad pa la /
tshe 'di'i dbang du byas pa /
'chi kha'i dbang du byas pa /
bar do'i dbang du byas pa /
'jig rten phyi ma'i dbang du byas pa bzhi /
dang po ni /
sgyu ma lus kyi grong khyer na / /
rang sems dngos med sdig po che / /
lus sha khrag gi rjes su 'brangs 'brangs nas / /
chos nyid don la rtogs dus med / /
sems nyid brdar sha chod cig ras chung ba / /
zhes gsungs /
de yang sgyu ma lus kyi grong khyer tshong 'dus kyi mgron khang lta bu 'dir rang sems kyi khye'u gar 'gro gtol med cing /
las kyi rlung gis bdas te yud tsam zhig gnas pa'i skabs 'dir /
sems rang nyid dbyibs gzugs sogs kyi dngos por med pas /
tsha grang bkres skom sogs kyis phan gnod gang yang mi 'byung yang /
gnas skabs kyi lus g.yar bo lta bu la gtan du bar 'khrul ba'i sdig po che 'dis /
lus sha khrag gi phung po mi ring bar 'dor dgos pa 'di nyid la zhen pas rjes su 'brangs 'brangs nas /
de'i 'tsho skyong gis g.yeng ste /
sems rang gi chos nyid gnyug ma'i don la rtogs dus nam yang med pa zhig 'byung bas /
phyi lus kyi gad dar la mi g.yeng bar /
nang sems kyi brdar sha chod cig /
ces ba'o / /
gnyis pa 'chi ba'i dbang du byas pa ni /
bem rig gnyis kyi so mtshams na| |rang byung ye shes sdig po che / /
glo bur gyi rkyen kha 'grims 'grims nas / /
skye med kyi don la rtogs dus med / /
skye med btsan sa zungs shig ras chung ba / /
zhes gsungs /
de yang nam zhig las kyi 'phen pa rdzogs te /
bem rig gnyis kyi rten dang brten ba'i 'brel ba 'chad par nye ba'i so mtshams 'chi srid phra mo'i dus na rang byung ye shes gnyug ma 'od gsal gyi sems nyid mngon du gyur kyang /
de'i ngo bo ngos ma zin par srid pa'i bag chags yang nas yang du goms pa'i sdig po che de nyid /
slar yang kun rtog g.yo ba'i rlung gis bskul te /
glo bur gyi rkyen kha phyin ci log gi 'khrul snang sna tshogs pa zhig 'grims 'grims nas /
srid pa gzhan du mtshams sbyor ba ma gtogs skye med 'od gsal gyi don la rtogs dus med pas /
des na skye med 'od gsal chos kyi sku de nyid la chos skur ngo shes pa'i sgo nas /
ma dag pa'i srid pa gzhan du mtshams mi sbyor ba'i btsan sa zungs shig /
ces pa'o / /
gsum pa bar do'i dbang du byas pa ni /
tshe 'di phyi gnyis kyi so mtshams na / /
bar do'i rnam shes sdig po che / /
lus med lus dang 'grogs 'grogs nas / /
gnas lugs don la rtogs dus med / /
gnas lugs gtan la phob cigs ras @# / /
chung ba / /
zhes gsungs /
de yang tshe 'di'i snang ba 'gags shing /
phyi ma ma rnyed pas /
de gnyis kyi so mtshams na bar do'i rnam par shes pa 'khrul snang sna tshogs kyi rjes su 'brangs pa'i sdig po che /
rags pa'i lus med cing phra ba rlung gi rang bzhin gyi lus dang 'grogs 'grogs nas /
skye ba'i srid pa tshol ba'i phyir kun tu 'khyams te gnas lugs kyi don la rtogs dus med pas /
des na bar dol bar do'i ngo shes par byas te /
'khrul snang za zi'i rjes su mi 'brang bar gang snang thams cad bar do dang rmi lam gyi snang ba lta bur bltas nas gnas lugs kyi don gtan la phob cig /
ces pa'o / /
bzhi ba 'jig rten phyi ma'i dbang du byas pa ni /
rigs drug 'khrul ba'i grong khyer na / /
las ngan sdig sgrib tshan po che / /
chags sdang rjes su 'brangs 'brangs nas / /
mnyam pa nyid la rtogs dus med / /
chags sdang spongs shig ras chung ba / /
zhes gsungs /
de yang rigs drug gi skye gnas tsha grang bkres skom gcig la gcig za /
skye rgan 'chi sogs sdug bsngal mtha' yas pa brgyud ma nas brgyud mar 'bab pa 'khrul pa'i grong khyer gshin rje'i btson ra lta bur shin tu nyam thag pa yang /
rgyu med dang mi mthun pa'i rgyu las byung ba ma yin par /
rang gi skye ba snga ma rnams su las ngan sdig sgrib tshan po che bsags pa de'i rang mdangs kho na yin zhing /
de yang rtsa ba chags sdang gi rtog pa ngan pa'i rjes su 'brangs 'brangs ba de nyid kyis lan pa yin pas /
slan chad kyang srid pa'i sdug bsngal drungs 'byin pa la /
rang gzhan 'khor 'das mtha' dag chos kyi dbyings su mnyam pa nyid du rtogs dgos la /
chags sdang gi rtog pa kha yan du btang na mnyam pa nyid kyi don de rtogs dus med pas chags sdang spongs shig /
ces pa'o / /
gnyis pa snang shas bzlog pa'i thabs bstan pa la /
mtshan gzhi ngos bzung ba dang /
de ji ltar lag tu len pa'i tshul /
don bsdus te nyams su len bar gdams pa gsum /
dang po ni /
mi mngon nam mkha'i dbyings shig na / /
rdzogs pa'i sangs rgyas zhal rdzu na mkhan / /
drang don gyi bslu brid gsungs gsungs nas / /
nges pa'i don la rtogs dus med / /
tha snyad spongs shig ras chung ba / /
zhes gsungs /
de yang da lta'i gdul bya phal pa rnams kyis mthong ba'i yul du mi mngon par /
nam mkha' lta bu'i chos kyi sku'i dbyings su zhi bar gshegs pa'i tshul bstan pa'i yang dag par rdzogs pa'i sangs rgyas /
dgongs pa mthar thug spros bral phyag rgya chen po'i gnad kho nar 'bab kyang /
zhal nas rdzun pa ste drang don gyi mdo sde sna tshogs ston mkhan thub pa'i dbang po de nyid kyis gdul bya so so'i skal pa'i dbang gis gang zag gi bdag yod pa sogs drang don gyi rnam gzhag dngos zin gyi don brjod pa ltar du ma grub pa'i bslu brid lta bu mang po zhig gsungs gsungs pa de dag kyang /
dgongs gzhi dang dgos pa'i dbang gis yin tshul ma shes par gsungs tshad sgra ji bzhin du bzung na nges pa'i don la rtogs dus med pas /
shing rta chen po rnams dang /
grub pa'i dbang phyug gong ma rnams kyis rgyal ba'i @# / /
dgongs pa ji ltar bkral ba'i rjes su 'brangs te /
thub pa'i dbang po'i dgongs pa mthar thug tu ma son pa'i tha snyad dam /
drang don gyi bshad tshul rnams la mchog tu zhen pa spong bar gyis la gnas lugs phyag rgya chen po sgoms shig /
ces pa'o / /
gnyis pa de nyid ji ltar lag tu len pa'i tshul ni /
bla ma yi dam mkha' 'gro gsum / /
gcig tu dril la gsol ba thob / /
lta ba sgom pa spyod pa gsum / /
gcig tu dril la nyams su longs / /
tshe 'di dang phyi ma bar do gsum / /
gcig tu dril la 'dris su chugs / /
zhes gsungs /
de yang spros bral de bzhin nyid kyi don bsgom pa na /
rgyu tshogs gzhan rnams ma tshang bar lta ba gcig pu bskyangs pas gar yang mi phyin pas /
rgyu tshogs bsags sgrib sbyong dang /
dngos gzhi'i tshe na thabs shes khyad par can phan tshun gcig gis gcig rtsis zin pa'i tshogs gnyis ya ma bral ba /
khyad par du gdul bya blo mchog tu gyur ba rnams zab mo'i lta ba de nyid dang /
gsang chen rdo rje theg pa zung du 'jug par byas te nyams su len shes pa dgos so / /
tshogs bsags pa'i zhing mang du yod kyang gong na med pa ni mchog gsum kun 'dus kyi ngo bo bla ma yin pas / /
de las logs su skyabs gzhan mi 'tshol bar /
de nyid bla ma yi dam mkha' 'gro gsum ga gcig tu dril ba'i ngo bor bltas te mchod cing gsol ba 'debs pa ni /
tshogs gsog pa dang byin rlabs 'jug pa'i sgo khyad par du 'phags pa yin no / /
dngos gzhi lta ba skyong ba'i tshe na yang gnas lugs kyi don la dri ma med pa'i rigs pas dpyod pa'i yang dag pa'i lta ba dang /
zhi lhag zung du 'jug pa'i sgom pa gnyis cha gang lta bur ma song bar /
lta thog nas sgom tshol zhing /
sgom thog nas lta ba tshol ba dang /
khyad par du lta ba'i go ba de nyid kyis las 'bras bcings grol gyi rnam gzhag so gsal nges pa ji brten du 'gro bas /
lta sgom spyod pa gsum ka'i gcig nyams su blangs pa'i khongs su gsum ga tshang bar 'du ba de lta bu'i tshul gyis gcig tu dril la nyams su longs shig /
ces pa yin no / /
khyad par du gsang sngags kyi thabs mkhas dang 'brel ba'i tshul ni /
lta ba skyong ba na mdo lugs kyi skyong tshul de tsam ma yin par /
ma dag pa'i snod bcud kyi snang ba mtha' dag bsdus te /
'od gsal gnyug ma'i sems mngon du byas pa de'i steng nas lta ba bsgoms te 'chi ba chos sku'i lam 'khyer dang /
de'i ngang nas sngon gyi smon lam gyi mthus par do longs sku dang skye ba sprul skur bzhengs pa sogs sku gsum lam 'khyer bskyed rim pa'i mos ngo tsam dang /
rdzogs rim gyi tshe dpe dang don gyi 'od gsal las dag ma dag gi sgyu ma'i skur dngos su bzhengs pa dang /
mthar thug gi tshe na dag pa gnyis ldan gyi 'od gsal chos sku'i dbyings las kha sbyor yan lag bdun ldan gyi longs spyod rdzogs pa'i skur bzhengs te sprul sku @# / /
bye ba ther 'bum 'gyed pa 'byung la /
ma 'ongs pa na 'byung 'gyur de thams cad 'bras bu lam gyi tshul du tshe 'di rang nas sad rmi kun dang sbyar te sgom tshul bsre bskor dgu'i man ngag bzhin yin pas /
tshe 'di dang phyi ma bar do gsum gcig tu dril te gzhi'i sku gsum lam gyi sku gsum du sgyur ba'i dmigs pa skyong tshul gyi gnad zab mo 'di la da lta nas blo legs par 'dris su chugs shig /
ces ba'o / / / /
gsum pa mjug bsdus te nyams su len par gdams pa ni /
de gdams ngag kun gyi tha ma yin / /
kha chems kun gyi mjug ma yin / /
don de las med do ras chung ba / /
de nyams su longs shig pha yi bu / /
zhes gsungs /
de yang 'dir smos pa'i zhal gdams kyi rim pa de dag ni /
rje btsun nyid kyis slob ma snod ldan mang po la sku tshe hril por zab rgyas kyi gdams ngag mang du stsal ba kun gyi tha ma yin la /
sku mya ngan las 'da' khar bu chen so so la 'jig rten lugs kyi kha chems lta bu mang du stsal ba kun gyi yang mjug ma yin zhing /
mdo rgyud kyi bshad pa'i rnam grangs mang na yang /
don gyi gnad 'babs de las lhag pa pha rgan mi la ras pa bdag la ston rgyu med do / /
bu ras chung ba khyod kyis kyang de nyams su longs la pha rjes bu yis zin pa gyis shig ces nye ba'i tshig gis gdams pa yin no / /
smras pa /
don zab sbrang rtsi'i bcud ldan pa ku la| |rnam 'grel bdud rtsi'i gzeg mas phye ba 'di / /
skal bzang lha brgya'i zur phud dang 'grogs te / /
grub pa'i dga' tshal mdzes pa'i rgyan gyur cig / / /
ces pa 'di ni dad brtson blo dang ldan pa dkon mchog rab rgyas kyis bskul ngor /
7btsun pa dkon mchog bstan pa'i sgron mes dben gnas yid dga' chos 'dzin du sbyar ba'o / / / /
