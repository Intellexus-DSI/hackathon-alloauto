@# / /
na mo badzra b+hai ra wA ya /
bcom ldan 'das rdo rje 'jigs byed kyi brgyud rim la gsol ba 'debs tshul mkha' spyod grub pa'i gtam zhes bya ba / /
bcom ldan 'das ngag gi dbang phyug la phyag 'tshal lo / /
lhan skyes bde ba chen po'i mkha' dbyings las / /
sna tshogs sgyu 'phrul dra ba'i dbyar skyes phreng / /
'phrin las rnam bzhi'i gru char 'bebs mkhas pa / /
dpal ldan rdo rje 'jigs byed la phyag 'tshal / /
gsang ba'i chu skyes sbrang rtsi'i zil dngar gyis / /
dpa' bo'i brtan pa 'phrog pa'i lang tsho can / /
rab 'byams rgyal ba'i 'khor lo kun gyi yum / /
ye shes DA ki'i gtso la phyag 'tshal lo / /
bsod nams ye shes tshogs gnyis mthar son pas / /
grub pa'i dbang po kun gyi mgo bo la / /
rtogs pa'i zhabs skyes 'god mkhas lA li ta / /
grub pa'i dbang phyug zhabs la phyag 'tshal lo / /
mgon de'i zhal gyi gdams pa bdud rtsi'i chus / /
gang thugs shel gyi bum bzang la reg pas| |srid pa'i tsha gdung ming gi lhag mar mdzad / /
don yod rdo rje'i zhabs la phyag 'tshal lo / /
rgyud sde rgya mtsho'i khyon la dbang 'byor zhing / /
rim gnyis yid bzhin nor bu'i gdengs kas brjid / /
skal bzang klu dbang tshogs kyi rjer gyur pa'i / /
ye shes 'byung gnas sbas la phyag 'tshal lo / /
nyon mongs 'dam gyi dri mas ma gos shing / /
lung dang rtogs pa'i 'dab brgya rnam par rgod / /
rnam mkhyen ze'u 'bru dkar po'i so phreng can / /
padma rdo rje'i zhabs la phyag 'tshal lo / /
rnam dkar 'bru mar thigs pas yongs bzung ba'i / /
bslab gsum sdong bur ye shes me lce chags / /
gdul bya'i blo mun sel ba'i dpal yon can / /
mar me mdzad dpal bsrung ba la phyag 'tshal / /
'phags yul mkhas grub du ma'i zhabs bsten pas / /
zab dang rgya che'i gdams pas skal bzang byas / /
sdigs mdzub tsam gyis ma rungs mthar byed pa'i / /
skad gnyis smra ba'i dbang po la phyag 'tshal / /
tshe rabs mang por yang dag lam goms pas / /
dpal ldan gshin rje'i gshed dang dus 'khor sogs / /
rab 'byams rgyud sde'i don la mkhyen pa rgyas / /
rje btsun chos rab zhabs la phyag 'tshal lo / /
dam pa'i rigs 'khrungs lung rigs lus stobs rgyas / /
mdo rgyud ral pa'i khur gyis legs par mdzes / /
phas rgol gnyis 'thung 'joms pa'i sbar khyim can / /
ye shes seng ge'i zhabs la phyag 'tshal lo / /
mkhyen pa'i spyan gyis 'bum phrag @# / /
chos kun gzigs / /
brtse ba'i sbar khyim phreng ba phyogs su g.yo / /
rnam dkar mdzad pa'i gad rgyangs mthon po can / /
rnal 'byor dbang phyug 'bum seng la phyag 'tshal / /
gzhon nu'i dus nas dam pas rjes bzung bas / /
bdud sde'i g.yul bzlog rgyud sde'i don bzhin du / /
rten 'brel thabs la mkhas pa'i rig sngags 'chang / /
rje btsun rga lo'i zhabs la phyag 'tshal lo / /
rmad byung mkhyen pa'i dkyil 'khor yongs rdzogs shing / /
rnam dkar bshad dang bsgrub pa'i bsil 'od kyis / /
gdul bya kun+da'i tshogs kyi dbugs 'byin pa / /
shes rab seng ge'i zhabs la phyag 'tshal lo / /
bde legs rang bzhin ye shes gzhal med khang / /
dpal ldan 'byor pa'i phun tshogs du mas gang / /
'phrin las ba dan gyis mdzes sman khab pa / /
ye shes dpal gyi zhabs la phyag 'tshal lo / /
phyag na padmo'i thugs rje'i 'od zer gyis / /
gang gi blo gros padmo kha phye ba'i / /
ngo mtshar dri bsung phyogs kyi 'khor lo 'gengs / /
don grub rin chen zhabs la phyag 'tshal lo / /
dmigs med brtse ba'i gter chen spyan ras gzigs /
zhes sogs dang /
gzhung lugs ral pa 'thug pos gnya' khebs shing /
zhes sogs dang /
dge legs 'byung gnas rgyal ba'i bstan pa la / /
chos kyi rgyal po'i go 'phang rab brnyes shing / /
gdul bya'i dpal mgon bzang po'i thugs rje can / /
chos rgyal chos rje'i zhabs la phyag 'tshal lo / /
rgyal ba kun gyis gsungs pa'i chos rnams kyi / /
bcud rnams bsdus nas nyams su blangs pa'i mthus / /
tshe de nyid la rdo rje'i sku brnyes pa / /
'chi med rnal 'byor mchog la phyag 'tshal lo / /
rigs kun bdag po drug pa rdo rje 'chang / /
rmad byung thugs rjes sna tshogs skur sprul nas / /
'gro kun byang chub mchog la 'god mdzad pa / /
blo bzang don grub zhabs la phyag 'tshal lo / /
dpal ldan mkhas mchog bye ba'i zur phud la / /
mkhyen rab mtshungs med gom pa 'god mkhas pa / /
gzhung lugs kun mkhyen sangs rgyas ye shes ces / /
mtshan mchog don dang ldan la phyag 'tshal lo / /
bde gshegs kun gyi yab gcig 'jam pa'i dbyangs / /
mtha' dag bgegs dpung 'joms mdzad gshin rje'i gshed / /
dbyer med sku bzhi'i bdag nyid skyabs kyi phul / /
rje btsun rtsa ba'i bla ma la phyag 'tshal / /
de ltar bstod pa'i rnam dkar dge ba'i mthus / /
tshe rabs kun tu dal 'byor rten thob cing / /
bshes gnyen dam pas 'bral med rjes bzung ste / /
thun mong lam gyi rim pa mthar phyin shog /
'jam dpal dpa' bo'i rim gnyis gru chen la / /
brten nas rgyud sde'i rgya mtshor legs zhugs te / /
sku gsum rin chen gling du bgrod gyur nas / /
srid zhi'i dbul ba ma lus sel bar shog /
ces pa 'di ni dge slong mdo sngags nyin byed bzang pos 'di lta bu zhig dgos ces @# / /
gsol ba nan cher btab pa la brten nas /
gshin rje'i gshed kyi rnal 'byor pa blo bzang chos kyi rgyal mtshan gyis thon dga' ldan rdzong du sbyar ba'o / / / /
