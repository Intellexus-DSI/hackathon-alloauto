@# / /
rje btsun 'jam dpal dbyangs chos kyi rgyal mtshan gyis mdzad pa'i grub mtha'i rnam gzhag bzhugs so / /
@# / /
bla ma mgon po 'jam dpal dbyangs dang ngo bo dbyer ma mchis pa'i rje btsun dam pa rnams la phyag 'tshal lo / /
'dir grub mtha'i rnam gzhag bshad pa la /
mtshan nyid /
dbye ba /
phye ba so so'i don bshad pa'o / /
dang po ni /
dkon mchog gsum skyabs gnas yang dag tu khas len zhing /
de las gzhan pa'i skyabs gnas mi 'dod pa'i grub mtha' smra ba'i gang zag de /
nang pa sangs rgyas pa'i grub mtha' smra ba'i gang zag gi mtshan nyid /
gnyis pa de la dbye na /
bye brag smra ba /
mdo sde pa /
sems tsam pa /
ngo bo nyid med par smra ba dang bzhi las /
dang po gnyis la don smra sde gnyis kyang zer ro / /
gsum pa ni /
bye brag smra ba'i lugs /
mdo sde pa'i lugs /
sems tsam pa'i lugs /
ngo bo nyid med par smra ba'i lugs bshad pa'o / /
dang po la mtshan nyid /
dbye ba /
sgra bshad pa /
yul gyi 'dod tshul /
yul can gyi 'dod tshul /
bdag med kyi 'dod tshul /
sa lam gyi rnam gzhag bshad pa'o / /
dang po ni /
rang rig mi 'dod cing phyi don bden grub tu 'dod pa'i theg dman gyi grub mtha' smra ba'i gang zag bye brag @# / /
smra ba'i mtshan nyid /
gnyis pa ni /
de la dbye na /
kha che bye brag smra ba /
nyi 'og pa /
yul dbus kyi bye brag smra ba dang gsum yod /
gsum pa ni /
ci'i phyir bye brag smra ba zhes bya zhe na /
bye brag bshad mdzod chen mo'i rjes su 'brangs nas grub mtha' smra bas na de ltar brjod pa'am yang na dus gsum rdzad kyi bye brag tu smra bas bye brag smra ba zhes brjod pa'i phyir /
bzhi pa ni /
don byed nus pa dngos po'i mtshan nyid /
dngos po /
yod pa /
shes bya rnams don gcig /
de la dbye na /
rtag pa'i dngos po /
mi rtag pa'i dngos po gnyis las /
dang po ni /
'dus ma byas kyi nam mkha' /
so sor brtags 'gog /
so sor brtags min gyi 'gog pa lta bu /
gnyis pa ni /
skyes pa /
byas pa /
mi rtag pa lta bu'o / /
yang dngos po la dbye na /
kun rdzob bden pa dang /
don dam bden pa gnyis su yod /
dang po ni /
bcom pa'am blos cha shas so sor bsal ba na rang 'dzin gyi blos 'dor ba'i chos su dmigs pa de /
kun rdzob bden pa'i mtshan nyid /
mtshan gzhi ni /
bum pa dang snam bu lta bu yin te /
bum pa tho bas bcom pa na /
rang 'dzin gyi blos 'dor ba yin pa'i phyir dang /
snam bu'i snal ma so sor bsal ba na rang 'dzin gyi blos 'dor ba yin pa'i phyir /
gnyis pa ni /
bcom pa'am blos so sor bsal ba na rang 'dzin gyi blos mi 'dor ba'i chos su dmigs pa de don dam bden pa'i mtshan nyid /
mtshan gzhi ni /
rdul phran phyogs kyi cha med dang /
shes pa dus kyi cha med dang /
'dus ma byas lta bu yin te /
mdzod las /
gang la bcom dang blo yis gzhan / /
bsal na de blo mi 'jug pa / /
bum chu bzhin du kun rdzob tu / /
yod de don dam yod gzhan no zhes gsungs pa'i phyir /
des na dus gsum rdzas su 'dod cing /
bum pa bum pa'i 'das pa'i dus su yang yod /
bum pa bum pa'i ma 'ongs pa'i dus su yang yod par 'dod pa'i phyir /
lnga pa yul can gyi 'dod tshul ni /
phung po lnga tshogs tsam gang zag gi mtshan gzhi dang /
yid kyi rnam shes gang zag gi mtshan gzhir 'dod pa sogs su yod pa'i phyir /
blo la tshad ma dang /
tshad min gyi blo gnyis las /
dang po la mngon sum gyi tshad ma dang /
rjes su dpag ba'i tshad ma gnyis /
dang po ni /
dbang po'i mngon sum /
yid kyi mngon sum /
rnal 'byor mngon sum dang gsum las /
dbang po'i mngon sum gyi tshad ma la shes pas ma khyab ste /
mig gi dbang po mngon sum gyi tshad ma yin pa'i phyir /
rnal 'byor mngon sum la yang /
gang zag gi bdag med mngon sum du rtogs pa'i rnal 'byor mngon sum dang /
phra ba'i mi rtag pa mngon sum du rtogs pa'i rnal 'byor mngon sum gnyis yod /
dang po la /
gang zag rtag gcig rang dbang can gyis stong par rtogs pa'i rnal 'byor @# / /
mngon sum dang /
gang zag rang skya thub pa'i rdzas yod kyis stong par rtogs pa'i rnal 'byor mngon sum gnyis yod /
drug pa bdag med 'dod tshul ni /
bdag med phra mo dang /
gang zag gi bdag med phra mo don gcig tu 'dod cing /
chos kyi bdag med khas mi len te /
des gzhi grub na chos bdag yin pas khyab pa khas len pa'i phyir /
de rnams kyi nang nas gnal ma bu pas rtag gcig rang dbang can gyis stong pa'i gang zag gi bdag med khas len zhing /
rang skya thub pa'i rdzas yod kyis stong pa'i gang zag gi bdag med khas mi len te /
des phung po dang ngo bo gcig dang tha dad dang rtag mi rtag gang du'ang brjod du med pa'i rang skya thub pa'i rdzas yod kyi bdag khas len pa yin pa'i phyir /
bdun pa sa lam gyi rnam gzhag la yang /
spang bya dang /
sa lam gyi rnam gzhag dngos bshad pa'o / /
dang po ni /
sgrib pa la /
nyon mongs can dang /
nyon mongs can ma yin pa'i sgrib pa gnyis su 'dod cing /
shes sgrib kyi tha snyad med pa yin no / /
dang pos gtso bor thar pa 'thob pa la bar du gcod par byed /
gnyis pas /
gtso bor thams cad mkhyen pa 'thob pa la bar du gcod par byed pa yin pa'i phyir /
dang po'i mtshan gzhi gang zag rang skya thub pa'i rdzas yod du 'dzin pa'i rtog pa dang /
de'i dbang gis byung ba'i dug gsum sa bon dang bcas pa lta bu'o / /
gnyis pa ni /
gang zag rang skye thub pa'i rdzas yod du 'dzin pa'i rtog pa'i bag chags dang /
de'i dbang gis byung ba'i sems kyi gnas ngan len lta bu /
gnyis pa sa lam gyi rnam gzhag dngos bshad pa la /
theg pa gsum gyi gang zag kyis lam bgrod tshul gyi khyad par 'dod do / /
nyan thos kyi rigs can rnams kyis gang zag rang skya thub pa'i rdzas yod kyis stong par rtogs pa'i lta ba de /
bsod nams kyi tshogs chung ngu dang zung du 'brel te /
tshe gsum la sogs pa'i bar du goms par byas nas byang chub chung ngu 'thob par byed /
rang rgyal gyi rigs can rnams kyis de 'dra ba'i lta ba de /
bsod nams kyi tshogs 'bring dang zung du 'brel te /
bskal pa brgya la sogs pa'i bar du goms par byas nas byang chub 'bring 'thob par byed /
byang sems rnams kyis de 'dra ba'i lta ba de /
bsod nams kyis tshogs chen po dang zung du 'brel te /
bskal chen grangs med gsum la sogs pa'i bar du goms par byas nas byang chub chen po 'thob par byed pa yin pa'i phyir /
de rnams kyis tshogs gsog tshul gyi khyad par yod de /
byang sems rnams kyis tshogs lam chen po man chad du bskal chen grangs med gsum la sogs pa'i bar du tshogs bsags nas sbyor lam drod nas mi slob lam gyi bar stan thog gcig la mngon du byed /
rang rgyal gyi rigs can rnams / /
tshogs lam chen po man chad du bskal chen brgya la sogs pa'i bar du tshogs bsags nas sbyor lam drod nas mi slob lam gyi bar stan thog gcig la mngon du byed /
nyan thos kyi rigs can rnams kyis slob lam bzhi ka'i gnas skabs su tshogs gsogs cing 'phags lam thob nas kyang skye srid bcu bzhi'i bar du slob lam la slob dgos pa yang yod pa'i phyir /
des na de dag gis sangs rgyas kyi gzugs phung sangs rgyas ma yin par 'dod de /
de spang bya yin pa'i phyir te /
de sngar gyi byang sems sbyor lam pa'i lus rten dang tshe gcig gis bsdus pa yin pa'i phyir /
khyab ste /
byang sems sbyor lam pa'i lus rten de snga ma'i las nyon gyis @# / /
'phangs pa'i phung po yin pa'i phyir /
des longs spyod rdzogs sku khas mi len zhing /
mchog gi sprul sku lhag med du mya ngan las 'das pa'i tshe rig pa rgyun chad par 'dod /
sangs rgyas 'phags pas sdug kun ma lus par spangs kyang de'i rgyud la sdug bden yod pa mi 'gal te /
sdug bden la dmigs pa'i nyon mongs ma lus par spangs pa na sdug bden spangs par 'jog pa'i phyir /
nyan rang dgra bcom pas dgra bcom pa'i go 'phang thob nas sku tshe'i 'du byed ma btang gi bar lhag bcas pa dang /
sku tshe'i 'du byed btang nas lhag med du mya ngan las 'das par 'jog pa'i phyir /
lhag bcas myang 'das kyi tshe nyon mongs can gyi sgrib pa ma lus par spangs kyang /
nyon mongs can ma yin pa'i sgrib pa ma spangs pa yod /
lhag med myang 'das kyi tshe de gnyen po'i stobs kyis bcom pa ma yin kyang /
de med de /
de'i tshe de'i rten rig pa rgyun chad pa yin pa'i phyir /
dngos smra ba rnams kyis mdo'i drang nges 'byed pa'i tshe sgra ji bzhin du khas blang du rung mi rung gis sgo nas 'byed cing /
don smra gnyis kyis theg chen gyi sde snod sangs rgyas kyi bkar mi 'dod de /
bye brag smra ba phal che bas mdo la nges don gyi mdos khyab pa khas len pa'i phyir /
!gnyis pa mdo sde pa'i lugs bshad pa la /
mtshan nyid /
dbye ba /
sgra bshad pa /
yul gyi 'dod tshul /
yul can gyi 'dod tshul /
bdag med kyi 'dod tshul /
sa lam gyi rnam gzhag bshad pa dang bdun /
dang po ni /
rang rig dang phyi don gnyis ka khas len pa'i theg dman gyi grub mtha' smra ba'i gang zag de /
mdo sde pa'i mtshan nyid /
mdo sde pa dang dpe ston pa don gcig /
gnyis pa de la dbye na /
lung gi rjes 'brang gi mdo sde pa dang /
rigs pa'i rjes 'brang gi mdo sde pa gnyis yod /
dang po ni /
mngon pa mdzod kyi rjes 'brang gi mdo sde pa lta bu /
gnyis pa ni /
tshad ma sde bdun gyi rjes 'brang gi mdo sde pa lta bu'o / /
gsum pa ni /
ci'i phyir mdo sde pa zhes bya zhe na /
bcom ldan 'das kyi mdo'i rjes su 'brangs nas grub mtha' smra bas na mdo sde pa dang /
chos thams cad dpe'i sgo nas bstan par 'dod pas na dpe ston pa zhes brjod pa'i phyir /
bzhi pa ni /
tshad mas dmigs pa yod pa'i mtshan nyid /
de la dbye na /
kun rdzob bden pa dang /
don dam bden pa gnyis yod /
don dam par don byed nus pa'i chos de /
don dam bden pa'i mtshan nyid /
don dam bden pa /
bden par grub pa /
dngos po /
byas pa /
mi rtag pa /
'dus byas /
rdzas /
rang mtshan rnams don gcig /
don dam par don byed mi nus pa'i chos /
kun rdzob bden pa'i mtshan nyid /
kun rdzob bden pa /
rdzun par grub pa /
rtag pa /
spyi mtshan rnams don gcig /
yang yod pa la dbye na /
dgag pa dang /
sgrub pa gnyis /
rang 'dzin gyi blos rang gi dgag bya bcad pa'i sgo nas rtogs par bya ba /
dgag pa'i mtshan nyid /
rang 'dzin gyi blos rang gi dgag bya ma bcad pa'i sgo nas rtogs par bya ba /
sgrub pa'i mtshan nyid /
dang po la yang /
med dgag dang /
ma yin dgag gnyis las /
dang po'i mtshan gzhi ni /
'dus ma byas kyi nam mkha' /
'gog bden /
stong nyid lta bu'o / /
gnyis pa'i mtshan gzhi /
dngos po ma yin pa las log pa /
bum 'dzin rtog pa la bum pa ma yin pa las log par snang ba lta bu'o / /
yang yod pa la dbye na /
gcig dang tha dad gnyis las /
dang po la yang /
rdzun pa'i gcig dang /
bden pa'i gcig gnyis las /
dang po ni /
shes bya dang /
spyi mtshan lta bu'o / /
gnyis pa ni /
dngos @# / /
po dang /
mi rtag pa lta bu /
gnyis pa tha dad la yang /
rdzun pa'i tha dad dang /
bden pa'i tha dad gnyis las /
dang po ni /
bum pa'i ldog pa dang ka ba'i ldog pa gnyis lta bu /
gnyis pa ni /
bum pa dang ka ba gnyis lta bu /
des na 'das pa dang ma 'ongs pa gnyis rtag pa dang /
da ltar ba dang dngos po don gcig yin no / /
lnga pa yul can gyi 'dod tshul ni /
mdo sde pa la /
phung po'i rgyun gang zag gi mtshan gzhir 'dod pa dang /
yid kyi rnam shes gang zag gi mtshan gzhir 'dod pa gnyis las /
dang po ni /
mngon pa mdzod kyi rjes 'brang gi mdo sde pa lta bu /
gnyis pa ni /
tshad ma sde bdun gyi rjes 'brang gi mdo sde pa lta bu /
gsal zhing rig pa blo'i mtshan nyid /
blo la tshad ma dang /
tshad min gyi blo gnyis yod /
gsar du mi slu ba'i rig pa tshad ma'i mtshan nyid /
tshad ma'i mtshan nyid kyi zur du gsar du dang /
mi slu ba dang /
rig pa zhes gsum smos pa la dgos pa yod de /
gsar du zhes pas dpyad shes tshad ma yin pa gcod /
mi slu ba zhes pas yid dpyod tshad ma yin pa gcod /
rig pa zhes pas dbang po gzugs can pa tshad ma yin pa gcod pa yin pa'i phyir /
tshad ma la dbye na /
mngon sum gyi tshad ma dang /
rjes su dpag pa'i tshad ma gnyis yod /
rtog pa dang bral zhing ma 'khrul ba'i rig pa mngon sum gyi mtshan nyid /
rtog pa dang bral zhing gsar du mi slu ba'i rig pa de /
mngon sum gyi tshad ma'i mtshan nyid /
mngon sum gyi tshad ma la dbye na /
rang rig mngon sum gyi tshad ma /
dbang po'i mngon sum gyi tshad ma /
yid kyi mngon sum gyi tshad ma /
rnal 'byor mngon sum gyi tshad ma dang bzhi las /
kha nang kho nar phyogs shing 'dzin pa yan gar bar gyur pa'i rtog pa dang bral zhing gsar du mi slu ba'i rig pa /
dang po'i mtshan nyid /
rang gi thun mong ma yin pa'i bdag rkyen dbang po gzugs can pa la brten nas byung ba'i rtog pa dang bral zhing gsar du mi slu ba'i rig pa /
gnyis pa'i mtshan nyid /
rang gi thun mong ma yin pa'i bdag rkyen yid dbang la brten nas byung ba'i rtog pa dang bral zhing gsar du mi slu ba'i rig pa /
gsum pa'i mtshan nyid /
rang gi bdag rkyen zhi lhag zung 'brel gyi ting nge 'dzin la brten nas phra ba'i mi rtag pa dang /
gang zag gi bdag med phra rags gang rung mngon sum du rtogs pa'i ye shes / /
bzhi pa'i mtshan nyid /
rnal 'byor mngon sum gyi tshad ma la dbye na /
phra ba'i mi rtag pa mngon sum du rtogs pa'i tshad ma dang /
gang zag gi bdag med rags pa mngon sum du rtogs pa'i tshad ma dang /
gang zag gi bdag med phra mo mngon sum du rtogs pa'i tshad ma dang gsum yod /
rang gi rten rtags yang dag la brten nas skyes pa'i gsar du mi slu ba'i zhen rig de /
rjes su dpag pa'i tshad ma'i mtshan nyid /
de la dbye na /
dngos stobs rjes dpag /
grags pa'i rjes dpag /
yid ched rjes dpag dang gsum las /
byas rtags kyis sgra mi rtag rtogs kyi rjes dpag dang po'i mtshan gzhi /
rtog yul na yod pa'i rtags las ri bong can zla sgras brjod rung du rtogs pa'i rjes dpag gnyis pa'i mtshan gzhi /
dpyad gsum gyis dag pa'i lung gi rtags las /
sbyin pas longs spyod khrims kyis bde / /
zhes sogs kyi lung rang gi bstan don mi slu bar rtogs pa'i rjes dpag lta bu /
gsum pa'i mtshan gzhi yin /
grags pa'i rjes dpag la dngos stobs kyis rjes dpag gis khyab cing /
mngon sum yin na mngon sum tshad ma yin pas ma khyab pa dang /
@# / /
rjes dpag yin na rjes dpag tshad ma yin pas ma khyab ste /
gzugs 'dzin dbang po mngon sum skad cig gnyis pa dang /
sgra mi rtag rtogs kyi rjes dpag skad cig gnyis pa rnams dpyad shes yin pa'i phyir te /
'thad ldan las /
mngon sum dang rjes su dpag pa'i skad cig dang po gnyis ni tshad ma yin la /
de dag gi rgyun du gyur pa grub bde tha mi dad pa'i phyir phyi ma rnams ni tshad ma yin pa spangs pa'o / /
zhes gsungs pa'i phyir /
gnyis pa gsar du mi slu ba ma yin pa'i rig pa /
tshad min gyi blo'i mtshan nyid de la dbye na /
dpyad shes log shes /
the tshom /
yid dpyod /
snang la ma nges pa'i blo dang lnga yod /
rtogs zin rtogs pa'i rig pa /
dang po'i mtshan nyid /
de la yang /
rtog pa dpyad shes /
rtog med dpyad shes gnyis las /
dang po ni /
sngo 'dzin dbang mngon gyis drangs nas skyes pa'i sngon po dran pa'i dran shes dang /
sgra mi rtag rtogs kyi rjes dpag skad cig gnyis pa lta bu /
gnyis pa ni /
gzugs 'dzin dbang po mngon sum skad cig gnyis pa lta bu /
gnyis pa ni /
phyin ci log tu zhugs pa'i rig pa /
log shes kyi mtshan nyid /
de la yang /
rtog pa log shes dang /
rtog med log shes gnyis las /
dang po ni /
sgra rtag 'dzin rtog pa lta bu /
gnyis pa ni /
zla gcig zla gnyis su snang ba'i dbang shes dang /
gangs ri sngon por snang ba'i dbang shes lta bu /
gsum pa ni /
rang stobs kyis mtha' gnyis su dogs pa'i sems byung the tshom gyi mtshan nyid /
de dang mtshungs ldan du gyur pa'i yid kyi rnam shes dang /
de'i 'khor du byung ba'i tshor ba rnams ni rang stobs kyis mtha' gnyis su dogs pa ma yin te /
de rnams the tshom de'i stobs kyis mtha' gnyis su dogs pa yin pa'i phyir /
de la yang /
don 'gyur gyi the tshom /
don mi 'gyur gyi the tshom /
cha snyoms pa'i the tshom dang gsum las /
dang po ni /
sgra mi rtag gam snyam pa'i the tshom lta bu /
gnyis pa ni /
sgra rtag gam snyam pa'i the tshom lta bu /
gsum pa ni /
sgra rtag gam mi rtag snyam pa'i the tshom lta bu /
bzhi pa ni /
rang yul la zhen pas slu ba'i zhen rig don 'thun de /
yid dpyod kyi mtshan nyid /
de la yang /
rgyu mtshan med pa'i yid dpyod /
rgyu mtshan dang 'gal ba'i yid dpyod /
rgyu mtshan ma nges pa'i yid dpyod /
rgyu mtshan ma grub pa'i yid dpyod /
rgyu mtshan yod kyang gtan la ma phebs pa'i yid dpyod dang lnga las /
sgra mi rtag ces ba'i ngag tsam la brten nas sgra mi rtag par 'dzin pa'i blo lta bu /
dang po'i mtshan gzhi yin te /
sgra mi rtag ces pa'i sgra des sgra mi rtag pa'i dam bca' brjod pa yin gyi /
sgra mi rtag pa'i rgyu mtshan yang dag ma brjod pa'i phyir /
don byed nus stong gi rtags las sgra mi rtag par 'dzin pa'i blo lta bu /
gnyis pa'i mtshan gzhi yin te /
don byed nus stong sgra dang 'gal ba yin pa'i phyir /
gzhal bya'i rtags las sgra mi rtag par 'dzin pa'i blo lta bu /
gsum pa'i mtshan gzhi yin te /
gzhal bya sgra mi rtag par sgrub pa'i ma nges pa'i gtan tshigs yin pa'i phyir /
mig shes kyi gzung bya'i rtags las sgra mi rtag par 'dzin pa'i blo lta bu /
bzhi pa'i mtshan gzhi yin te /
mig shes kyi gzung bya sgra mi rtag par sgrub pa'i ma grub pa'i gtan tshigs yin pa'i phyir /
sgra mi rtag par chad mas ma nges pa'i gang zag gi rgyud kyi byas rtags las sgra mi rtag par 'dzin pa'i blo lta bu /
lnga pa'i mtshan gzhi yin te /
byas pa sgra mi rtag par @# / /
sgrub pa'i rgyu mtshan yang dag yin yang /
de 'dra ba'i gang zag des de'i rgyu mtshan yang dag de /
gtan la ma phabs pa yin pa'i phyir /
lnga pa ni rang yul ma nges pa'i gsal snang can gyi ma 'khrul ba'i rig pa de /
snang la ma nges ba'i blo'i mtshan nyid /
de la dbye na /
kho rang du gyur ba'i dbang mngon /
yid kyi mngon sum dang rang rig mngon sum gsum las /
dang po ni /
mig gzugs mdzes pa la lhag par chags pa'i dus kyi sgra 'dzin nyan shes lta bu /
gnyis pa ni /
so skye'i rgyud kyi gzugs sogs don lnga 'dzin pa'i yid kyi mngon sum lta bu /
gsum pa ni /
so skye'i rgyud kyi gzugs sogs don lnga 'dzin pa'i yid kyi mngon sum nyams su myong ba'i rang rig lta bu /
spyir yul can la dbye na /
skyes bu /
ngag /
tshad ma gsum yod /
yul can tshad ma de la dbye na /
skyes bu tshad ma /
ngag tshad ma /
shes pa tshad ma dang /
gsum las /
dang po ni /
ston pa sangs rgyas lta bu la byed /
gnyis pa ni /
bden bzhi'i chos 'khor lta bu la byed /
gsum pa ni /
mngon sum tshad ma dang /
rjes su dpag pa'i tshad ma lta bu yin no / /
drug pa bdag med 'dod tshul ni /
gang zag rtag gcig rang dbang can gyis stong pa gang zag gi bdag med rags pa dang /
gang zag rang skya thub pa'i rdzas yod kyis stong pa gang zag gi bdag med phra mor 'dod cing /
chos kyi bdag med khas mi len pa bye brag smra ba dang mtshungs /
bdun pa sa lam gyi rnam gzhag ni /
rigs can gsum ga'i tshogs gsog pa'i tshe slob lam bzhi ga'i gnas skabs su tshogs gsog pa yin pas de'i rgyu mtshan gyis sangs rgyas kyi gzugs phung sangs rgyas su khas len pa yin no / /
sgrib pa'i rnam gzhag dang sa lam gyi bgrod tshul sogs bye brag smra ba dang mtshungs so /
! /
gsum pa sems tsam pa'i lugs bshad pa la /
sa bcad sngar ltar bdun las /
dang po ni /
phyi don khas mi len cing /
rang rig bden grub tu 'dod pa'i theg chen gyi grub mtha' smra ba'i gang zag de /
sems tsam pa'i mtshan nyid /
sems tsam pa dang /
rnam rig pa dang /
rnal 'byor spyod pa ba rnams don gcig /
gnyis pa de la dbye na /
sems tsam rnam bden pa dang /
rnam rdzun pa gnyis las /
sems tsam pa gang zhig /
tshur mthong gi rgyud kyi gzugs 'dzin mngon sum la gzugs rags par snang ba'i cha la ma rig bag chags kyis bslad pa ma zhugs par 'dod pa de /
dang po'i mtshan nyid /
de gang zhig /
tshur mthong gi rgyud kyi gzugs 'dzin mngon sum la gzugs rags par snang ba'i cha la ma rig bag chags kyis bslad pa zhugs par 'dod pa de gnyis pa'i mtshan nyid /
rnam bden pa la dbye na /
gzungs 'dzin grangs mnyams pa /
sgong nga phyed tshal ba /
sna tshogs gnyis med pa dang gsum yod /
de rnams so so'i 'dod tshul yod de /
bya ma leb kyi gshog steng gi khra bo 'dzin pa'i mig shes kyi khra bo 'dzin pa'i tshe /
yul gyi ngos nas sngo ser sogs mi 'dra ba re re'i rnam pa gtad cing /
yul can gyi ngos nas kyang sngo ser sogs mi 'dra ba re re'i rnam pa rnam bden du skye bar 'dod pas na gzungs 'dzin grangs mnyams pa dang /
de ltar 'dzin pa'i tshe yul gyi ngos nas sngo ser sogs mi 'dra ba re re'i rnam pa gtad cing /
yul can gyi ngos nas sngo ser sogs mi 'dra ba re re'i rnam pa rnam med du skye bar 'dod pas na sgong nga phyed tshal ba dang /
de ltar 'dzin pa'i tshe yul gyi ngos nas sngo ser sogs mi 'dra ba re re'i rnam pa ma gtad cing /
@# / /
khra tsam gyi rnam pa gtad /
yul can gyi ngos nas sngo ser sogs mi 'dra ba re re'i rnam pa rnam med du ma skyes par /
khra tsam gyi rnam pa rnam med du skyes par 'dod pas na sna tshogs gnyis med pa zhes brjod pa yin pa'i phyir /
gnyis pa rnam rdzun pa la dbye na /
dri bcas rnam rdzun pa /
dri med rnam rdzun pa gnyis su yod /
gsum pa sems tsam pa'i sgra bshad pa ni /
ci'i phyir /
sems tsam pa zhes bya zhe na /
chos rnams sems kyi bdag nyid tsam du 'dod pas na sems tsam pa dang /
chos thams cad rnam par rig pa'i bdag nyid tsam du 'dod pas na rnam rig pa zhes brjod pa yin pa'i phyir /
bzhi pa yul gyi 'dod tshul ni /
shes bya la dbye na /
don dam bden pa dang /
kun rdzob bden pa gnyis yod /
rang mngon sum du rtogs pa'i mngon sum tshad mas gnyis snang nub pa'i sgo nas rtog par bya ba /
dang po'i mtshan nyid /
don dam bden pa /
chos nyid /
chos dbyings /
gnas lugs mthar thug rnams don gcig /
don dam bden pa la dbye na /
chos kyi bdag med phra mo dang /
gang zag gi bdag med phra mo gnyis yod /
chos kyi bdag med phra mo la stong gzhi'i sgo nas dbye na /
stong nyid nyi shu /
de las bsdu na bco brgyad /
de las bsdu na bcu drug /
de las bsdu na stong nyid bzhi sogs yod /
chos kyi bdag med phra mo'i mtshan gzhi ni /
gzugs dang gzugs 'dzin pa'i tshad ma rdzas gzhan gyis stong pa'i stong nyid dang /
gzugs gzugs zhes pa'i sgra 'jug pa'i 'jug gzhir rang gi mtshan nyid kyis grub pas stong pa'i stong nyid lta bu /
gang zag gi bdag med phra mo'i mtshan gzhi ni /
gang zag rang skya thub pa'i rdzas yod kyis stong pa'i stong nyid lta bu /
rang mngon sum du rtogs pa'i mngon sum tshad mas gnyis snang dang bcas pa'i sgo nas rtogs par bya ba de /
kun rdzob bden pa'i mtshan nyid /
dbye na /
gzhan dbang dang /
kun btags kyis bsdus ba'i kun rdzob bden pa gnyis su yod /
dang po dang 'dus byas don gcig /
gnyis pa dang /
don dam bden pa las gzhan pa'i 'dus ma byas kyi chos don gcig /
dngos po thams cad bden par grub pa dang /
rdzun pa'i gzhi 'thun du khas le na /
chos nyid thams cad bden par grub pa dang /
bden pa'i gzhi 'thun du khas le na /
chos nyid las gzhan pa'i 'dus ma byas thams cad rdzun par grub pa dang /
rdzun pa'i gzhi 'thun du khas lan pa yin no / /
chos nyid la med dgag gi khyab cing /
med dgag gzhan rnams kyi mtshan gzhi mdo sde ba dang mtshungs la /
gzugs sogs don lnga po de kun gzhi'i rnam shes kyi steng du thun mong ba dang thun mongs ma yin pa'i las kyi bag chags bzhag pa la brten nas nang shes pa'i rdzas kyi steng nas skyes pa yin gyi phyi rol gyi don du grub pa ma yin pa'i phyir /
rnam bden pa ltar na /
gzugs sogs don lnga po de /
phyi rol gyi don ma yin kyang rags par grub par khas len /
rnam rdzun pa ltar na /
gzugs sogs don lnga rags pa ma yin te /
rags par grub na phyi don du grub dgos pa'i phyir /
lnga pa yul can gyi 'dod tshul ni /
rnam bden pa ltar na /
rnam shes tshogs brgyad du khas len te /
grub mtha' smra ba gzhan gyis khas len pa'i rnam shes tshogs drug gi steng du /
kun gzhi'i rnam shes dang /
nyon yid bsnan pa'i rnam shes tshogs brgyad du 'dod /
kun gzhi'i @# / /
rnam shes dang /
nyon yid gnyis kyi mtshan gzhi yod de /
rnam shes tshogs drug las don gzhan zhing /
rang gi bdag rkyen dbang po la mi ltos pa'i rnam shes dang po dang /
dmigs pa kun gzhi la dmigs shing rnam pa rang skya thub pa'i rdzas yod kyis ngar 'dzin pa'i rnam shes gnyis pa yin par 'dod /
kun gzhi'i rnam shes de /
las 'bras kyi rten du gyur pa'i gang zag gi mtshan gzhir 'dod /
rnam rdzun pa ltar na rnam shes tshogs drug tu 'dod cing /
las 'bras kyi rten du gyur pa'i gang zag gi mtshan gzhir /
yid kyi rnam shes tsam 'jog pa yin pa'i phyir /
blo la tshad ma dang /
tshad min gyi blo gnyis su 'dod cing /
tshad ma la mngon sum tshad ma dang /
rjes su dpag pa'i tshad ma gnyis su 'dod /
mngon sum la bzhi yod cing /
rang rig mngon sum dang /
rnal 'byor mngon sum la ma 'khrul ba'i shes pas khyab /
so skye'i rgyud kyi dbang po'i mngon sum la 'khrul shes kyis khyab /
de'i rgyud kyi yid kyi mngon sum la 'khrul shes dang ma 'khrul ba'i shes pa gnyis yod /
mngon sum la mngon sum gyi tshad mas ma khyab ste /
so skye'i rgyud la gzugs 'dzin yid mngon yod kyang /
de'i rgyud la gzugs 'dzin yid mngon gyi tshad ma med pa'i phyir /
de'i rgyud kyi gzugs 'dzin yid mngon nyams su myong ba'i rang rig dang /
gzugs 'dzin dbang po'i mngon sum skad cig gnyis pa rnams tshad ma ma yin pa'i phyir /
rnal 'byor mngon sum la phra ba'i mi rtag pa mngon sum du rtogs pa'i rnal 'byor mngon sum dang /
gang zag gi bdag med phra mo dang /
gang zag gi bdag med rags pa dang /
chos kyi bdag med mngon sum du rtogs pa'i rnal 'byor mngon sum dang bzhi yod /
rjes dpag tshad ma la rtog pas khyab cing /
chos de la rjes dpag yin na chos de la rtog pa yin pas ma khyab ste /
sgra mi rtag rtogs kyi rjes dpag de sgra rtag stong la rjes dpag yin kyang de la rtog pa ma yin pa'i phyir te /
chos de la rtog pa yin na chos de'i rnam pa shar bas khyab pa gang zhig sgra mi rtag rtogs kyi rjes dpag de la sgra rtag stong gi rnam pa ma shar ba'i phyir /
des de dngos su ma rtogs pa'i phyir /
des sgra mi rtag pa dngos su rtogs pa'i shugs la de rtogs pa'i phyir /
drug pa bdag med 'dod tshul ni /
gang zag gi bdag med phra rags kyi mtshan gzhi rang rgyud pa man chad 'jog tshul 'dra la /
chos kyi bdag med kyi mtshan gzhi /
gzugs dang gzugs 'dzin tshad ma rdzas gzhan gyis stong pa'i stong nyid lta bu la byed /
bdun pas lam gyi rnam gzhag bshad pa la /
spang bya dang /
sa lam gyi rnam gzhag dngos bshad pa'o / /
dang po ni /
gang zag gi bdag 'dzin sa bon dang bcas pa dang /
de'i dbang gis byung ba'i dug gsum sa bon dang bcas pa nyon sgrib dang /
bden 'dzin sa bon dang bcas pa dang /
de'i bag chags dang de'i dbang gis byung ba'i gnyis snang 'khrul pa thams cad shes sgrib tu 'jog /
gnyis pa ni /
gang zag gi bdag med rtogs pa'i lta ba de /
nyan thos kyi rigs can rnams kyis ched du bya ba rang don du bsod nams kyi tshogs chung ngu dang /
rang rgyal gyi rigs can rnams kyis ched du bya ba rang don du bsod nams kyi tshogs 'bring dang zung du 'brel te /
tshe gsum dang bskal pa brgya la sogs pa'i bar du goms par byas pa la brten nas rang rang gi byang chub mngon du byed /
byang sems @# / /
rnams kyis gzungs 'dzin rdzas gzhan gyis stong par rtogs pa'i lta ba de ched du bya ba gzhan don du bsod nams kyi tshogs chen po dang zung du 'brel te bskal pa grangs med gsum la sogs pa'i bar du goms par byas pa la brten nas rang gi byang chub mngon du byed /
rnam bden pa ltar na /
nyan rang dgra bcom pa rnams lhag med du mya ngan las 'das pa na rig pa rgyun chad par 'dod /
sangs rgyas 'phags pa rig pa rgyun chad pa mi srid par 'dod pa yin te /
byang sems rnams dang por 'og min du longs skur sangs rgyas pa'i longs sku de 'khor ba ji srid ma stongs kyi bar du rnam pa'i rigs 'dra rgyun mi chad par gdul bya rang rang gi skal ba dang 'tsham par sprul pa sna tshogs kyis gzhan don byed par 'dod pa'i phyir /
theg pa gsum rigs so sor nges pa yin te /
sems can rnams thog ma med pa nas rigs sam khams mi 'dra ba gsum /
de las mos pa mi 'dra ba gsum /
de las sgrub ba mi 'dra ba gsum /
de las 'bras bu mi 'dra ba gsum /
de las 'bras bu mi 'dra ba gsu 'thob par 'dod pa yin pa'i phyir /
rnam rdzun pa ltar na /
nyan rang dgra bcom pa rnams lhag med du mya ngan las 'das pa na rig pa rgyun chad par mi 'dod de /
des de'i tshe sdug kun gyis bsdus pa'i rig pa tsam rgyun chad par 'dod kyang /
rig pa tsam zhig sangs rgyas kyi sar 'gro bar 'dod pas mthar thug theg pa gcig tu grub par 'dod do /
! /
bzhi pa ngo bo nyid med par smra ba'i lugs bshad pa la /
mtshan nyid /
dbye ba /
phye ba so so'i don bshad pa'o / /
dang po ni /
bden dngos tha snyad du yang mi 'dod pa'i theg chen gyi grub mtha' smra ba'i gang zag de /
ngo bo nyid med par smra ba'i mtshan nyid /
gnyis pa ni /
de la dbye na /
rang rgyud pa dang /
thal 'gyur pa gnyis yod /
gsum pa ni /
rang rgyud pa'i lugs bshad pa dang /
thal 'gyur ba'i lugs bshad pa'o / /
dang po la /
mtshan nyid /
dbye ba /
sgra bshad pa /
yul dang /
yul can gyi 'dod tshul /
bdag med kyi 'dod tshul /
sa lam gyi rnam gzhag bshad pa dang bdun las /
dang po ni /
rang rgyud kyi rtags zhal gyis bzhes ba'i sgo nas bden dngos tha snyad du'ang mi 'dod pa'i dbu ma pa de /
rang rgyud pa'i mtshan nyid /
de dang rang bzhin gyis yod par smra ba'i dbu ma pa don gcig /
gnyis pa de la dbye na /
mdo sde spyod pa'i dbu ma rang rgyud pa dang /
rnal 'byor spyod pa'i dbu ma rang rgyud pa gnyis yod /
tha snyad kyi rnam gzhag phal cher mdo sde pa dang sgo bstun nas smra ba'i dbu ma pa de /
dang bo'i mtshan nyid| tha snyad kyi rnam gzhag phal cher sems tsam pa dang sgo bstun nas smra ba'i dbu ma pa de /
gnyis pa'i mtshan nyid /
dang po'i mtshan gzhi legs ldan 'byed dang /
ye shes snying po lta bu'o / /
gnyis pa'i mtshan gzhi /
zhi ba 'tsho /
seng ge bzang po /
ka ma la shI la dpon slob lta bu'o / /
gsum pa ni /
legs ldan 'byed chos can /
khyod la dbu ma rang rgyud pa zhes brjod pa'i rgyu mtshan yod de /
rang rgyud kyi rtags khas len pa'i dbu ma pa yin pa'i rgyu mtshan gyis de ltar brjod pa'i phyir /
bzhi pa ni /
rang gi mtshan nyid kyis grub pa /
rang ngos nas grub pa /
rang bzhin gyi sa grub pa rnams don gcig /
'dus ma byas kyi nam mkha' /
'gog bden /
'das /
ma 'ongs /
gang zag gi bdag med phra mo rnams med dgag dang /
@# / /
kun rdzob bden pa gnyis kar 'dod /
don dam bden pa /
chos nyid /
chos kyi bdag med phra mo rnams don gcig /
mdo sde spyod pa'i dbu ma pa ltar na /
gzugs sogs don lnga shes pa dang ngo bo tha dad cing /
rdul phran cha med las brtsams pa'i rags pa phyi don du 'dod /
rnal 'byor spyod pa'i dbu ma pa ltar na /
gzugs sogs don lnga rang 'dzin pa'i shes pa dang ngo bo gcig tu 'dod /
lnga pa ni yid kyi rnam shes gang zag gi mtshan gzhi dang /
rnam shes tshogs drug tu 'dod /
blo la tshad ma dang tshad min gyi blo gnyis yod /
dang po la mngon sum tshad ma dang /
rjes su dpag pa'i tshad ma gnyis yod /
mdo sde spyod pa'i dbu ma pa ltar na /
rang rig mngon sum mi 'dod /
gcig shos ltar na /
mngon sum bzhi ga 'dod cing /
rang rig mngon sum dang /
rnal 'byor mngon sum la ma 'khrul ba'i shes pas khyab /
gzhan gnyis la 'khrul ma 'khrul gnyis ka yod /
mdo sems gnyis ka dang rang rgyud pa rnams kyis mngon sum la rtog bral gyi shes pas khyab pa dang /
dpyad shes la tshad min gyi shes pas khyab pa dang /
rang gi zhen yul la 'khrul ba'i shes pa la /
log shes kyis khyab pa dang /
chos de la 'khrul shes yin na /
chos de la tshad ma ma yin pas khyab pa dang /
rjes dpag yin na rang gi snang yul la tshad ma ma yin pas khyab pa sogs khas len pa'i phyir /
drug pa ni /
gang zag rtag gcig rang dbang can gyis stong pa gang zag gi bdag med rags pa dang /
gang zag rang skya thub pa'i rdzas yod kyis stong pa gang zag gi bdag med phra mor 'dod /
rnal 'byor spyod pa'i dbu ma pa ltar na /
gzugs dang gzugs 'dzin pa'i tshad ma rdzas gzhan gyis stong pa chos kyi bdag med rags pa dang /
chos thams cad bden pas stong pa chos kyi bdag med phra mor 'dod pa yin pa'i phyir /
bdag med gnyis dgag bya'i sgo nas 'byed pa yin gyi stong gzhi'i sgo nas 'byed pa ma yin te /
gzhi gang zag gi steng du dgag bya bden grub bkag pa de chos kyi bdag med phra mo dang /
gzhi gang zag gi steng du rang skya thub pa'i rdzas yod du grub pa bkag pa de /
gang zag gi bdag med phra mo yin pa'i phyir /
bdag 'dzin gnyis 'dzin stangs kyi sgo nas 'byed pa yin gyi dmigs pa'i sgo nas ma yin te /
gzhi gang zag la dmigs nas bden grub tu 'dzin pa de /
chos kyi bdag 'dzin dang /
gzhi gang zag la dmigs nas rang skya thub pa'i rdzas yod du grub par 'dzin pa de /
gang zag gi bdag 'dzin yin pa'i phyir /
bdun pa ni /
rnal 'byor spyod pa'i dbu ma pa ltar na /
theg pa gsum gyi gang zag gi khyad par rnams spang bya'i gtso bo sgrib pa mi 'dra ba gsum /
bsgom bya'i gtso bo lta ba mi 'dra ba gsum gyi sgo nas 'jog pa yin te /
nyan thos kyi rigs can rnams kyis rang skya thub pa'i rdzas yod du grub par 'dzin pa'i rtog pa 'khor bcas spang bya'i gtso bor byas nas de'i gnyen por gang zag rang skya thub pa'i rdzas yod du grub pas stong par rtogs pa'i lta ba de bsgom bya'i gtso bor byas pa las byang chub chung ngu 'thob par byed /
rang rgyal gyi rigs can rnams kyis gzugs dang gzugs 'dzin pa'i tshad ma rdzas gzhan du 'dzin pa'i rtog pa spang bya'i gtso @# / /
bor byas nas de'i gnyen por gzungs 'dzin rdzas gzhan gyis stong par rtogs pa'i lta ba sgom bya'i gtso bor byas pa las byang chub 'bring 'thob par byed /
byang sems rnams kyis bden 'dzin bag chags dang bcas pa spang bya'i gtso bor byas nas de'i gnyen por chos thams cad bden med du rtogs pa'i lta ba sgom bya'i gtso bor byas pa las byang chub chen po 'thob par byed pa yin pa'i phyir /
mdo sde spyod pa'i dbu ma pa ltar na /
nyan rang gnyis kyi spang bya'i gtso bo dang bsgom bya'i gtso bo la khyad par med de /
de gnyis kas nyon sgrib spang bya'i gtso bor byed pa mtshungs /
gang zag gi bdag med bsgom bya'i gtso bor byed pa yang mtshungs pa'i phyir /
'on kyang /
de gnyis la 'bras bu dman mchog gi khyad par yod pa'i rgyu mtshan yod de /
bsod nams kyi tshogs rgya che chung dang yun ring thung gi dbang gis khyad par yod pa'i phyir /
mdo la theg chen gyi mdo dang theg dman gyi mdo gnyis dang /
drang nges kyi cha gnyis su 'dod pa sems tsam pa dang mtshungs la /
mtshan gzhi mi 'dra ba yin te /
sems tsam pas 'khor lo dang po gnyis drang don gyi mdo dang /
phyi ma nges don gyi mdor 'dod /
skabs 'dir 'khor lo thog mtha' gnyis drang don gyi mdo dang /
bar pa la drang nges kyi cha gnyis yod de /
dgag bya la don dam gyi khyad par sbyar ba rnams nges don gyi mdo dang /
de ltar ma sbyar ba'i 'khor lo bar pa rnams drang don gyi mdor 'dod pa yin pa'i phyir /
! /
gnyis pa thal 'gyur ba'i lugs bshad pa la /
sngar ltar bdun las /
dang po ni /
gzhan grags kyi thal 'gyur tsam zhal gyis bzhes pa'i sgo nas bden dngos tha snyad du'ang mi 'dod pa'i dbu ma pa de thal 'gyur ba'i mtshan nyid /
gnyis pa ni /
slob dpon sangs rgyas bskyangs /
zla grags /
zhi ba lha lta bu'o / /
gsum pa ni /
slob dpon sangs rgyas bskyangs chos can /
khyod la thal 'gyur ba zhes brjod pa'i rgyu mtshan yod de /
thal 'gyur tsam gyis phyi rgol gyi rgyud la bsgrub bya rtogs pa'i rjes dpag skye bar 'dod pas de ltar brjod pa'i phyir /
bzhi pa yil gyi 'dod tshul ni /
yul de la lkog gyur dang /
mngon gyur gnyis yod /
rtags la brten nas rtogs dgos pa'i yul rnams lkog gyur dang /
tshur mthong rnams kyis rtags la mi brten par myong stobs kyis nges nus pa'i yul rnams mngon gyur du 'jog /
dang po'i mtshan gzhi /
sgra mi rtag pa /
sgra bden stong lta bu la byed /
gnyis pa'i mtshan gzhi /
bum pa dang /
snam bu lta bu la byed /
mngon sum dang /
mngon gyur don gcig /
yang yul de la /
kun rdzob bden pa dang /
don dam bden pa gnyis yod /
tha snyad dpyod byed kyi tshad ma'i rnyed don gang zhig /
tha snyad dpyod byed kyi tshad ma rang nyid la tha snyad dpyod byed kyi tshad mar song ba /
rang nyid kun rdzob bden pa yin pa'i mtshan nyid /
de la yang dag @# / /
kun rdzob dang /
log pa'i kun rdzob gnyis su 'byed mi rigs te /
yang dag kun rdzob med pa'i phyir te /
kun rdzob yin na yang dag ma yin dgos pa'i phyir te /
de yin na log pa yin dgos pa'i phyir /
kun rdzob bden pa la 'jig rten shes ngo la ltos te yang log gnyis su 'byed rigs te /
gzugs de 'jig rten shes ngo la ltos te yang dag dang /
me long nang gi byad bzhin gyi gzugs brnyan de 'jig rten shes ngo la ltos te log pa yin pa'i phyir /
'jig rten shes ngo la ltos te yang dag yin na yod pas ma khyab ste /
gzugs bden grub de /
de yin pa'i phyir /
gnyis pa ni /
mthar thug dpyod byed kyi tshad ma'i rnyed don gang zhig /
mthar thug dpyod byed kyi tshad ma rang nyid la mthar thug dpyod byed kyi tshad mar song ba /
rang nyid don dam bden pa yin pa'i mtshan nyid /
dbye ba sems tsam pa'i skabs dang 'dra zhing /
skabs 'dir 'gog bden la don dam bden pas khyab pa khas len pa'i phyir /
lnga pa yul can gyi 'dod tshul ni /
phung po lnga la brten nas btags pa'i nga tsam gang zag gi mtshan gzhir 'dod cing /
gang zag la ldan min 'du byed kyis khyab /
blo la tshad ma dang tshad min gyi blo gnyis yod /
tshad ma la mngon sum gyi tshad ma dang rjes su dpag pa'i tshad ma gnyis yod /
rang rig mngon sum mi 'dod cing /
sems can gyi rgyud kyi dbang shes la 'khrul shes kyis khyab /
yid shes dang rnal 'byor mngon sum la 'khrul ma 'khrul gnyis yod /
mngon sum gyi tshad ma la rtog bcas mngon sum tshad ma dang /
rtog med mngon sum tshad ma gnyis yod /
dang po'i mtshan gzhi /
sgra mi rtag rtogs kyi rjes dpag skad cig gnyis pa dang /
sngo 'dzin dbang mngon gyis drangs nas skyes pa'i sngon po don 'thun du dran pa'i dran shes lta bu la byed /
gnyis pa'i mtshan gzhi /
gzugs 'dzin dbang po'i mngon sum lta bu la byed /
mngon sum tshad ma yin na mngon sum yin pas mkhyab ste /
rnal 'byor mngon sum yin na mngon sum ma yin dgos pa'i phyir te /
mngon sum dang mngon gyur don gcig pa'i phyir /
dpyad shes yin na mngon sum tshad ma yin pas khyab /
rjes dpag la dbye na /
dngos stobs rjes dpag /
grags pa'i rjes dpag /
dpe nyer 'jal gyi rjes dpag /
yid ches rjes dpag dang bzhi yod /
grags pa'i rjes dpag dang dpe nyer 'jal gyi rjes dpag gnyis dngos stobs rjes dpag gi nang du 'du /
tshad ma yin na rang gi zhen yul la ma 'khrul pas ma khyab ste /
sgra mi rtag rtogs kyi rjes dpag de sgra mi rtag pa la 'khrul shes yin pa'i phyir /
shes pa yin na rang gi gzhal bya rtogs pas khyab ste /
ri bong r+wa'i don spyi ri bong r+wa 'dzin rtog pa'i gzhal bya dang /
sgra rtag pa'i don sbyi sgra rtag 'dzin rtog pa'i gzhal bya yin pa'i phyir /
drug pa bdag med 'dod tshul ni /
gang zag rang skya thub pa'i rdzas yod kyi grub pa'i stong pa gang zag gi bdag @# / /
med rags pa dang /
gang zag bden pas stong pa gang zag gi bdag med phra mor 'dod /
rdul phran cha med bsags pa'i rags pa dang /
de 'dzin pa'i tshad ma rdzas gzhan gyis stong pa chos kyi bdag med rags pa dang /
gdags gzhi phung po bden pas stong pa chos kyi bdag med phra mor 'jog pa yin pa'i phyir /
bdag med gnyis stong bzhi'i sgo nas 'byed pa yin gyi /
dgag bya'i sgo nas mi 'byed de /
gzhi gang zag gi steng du dgag bya /
bden grub bkag pa gang zag gi bdag med phra mo dang /
gzhi phung sogs kyi steng du dgags bya bden grub bkag pa chos kyi bdag med phra mo yin no / /
bdag 'dzin gnyis dmigs pa'i sgo nas 'byed pa yin gyi /
'dzin stangs kyi sgo nas 'byed pa ma yin te /
gzhi gang zag la dmigs nas bden grub tu 'dzin pa gang zag gi bdag 'dzin dang /
gdags gzhi phung sogs la dmigs nas bden grub tu 'dzin pa chos kyi bdag 'dzin phra mor 'jog pa yin pa'i phyir /
bdun pa sa lam gyi rnam gzhag bshad pa la /
spangs bya dang /
sa lam gyi rnam gzhag dngos bshad pa'o / /
dang po ni /
bdag 'dzin phra rags sa bon dang bcas pa dang /
de'i dbang gis byung ba'i chags sogs sa bon dang bcas pa nyon sgrib dang /
gtso bor thar pa 'thob pa la bar du gcod pa'i sgrib par 'jog /
bden 'dzin gyi bag chags dang de'i dbang gis byung ba'i gnyis snang 'khrul pa'i cha thams cad shes sgrib dang /
gtso bor thams cad mkhyen pa 'thob pa la bar du gcod pa'i sgrib par 'jog /
theg pa gsum ga'i gang zag rnams kyi bsgom bya'i lta ba la mtho dman gyis khyad par med de /
de gsum gyi gang zag gi bdag med dang /
chos kyi bdag med phra mo bsgom bya'i gtso bor byed pa mtshungs pa'i phyir /
spang bya'i gtso bo la khyad par yod de /
nyan rang rnams kyis bdag 'dzin gnyis sa bon dang bcas pa spang bya'i gtso bor byed /
byang sems rnams kyis de'i bag chags spang bya'i gtso bor byed /
nyan rang dgra bcom mnyam gzhag pa'i rgyud kyi bdag 'dzin gnyis sa bon dang bcas pa spangs pas khyad par du byas pa'i de bzhin nyid lhag med myang 'das dang /
nyan rang dgra bcom rjes thob pa'i rgyud kyi de 'dra ba'i de bzhin nyid lhag bcas myang 'das yin pa'i phyir /
dang po nyid nas rigs nges pa'i theg chen gyi rigs can rnams kyis nyon sgrib spangs pa dang /
sa brgyad pa thob pa dus mnyam zhing /
shes sgrib spangs pa dang sku bzhi mngon du byed pa dus mnyam pa yin pa'i phyir / / / /
@# / /
swa sti /
gsung rab rgya mtsho bsrub pa'i snying po mchog /
rgya bod mkhas pa yongs kyi grub pa'i mtha' / /
bye mdo sems tsam dbu ma thal rang gis / /
bzhed srol ma 'dres gsal bar mdzad pa'i gzugs / /
gsal byed nor bu'i me long grub mtha'i gzhung / /
nyung ngu'i tshig gis gsal bar bshad 'di rmad / /
par bskrun sbyin bdag mkhas dbang zhwa sar gyi / /
bstan pa'i gsal byed rgya lu sprul pa'i sku / /
dge 'dun bsod nams chos 'phel sku mchog dang / /
mdzod pa @# / /
chos mdzad blo bzang bstan pa yis / /
'dir 'bad dge bas bdag dang 'gro ba kun / /
zung 'jug sku bzhi'i go 'phang myur thob shog /
bcas par byang smon tshig 'di ni ser byes mkhan zur bsod nams grags pas sbyar ba'i yi ge pa ni rtse'i drang yig bstan 'dzin phun tshogs so / /
'dis kyang thub pa'i bstan pa rin po che sge thams cad nas phyogs thams cad du dar zhing rgyas la yun ring du gnas par gyur cig /
bkra shis / / / /
