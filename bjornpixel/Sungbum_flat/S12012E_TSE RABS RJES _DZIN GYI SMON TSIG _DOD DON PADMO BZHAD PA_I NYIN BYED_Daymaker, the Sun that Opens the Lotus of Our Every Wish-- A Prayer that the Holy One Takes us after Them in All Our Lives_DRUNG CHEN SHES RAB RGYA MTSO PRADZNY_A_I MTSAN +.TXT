@# / /
tshe rabs rjes 'dzin gyi smon tshig 'dod don padmo bzhad pa'i nyin byed ces bya ba bzhugs / /
@## / /
dkon zhing don che thub gsung rgya mtsho'i bdag /
mchog gsum rin chen kun 'dus ngo bo nyid / /
rgyal bstan bshad sgrub zung gis spel mkhas pa'i / /
mtshan ldan ba shes gnyen dam par gsol ba 'debs / /
byang chub par gyi gnas lus longs spyod 'khor / /
dus gsum bsags pa'i rang gzhan dge tshogs bcas / /
mkha' khyab srid zhi'i gdung ba zhi ba'i rgyur| |mgon khyod zag med thugs dgongs rdzogs phyir 'bul / /
dge bas deng nas tshe rabs thams cad du / /
khyod zhabs gtsug gi rgyan du mi 'bral zhing / /
zab rgyas gsung gis rtag tu 'tsho ba dang / /
thugs yid gcig tu 'dres par byin gyis rlobs / /
khyod ni bla ma yi dam chos srung sogs / /
kun 'dus skyabs gcig dam par gsol 'debs na / /
@## / /
skye shi bar do'i gnas skabs gang du yang / /
'bral med dgyes bzhin rjes su bzung du gsol / /
ma nor lam ston bshes kyis zin pa'i tshe / /
skyon rtog skad cig tsam yang mi skye zhing / /
bsam dang sbyor bas tshul bzhin legs bsten nas / /
thos bsam sgom pas rgyal rnams mnyes byed shog /
mu mtha' med pa'i zhing khams rab 'byams su / /
mgon khyod mngon par 'tshad rgya'i tshul bstan tshe / /
gsang ba'i mdzod 'dzin sras kyi mchog gyur nas / /
mi ldog lung bstan myur du thob par shog /
brtan pa ma rnyed skye ba thams cad du / /
dal brgyad 'byor bcu theg mchog 'khor lo bzhi / /
mtho ris yon tan bdun ldan dpal thob nas / /
srid par zhen log rab tu 'byung bar shog /
che gsal myur zhing zab pa'i shes rab kyis / /
mdo rgyud rgya mtsho'i dgongs don 'byed pa la / /
smra ba zla med spobs pa mchog brnyes te / /
'chad rtsod rtsom la thogs pa med par shog /
gtsug lag yongs kyi gnad bsdus dka' bo ta lnga / /
de yi yang snying gsang chen rgyud sde bzhi / /
mkhas pa'i dga' ston thun mong rig gnas kun / /
khong du chud de rmongs mun sangs par shog /
nges 'byung byang sems mtha' bral zab mo'i lta / /
rim gnyis lam gyi bgrod pa myur rdzogs nas / /
sku thugs dbyer med kha sbyor bdun ldan gyi / /
go 'phang thob ste 'gro rnams sgrol bar shog /
tshe yi mthar yang mgon po khyod nyid kyis / /
dgyes pa'i gsung gis dbugs dbyung legs bstsal te / /
gnad gcod 'khrul snang chags zhen kun zhi nas / /
dag pa'i zhing mchog rnams su drang du gsol / /
ma 'ongs rigs ldan drag po'i 'khor lo yis / /
dum bu bcu gnyis sa ya khyon kun la / /
rdzogs ldan gsang chen dga' ston 'gyed pa'i tshe / /
rin chen lta bu'i gdul byar bdag gyur cig /
tshe lo brgyad khri'i dus su byams mgon gyis / /
bcu gnyis mdzad pa'i 'od snang sgro ba'i tshe / /
'khor gyi thog mar gyur te rgyal sras kyi / /
rlabs chen spyod pa'i pha rol phyin gyur cig /
phyi ru zhi dul 'dul khrims gtsang mas mdzes /
nang du rgyal sras spyod pa'i khur 'dzin cing / /
gsang ba bde stong mchog las mi 'da' ba'i / /
blo bzang rgyal ba'i bstan dang 'bral med shog /
nam mkha' ji srid 'gro ba'i don gyi phyir / /
dus gsum rgyal dang rgyal sras thams cad kyi / /
@# / /
dpag yas spyod dang smon lam ma lus pa / /
sgrub pa'i snying stobs g.yob med gyur cig /
brtse ldan bla ma mchog gi thugs rje mthu / /
sras bcas rgyal ba zhi khro'i byin rlabs dang / /
chos nyid 'gyur med rten 'brel mi bslu ba'i / /
bden pas smon gnas mtha' dag myur 'grub shog /
ces tshe rabs rjes 'dzin gyi smon tshig 'dod don padmo bzhad pa'i nyin byed ces bya ba'i yang dad brtson rnam dpyod rmad du byung ba dge slong smon lam mchog grub sogs mang po'i 'dod mos ltar /
btsun gzugs shes rab rgya mtshos sman ri'i rtser skyo sang du phyin pa'i tshe sug bris su bgyis ba'o /
EE /
'di yang mdzod dge'i dgon gsar dga' ldan rab rgyas gling nas par du bkod / / / /
mang+ga laM / /
