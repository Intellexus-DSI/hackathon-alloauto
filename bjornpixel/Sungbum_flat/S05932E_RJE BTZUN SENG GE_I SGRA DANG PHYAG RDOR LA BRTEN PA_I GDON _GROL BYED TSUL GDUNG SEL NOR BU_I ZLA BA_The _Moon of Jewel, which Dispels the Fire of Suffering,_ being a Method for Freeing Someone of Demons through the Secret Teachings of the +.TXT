@# / /
rje btsun seng ge'i sgra dang phyag rdor la brten pa'i gdon 'grol byed tshul gdung sel nor bu'i zla ba zhes bya ba bzhugs so / /
@## / /
na mo gu ru many+dzu g+ho ShA ya /
dngos grub rtsa ba drin can bla ma dang / /
thugs rje'i bdag nyid rje btsun seng ge'i sgra / /
mthu stobs dbang phyug dpal ldan gsang ba'i bdag /
dbyer med zhabs kyi padmor phyag byas te / /
klu gnyan sa bdag gnod pas gdungs pa yi / /
nyam thag mgon med 'gro rnams bskyab pa'i phyir / /
gdon 'gro la cho ga rgyud dang rgya gzhung dang / /
dam pa'i man ngag ji bzhin mdor bsdus bshad / /
de la rje btsun seng ge'i sgra'am phyag rdor ci rigs la brten pa'i sa bdag gdon 'grol bya bar 'dod pas /
bsnyen pa sngon du btang /
skyed mos tshal lam /
'bab chu'i 'gram sogs yid mthun gyi gnas ci rigs par pad ra rdor rta babs @# / /
med pa'i dkyil 'khor gru bzhi sgo bzhi'i nang chu ris sngon pos gang ba'i dbus su padma 'dab brgyad lte ba dang bcas pa de'i g.yas g.yon du zangs gzhong re re bshams pa'i g.yas ngos kyi nang du bag phye dang bsres pa'i zan las dbus su wa ru Na /
phyogs mtshams su klu chen brgyad /
stod mi la smad sbrul mjug tu 'khyil ba /
sbrul gyi gdengs ka bdun bdun dang ldan pa phyag thal mo sbyar ba byed /
zangs gzhong gnyis pa'i nang du sa bdag chen po'i gzugs ri rab gru bzhi rked par bcad pa lta bu'i steng gi zur bzhir glang gi mgo bo bzhi yod par bya /
de'i mthar bya khyung /
rma bya| gla ba /
phag bzhi ma gtogs pa'i sems can gyi gzugs sna tshogs pas bskor /
zangs gzhong gnyis ka'i phyogs mtshams bzhir zan la btsugs pa'i smyug ldem la ras dmar po'i 'phan dang cod pan gyis brgyan cing /
de dag gi bar yang ras skud dmar po'i lda ldis brgyan /
mdun du mchod pa rnam pa lnga dang| yi dam klu sa bdag gnod byed rnams la re re ste /
gtor ma lnga bshams /
sgrub pa po khrus byas shing gtsang sbra dang ldan pas theg pa chen po'i gso sbyong blangs /
skyabs 'gro sems bskyed rgyud dang 'dres nges pa bya /
rang nyid skad cig gis rje btsun seng ge'i sgrar gsal ba'i thugs ka'i hrIH yig las 'phros pa'i 'od zer gyis bla ma dang dbyer med pa'i rje btsun seng ge'i sgra la sangs rgyas dang byang chub sems dpa'i tshogs kyis bskor ba mdun gyi nam mkhar spyan drangs /
oM gu ru siM ha nA da sar+b+ba bud+d+ha bo d+hi sa twe b+h+yaH zhes phyag byas /
oM sar+b+ba ta thA ga ta ar+g+haM /
pA tyaM| puSh+pe| d+hU pe| A lo ke /
g+han+d+he /
nai we tya /
shap+ta pra tI ts+tsha hUM swAhA /
dkon mchog gsum la bdag skyabs mchi zhes pa nas /
'gro la phan phyir sangs rgyas 'grub par shog /
ces pa'i bar gyis sems bskyed /
tshad med bzhi bsgom /
badzra mu tshogs zhing rang gnas su gshegs par gyur /
'jug pa med pa'i phyir bdag mdun phyogs gcig tu sgrub pa ni /
oM shU n+ya tA dz+nyA na badzra swA b+hA wa At+ma konyahaM /
stong pa nyid du gyur /
stong pa'i ngang las bdag dang mdun gyi gnas su /
gzhal yas khang gru bzhi sgo bzhi pa /
mtshan nyid thams cad dang ldan pa yangs shing rgya che ba'i nang du /
sna tshogs padma 'dab ma brgyad pa'i dbus su baM las padma dmar po'i lte @# / /
bar siM las seng ge dkar po'i steng du a las zla ba'i dkyil 'khor /
oM swa b+hA wa shud+d+ha sar+b+ba d+har+m+ma swa b+hA wa shud+d+ho nyahaM /
de ltar bdag gi de kho na nyid don dam par spros pa thams cad dang bral ba ji ltar yin pa de bzhin du /
lha'i de kho na nyid kyang de ltar yin pas /
de gnyis chu dang 'o ma 'dres pa bzhin du rnam par mi rtog par snang ba'i sgo de nyid du bdag dang lha'i de kho na nyid dbyer mi phyed par gyur| stong pa'i ngang las oM AH grIH siM ha nA da hUM phaT /
ces pa'i sngags kyi gdangs kyi rnam pa nam mkha' la grag par gyur /
bdag dang lha'i de kho na nyid dbyer mi phyed pa'i rnam pa can gyi rang gi sems zla ba'i dkyil 'khor du gyur pa'i steng du sngags kyi gdangs kyi rnam pa nam mkha' la grag pa de nyid shin tu dag pa'i dngul chu gser gyi bye ma la zhen pa ltar yig 'bru bres pa'i rnam pa can du 'khod pa yongs su gyur pa las padma dkar po'i lte bar oM AH hrIH siM ha nA da hUM phaT ces pas mtshan par gyur /
zla ba phyag mtshan sngags dang bcas pa las 'od zer sna tshogs byung ba'i rtse mo las 'phags pa seng ge sgra'i gzugs dpag tu med pa byung nas nam mkha'i dbyings thams cad khyab par byas /
rgyal ba thams cad la mchod pa'i sprin chen po sprul pas legs par mchod /
gzhan yang sprin chen po sprul pa las bdud rtsi'i char rgyun babs pas dmyal ba la sogs pa'i 'gro ba thams cad kyi sdug bsngal gyi me rnams zhi zhing bde bas tshim par byas nas /
lha'i sku dang bcas pa'i 'od zer slar log rang gi sems zla ba'i dkyil 'khor phyag mtshan sngags dang bcas pa la zhugs pa las /
bdag gi gnas dang mdun gyi gzhal yas khang gi dbus su rje btsun seng ge sgra sku mdog dkar po zhal gcig phyag gnyis spyan gsum pa gzhon nu dka' thub pa'i tshul 'dzin cing /
ral pa'i cod pan can /
phyag g.yas sa gnon dang g.yon zla gdan la brten pa'i mtheb mdzub gnyis kyis padma'i rtsa ba bzung ba'i rtse mo gnyis su gyes pa'i steng du ye shes kyi ral gri dang dri zhim po'i me tog sna tshogs pas bkang ba'i thod pa bsnams pa /
sku'i g.yas su sbrul dkar po kha nas khrag 'dzag pas dkris pa'i rtse gsum zla ba la btsugs pa /
ras skud dmar po'i changs skud dang /
ras bzang po'i sham thabs gsol zhing /
sku las 'od zer lnga dang bcas pa'i de bzhin gshegs pa'i tshogs 'phro ba /
mdun bskyed kyi gtso bo'i mdun du baM las wa ru Na dkar po gtso bo la gus pas 'dud cing bka' nod pa /
'dab ma brgyad la phuH brgyad yongs su gyur pa las /
shar du mtha' yas sngon po /
lhor nor rgyas ser po /
nub tu 'jog po dmar po /
byang du stobs rgyu nag po /
mer padma dkar po /
bden bral du padma @# / /
chen po dkar po /
rlung du dung skyong dmar po /
dbang ldan du rigs ldan ljang gu /
thams cad kyang stod lha'i lus can /
smad sbrul mjug tu 'khyil ba /
gdengs ka bdun bdun dang ldan cing /
phyag gnyis thal mo sbyar nas gtso bo la 'dud pa /
de dag gi 'khor du klu rgyal rigs /
rje rigs /
bram ze'i rigs /
gdol pa'i rigs dang gzhan yang sa bdag klu gnyan sa srin thams cad kyis bskor ba dang /
khyad par sa bdag klu gnyan zha'o dang 'theng po don snying nyams pa lus longs spyod gnas mal sogs la gnod pas bun long du gyur pa dang /
lan chags sha 'khon bu lon chags pa rnams kyis gang bar gyur pa bsams la de dag rang dang sbyin bdag sogs la gnod par mi nus pa'i 'od kyi lcags ris bskor bar bsgom mo / /
dam tshig pa thams cad kyi spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros /
rang bzhin gyi gnas nas bsgoms pa dang 'dra ba'i ye shes pa rnams spyan drangs /
badzra sa ma ya dzaH ma lus sems can kun gyi mgon gyur cing / /
bdud sde dpung bcas mi bzad 'joms mdzad lha / /
dngos rnams ma lus ji bzhin mkhyen gyur pa'i / /
bcom ldan 'khor bcas gnas 'dir gshegs su gsol /
dzaH hUM baM hoH bdag bskyed rkyang pa bsgom na klu rnams kyang bzhag /
gtso rkyang la 'dir dbang bskur /
rgyas btab /
'og nas 'byung ba ltar mchod bstod byas /
rang gi thugs kar zla ba la gnas pa'i hrIH yig dkar po ring cha cheg drag dang bcas pa'i mthar gzungs thung dang gzungs ring /
na mo rat+na tra yA ya /
na maH Ar+ya a ba lo ke shwa ra ya /
bod+hi satwA ya /
mahA swatwA ya /
mahA kA ru Ni kA ya /
ta dya thA /
oM a ka Te /
bi ka Te /
ni ka Te /
ka TaM ka Te /
ka ro Te /
ka ro TaM /
bidya swAhA /
ces pa'i sngags 'phreng bas 'od zer 'phros pas /
rang gzhan gyi nad gdon sdig sgrib thams cad sbyangs par bsams te ci nus bzla /
mjug tu bsngo ba smon lam sogs bya'o / /
bdag mdun mnyam du bya tshe gtso bo spyan drangs pa'i mtshams nas lag pa g.yon pa'i mthe bong dang mthe'u chung gnyis brkyangs gzhan gsum khu tshur bcangs pa'i mthe bong gi rgyab tu g.yas pa'i sor mo lnga phral te bzhag pa gdengs ka'i phyag rgya bcas la /
gdengs ka nor bu 'bar ba'i 'od kyis ni / /
sa 'og mun pa ma lus sel mdzad cing / /
bstan la rab dga' mthu stobs bsam mi khyab / /
klu rgyal 'khor bcas gnas 'dir gshegs su gsol / /
rgya mtsho chen po'i klong dkyil nas / /
gtsug na rin chen klu yi rje / /
mtha' yas nor rgyas dung skyong dang / /
dga' bo 'jog po padma dang / /
padma chen po chu lha dang / /
stobs kyi rgyu dang ma dros dang / /
klu chen brgyad po 'khor dang bcas / /
gnas 'dir mchod kyis gshegs su gsol / /
rgyal rigs rje rigs bram ze'i rigs / /
dmangs rigs gdol pa nag po dang / /
klu bran gnyan @# / /
dang sa bdag sogs / /
sprul pa 'bum sde 'khor bcas rnams / /
zhe sdang gdug rtsub sems spongs la / /
gnas 'dir mchod kyis gshegs su gsol / /
oM e hya hi /
sar+b+ba nA ga rA dza sa pa ri wA ra sa ma ye swAhA /
zhes pas klu dang /
oM e hya hi sarba b+hU mi pa ti sa pa ri wA ra sa ma ye swAhA /
ces pas sa bdag sogs spyan drangs /
slar yang thugs ka'i hUM las 'od zer 'phros dbang gi lha rnams spyan drangs /
de bzhin gshegs pa thams cad kyis 'di la mngon par dbang bskur du gsol zhes gsol ba btab pas /
oM sarba ta thA ga ta a b+hi She ka ta sa ma ya shrI ye AH hUM zhes bdud rtsi'i chus dbang bskur bas lus gang /
dri ma dag chu lhag ma spyi gtsug tu gnas pa yongs su gyur pa las bcom ldan 'das la 'od dpag med dang /
klu rgyal rnams la gtso bos rgyas btab par gyur /
de nas mchod pa rnams bsangs sbyangs byin gyis brlabs te 'bul ba ni /
hrIH badzra kro d+ha ha ya gri ba hu lu hu lu hUM phaT /
oM swa b+hA wa shud+d+ha sarba d+har+m+ma swa b+hA wa shud d+honyahaM /
stong pa nyid du gyur /
stong pa'i ngang las oM las rin po che'i snod yangs shing rgya che ba rnams kyi nang du oM 'od du zhu ba las byung ba'i mchod yon /
zhabs bsil /
me tog /
bdug spos /
mar me /
dri| zhal zas rol mo rnams dwangs shing thogs pa med pa nam mkha' dang mnyam par gyur /
oM ar+g+haM AH hUM nas shap+ta AH hUM gi bar gyis byin gyis brlabs /
sangs rgyas kun gyis rtag par bsngags / /
yon tan dam pa kun bsags pa / /
spyan ras gzigs shes mtshan gsol ba'i / /
rtag par brtse la phyag 'tshal lo / /
khams gsum sems can thams cad dang / /
khyad par klu gnyan sa bdag gi /
nad dang sdug bsngal kun sel ba'i / /
seng ge'i sgra la phyag 'tshal lo /
zhes pas bstod /
de nas klu dang sa bdag gi mchod pa gnyis kyang rim pa bzhin sngar ltar byin gyis brlabs la /
oM sarba nA ga rA dza sa pa ri wA ra ar+g+haM pra tI ts+tsha hUM swAhA /
zhes pa nas shap+ta'i bar sbyar ba dang sa bdag klu gnyan sogs la /
oM b+hU mi pa ti sa pa ri wA ra ar+g+haM nas shap+ta'i bar gyis mchod /
thun mong du /
na ga ge sar sman gyi mchog /
sngags dang phyag rgyas byin rlabs nas / /
ting 'dzin 'phro 'du'i brdas bkrol te / /
klu chen brgyad la mchod par 'bul / /
sngon gyi dam tshig dran dgongs la / /
zhe sdang gdug las slar thul cig /
kaN+Da ka ri na ga puSha pa dang / /
rgya mtsho lbu ba chu srin sder mo dang / /
dbang po lag pa bal po se'u dang / /
spu shel rtse dang dmar shad lcug ma dang / /
gur kum ut+pal 'dam bu'i nags tshal dang / /
dar tshon sna lnga ras skud dmar po dang / /
li khri dmar po ga bur shel dang ni / /
shu thag dkar po snying po zho sha dang / /
mkhal ma zho sha stag gi shun pa dang / /
tsan+dan dkar dmar klu sman sna tshogs kyis / /
klu gnyan sa bdag rnams la mchod @# / /
par bgyi / /
bzhes nas yon bdag nad 'di bsal du gsol /
ces mchod la /
mtha' yas nor rgyas la sogs klu dbang rnams / /
yid bzhin rgya mtsho chen po yangs pa na / /
yid 'ongs rin chen sna tshogs kyis brgyan pa'i / /
pho brang 'byor pa chen po'i dbus na bzhugs / /
dbu la sbrul mgo gdengs kas mdzes pa'i dbus / /
yid bzhin nor bus bsam pa rdzogs byed cing / /
bdag gzhan don rnams phun tshogs 'grub pa'i gter / /
dbul ba'i mun sel 'od 'bar rnams kyis brgyan / /
gdengs can 'byor pa'i tshogs rnams thams cad rdzogs / /
mthu stobs rdzu 'phrul che la mnga' brnyes pa'i / /
klu dbang 'khor dang bcas la gus pas 'dud /
ces klu rnams la bstod la /
gtor ma rnams bsangs sbyangs /
stong pa'i ngang las oM las rin po che'i snod yangs shing rgya che ba rnams kyi nang du oM 'od du zhu ba las byung ba'i lha rdzas las grub pa'i gtor ma dwangs shing thogs pa med pa zag pa med pa'i bde ba khyad par can bskyed par gyur /
oM AH hUM /
lan gsum dang /
sngags drug dang /
phyag rgya drug gis byin gyis brlabs /
mgron rnams kyi ljags 'od zer gyi sbu gus drangs te gsol bar gyur /
oM AH hIH siM ha nA da sa pa ri wA ra i daM ba li taM kha kha khA hi khA hi /
zhes pa lan bdun gyis gtso bo dang /
klu rgyal rnams la /
wA ru Na ba li taM /
zhes sogs bum bsgrub nas 'byung ba ltar klu rang rang gi sngags kyi mthar i daM sogs sbyar ba gsum gsum gyis 'bul /
nA ga ku la pany+tsa sa pa ri wA ra /
i daM sogs gsum gyis klu rigs bzhi 'am lnga dang /
b+hU mi pa ti sa pa ri wA ra i daM sogs gsum gyis gnyan dang sa bdag la 'bul /
de nas /
klu chen brgyad po 'khor dang bcas / /
rigs lnga'i klu tshogs ma lus dang / /
khyad par 'di la 'tshe ba yi / /
sa bdag klu gnyan thams cad la / /
dkar gsum mngar gsum bdud rtsi'i chu / /
rin chen sna lnga klu yi gter / /
klu sman dar zab sna tshogs dang / /
rang rang dgyes pa'i dam rdzas rnams / /
ting 'dzin sngags dang phyag rgya yis / /
byin gyis brlabs te 'bul lags na / /
phyogs bcu'i klu yi pho brang du / /
bdud rtsi'i char rgyun 'bab gyur cig /
ces gtor ma phul nas bgegs dang gzhi bdag la'ang gtor ma spyi 'gro ltar bsngo 'o / /
de nas bum pa sgrub pa la /
dbang bskur ba'i bum pa dang /
rtsi sman gyi bum pa gnyis kha brgyan mgul cings dang bcas pa legs par bshams /
gla rtsi gtan ma 'dres pa'i dri bzang gis chus bkang /
khyad par rtsi sman gyi bum pa 'og nas 'byung ba'i klu sman dang gso ba'i sman rnams cung zad blug /
ra dkar mo dang ba dmar mo'i 'o ma dri bzang gi chu dang bcas pas bkang /
bsangs sbyangs /
stong pa'i ngang las b+h+rUM las rin po che'i bum pa phyi bum pa la rang gzhal yas khang yangs shing rgya che ba'i nang du sna tshogs padma 'dab ma brgyad pa'i @# / /
dbus su paM las padma dmar po'i lte bar siM las seng ge dkar po'i steng du a las zla ba'i dkyil 'khor /
de'i steng du hrIH dkar po de las 'od zer 'phros 'phags pa mchod sems can gyi don byas tshur 'dus yongs su gyur pa las /
rje btsun seng ge'i sgra sku mdog dkar po zhes pa nas /
de bzhin gshegs pa'i tshogs 'phro ba /
gtso bo'i mdun du wA ru Na dkar po zhes pa nas thal mo sbyar nas gtso bo la 'dud pa zhes pa'i bar mdun bskyed bzhin bya /
gtso 'khor thams cad kyi spyi bor oM dkar po /
zhes pa nas spyan 'dren dbang bskur rgyas btab mdun bskyed bzhin dang /
mchod bstod mdor bsdus byas la lha rnams kyi sku las bdud rtsi'i rgyun babs par bsams la gzungs thag nas bzung ste /
oM AH hrIH siM ha nA da hUM phaT /
ces gtso bo'i sngags gang mang bzla /
oM wA ru Na ye nA ga rA dza hUM naM hUM swAhA /
de bzhin du thog mtha' 'dra ba la wA ru Na'i bar| a nan+ta dang /
bA su ki dang /
tak+Sha ka dang /
karko Ta dang /
padma dang mahA padma dang shaM kha pA la dang /
ku li ka rnams bcug pa klu rgyal rnams dang /
oM nA ga ku la pany+tsa shIn+taM swAhA /
oM nA ga pra ti po ya swAhA /
oM nA ga pra b+han+tsa pu nya ba swAhA /
oM nA ga ta thA ga ti hriH ta hUM swAhA /
zhes pa klu rigs bzhi'i sngags brgya rtsa 'dren /
de nas gzungs thag rtsi sman gyi bum pa'i steng du spos nas gtso bo'i sngags dang /
shi ba gsos par byed pa /
oM ru ru s+phu ru dzwa la tiShTHa sid d+ha lo tsa ni sarba ar+tha sA d+ha ni swAhA /
zhes pa sangs rgyas spyan ma'i sngags dang /
rtsi sman rnams bdud rtsir sgyur ba'i sngags /
oM de bya amr-i ta nan ta ra b+hi sha ma ti pra tI ts+tsha ba sa nan na ma swAhA /
zhes pa rnams brgya rtsa re las mi nyung bar bzlas la /
sngon tshe rdzogs pa'i sangs rgyas kyis / /
sman rnams 'gro la phan pa'i phyir / /
byin gyis brlabs pa'i bden pa des / /
nad pa rnams kyi nad gsos shing / /
nyes pa thams cad 'joms byed pa'i / /
sman rnams bdud rtsir 'gyur bar shog /
ces bden stobs brjod la /
nad pa'i mdun du klu dang sa bdag gi gzugs 'gros bcug pa'i zangs gzhong de bzhag /
de'i mdun du dkar gsum mngar gsum klu sman sna tshogs dang bcas pa'i mchod pa lnga gtor ma dang bcas pa tshar gnyis bshams /
bgegs gtor sha chang la phug dang bcas pas brgyan pa'ang bshams /
khyed rang gi mdun gyi gzugs 'di rnams klu dang sa bdag de dang de dag dngos su bsams pa'i mthar khyed rang la gnod pa'i klu'i rigs bsam gyis mi khyab pas bskor ba dang /
glang mgo can 'di nyid sa bdag nag po dngos su bsams pa'i 'khor du gnyan dang sa srin khyad par du khyed rang la gnod cing lan chags pa'i sa bdag gi rigs kyis bskor ba'i mos pa mdzod /
ces brda' sprad gdengs ka'i phyag rgya bcas la /
gdengs ka nor bu 'bar ba'i 'od kyis ni zhes pa nas rang rang gi dam tshig pa @# / /
la thim par gyur /
ces pa'i bar mdun bskyed bzhin byas la /
gzugs 'gros rnams dang dbyer med du mos pa'i klu dang sa bdag rnams la gtor ma phul /
mchod bstod byas pas gnod 'tshe'i bsam sbyor thams cad zhi bar dpon slob gnyis kas bsam mo / /
de nas rtsi sman gyi bum pa lag tu thogs la /
rtsi sman gyi bum chu 'di nyid kyis gzugs 'gros rnams la gtor bas klu gnyan sa bdag rnams kyi gnod pa dang nad rnams bsos /
de bsos pas khyed rang gi nang rnams bsos pa'i mos pa mdzod /
ces brda' sprad la gtso bo'i sngags dang /
sangs rgyas spyan ma'i sngags brjod cing gzugs brnyan rnams la bum chu 'thor zhing /
hUM da ni thugs rje chen po ste / /
ba spu'i bu ga thams cad nas / /
gso ba'i bdud rtsi'i rgyun babs pas / /
klu rgyal 'khor bcas khyed rnams kun / /
zab mo'i sngags kyi gzi brjid kyis / /
bsreg dang btso ba'i sdug bsngal dang / /
mtshon cha rnam pa sna tshogs kyis / /
bsnun cing gtubs pa'i sdug bsngal sogs / /
sdug bsngal sna tshogs myong ba rnams / /
'chi med 'tsho ba'i sman rnams kyis / /
bsreg cing btso ba gsos gyur cig /
lus dang dbang po rgyas gyur cig /
mthu stobs ldan cing bde gyur cing / /
sdug bsngal kun las thar bar shog /
dga' dang byang chub sems ldan cing / /
dbang po rnams kyi spyod yul du / /
'dod dgu'i longs spyod ldan gyur cig /
nyams pa'i lus sogs gsos shing rgyas / /
yan lag tshang zhing bde gyur cig /
klu nad thams cad gsos gyur nas / /
sdug bsngal kun las thar bar shog /
ngan song gsum las yongs grol te / /
tshangs pa'i tshe dang ldan gyur cig /
chos spyod dbang po dul nas kyang / /
seng ge'i sgra yi zhal mthong shog /
sngags dang sman sogs byin rlabs kyis / /
bsam ngan sbyor rtsub zhi gyur nas / /
bcings pa'i nad las grol bar mdzod / /
nA ga rA dza phuH shAn+tiM ku ru swAhA /
bsdu na de tsam bya /
rgyas par na /
chag tshad ku ba'i bdud rtsi yis / /
mgo bo nyams pa gsos gyur cig /
gze ma 'phang chen bdud rtsi yis / /
skra la nyams pa X /
mu tig shel gong bdud rtsi yis / /
klad pa nyams pa X /
spu shel rtsi yi bdud rtsi yis / /
rna ba nyams pa X /
khra bo gzi yi bdud rtsi yis / /
spyan mig nyams pa X /
rgya spos dri yi bdud rtsi yis / /
sna ni nyams pa X /
mgron bu dkar po'i bdud rtsi yis / /
so ni nyams pa X /
le brgan dar gyi bdud rtsi yis / /
ljags ni nyams pa X /
bu ram bzang po'i bdud rtsi yis / /
sha nyams pa ni X /
snying po zhe sha'i bdud rtsi yis / /
don snying X /
rgya mtsho lbu ba'i bdud rtsi yis / /
glo ba nyams pa X /
gur kum bzang po'i bdud rtsi yis / /
mchin pa X /
mkhal ma zho sha'i bdud rtsi yis / /
mkhal ma X /
btsod mdung dmar po'i bdud rtsi yis / /
rgyu ma nyams X /
dbang po lag pa'i bdud rtsi yis / /
lag pa X /
chu srin sder mo'i @# / /
bdud rtsi yis / /
rkang pa nyams pa X /
dung dkar g.yas 'khyil bdud rtsi yis / /
rus pa nyams pa X /
mtshal chen da chu'i bdud rtsi yis / /
khrag ni nyams pa X /
ras skud dmar po'i bdud rtsi yis / /
tshe srog nyams pa X /
rma bya'i mdongs kyi bdud rtsi yis / /
bkrag mdangs X /
rin chen sna lnga'i bdud rtsi yis / /
nor dbyig nyams pa X /
'bru sna lnga yi bdud rtsi yis / /
yul khams nyams pa gsos gyur cig /
ces pa dang sngags brjod cing rtsi sman gyi bum chus gzugs 'gros rnams la gtor /
'di ltar 'phrin las 'chol zhing 'dod don gsol ba ni /
klu chen po brgyad dang de dag gi 'khor klu rgyal rigs rje rigs /
bram ze'i rigs /
dmangs rigs /
gdol pa'i rigs rnams dang /
gzhan yang klu bdud klu btsan klu gnyan sa bdag sa srin la sogs pa khyed rnams la mchod gtor phul nas 'phrin las gsol ba ni /
bdag dang che ge mo 'khor dang bcas pa bya ba mang zhing spyod pa rtsing bas sa brkos /
brag gshags /
na slog /
shing bcad /
rdo brkos /
chu dkrugs /
mi gtsang ba'i thabs gzhob sogs bag med pa'i spyod pa bgyis pas /
klu gnyan sa bdag rnams kyi lus longs spyod don snying nyams pa'i gnod pa dang /
thugs zur spyan zur la phog pa thams cad gsos par gyur cig /
de ltar gsos pas khyed rnams kyi mthong dug /
reg dug /
mche ba'i dug /
kha rlangs kyi dug /
sbyar ba'i dug rnams kyis bskyed pa'i mdze dang /
'bras dang /
shu ba dang /
phol mig dang /
bas bldags dang /
g.yan pa dang /
me dpal dang /
dreg grum dang /
rkang 'bam dang /
dmu chu la sogs pa'i nad rnams zhi zhing mi 'byung bar mdzad du gsol /
ces 'phrin las bcol la gdengs ka'i phyag rgya bcas te dam tshig sgrag pa ni /
hUM nga ni 'jig rten dbang phyug ste / /
klu rgyal 'khor dang bcas pa nyon / /
chos bshad bden tshig mi nyan na / /
rig sngags rgyal po'i bka' bcag pas / /
gso ba'i sman rnams thams cad kun / /
mtshon cha'i char du gyur nas ni / /
lus kyi gnad la gzer bar byed / /
bcad cing bcad cing dum bur 'gyur / /
mngar gsum la sogs gtor ma yang / /
dug chen ha la ha lar 'gyur / /
smyo dang rmongs par gyur nas ni / /
tsha ba chen pos gcing bar byed / /
des na dus rnams thams cad du / /
dam tshig 'di ni rtag tu bsrungs / /
oM AH hrIH siM ha na da sa ma ya rak+Sha rak+Sha hUM phaT /
ces brjod pas dam la gnas par bsam mo / /
de nas dbang bum gyi nang na yod pa'i gtso bos dbang bskur bar bsams la /
gzungs thung gi rjes su /
sarba nA ga duH kha pra sha ma na ye a b+hi Shiny+tsa /
zhes lan gsum mam bdun gyis klu rnams la dbang bskur /
yang gzungs kyi mjug la /
sarba nA ga ku la pany+tsa duH kha pra sha ma na ye a b+hi Shiny+tsa /
zhes klu rigs bzhi dang /
yang gzungs la /
sarba b+hU mi pa ti duH @# / /
kha zhes sogs kyis sa bdag rnams la dbang bskur bas dgyes bzhin du bsrung skyob byed par bsam mo / /
de nas bum chus lha la sku khrus gsol te dbang bum nyid du blug nas /
bsgrub bya 'khru zhing /
gtsug na yid bzhin nor bu can / /
mig ni gdangs pa lto 'phye'i rigs / /
klu chen brgyad po mthong ba'i dug /
bzod dka'i dug rnams phyir phyung zhig /
gtso bo'i gzungs dang bum bskyed du bshad pa'i sngags brjod pa'i rjes la| che ge mo'i sdig pa dang sgrib pa thams cad shAn+ti ku ru swAhA /
de bzhin du sbyar te /
nad thams cad X /
rims thams cad X /
gdon thams cad X /
nye bar 'tshe ba X /
dus ma yin par 'chi ba thams cad X /
'khon dang grib thams cad X /
byad dang byur thams cad X /
skal ba ngan pa thams cad X /
rmi ltas dang mtshan ma ngan pa thams cad X /
mtshan mo nag mo'i gdon thams cad X /
bdud kyi zhags pa thams cad X /
gshin rje'i pho nya thams cad X /
bgegs dang log 'dren thams cad X /
lo skeg zla skeg zhag skeg dus skeg sogs mdor na bkra mi shis pa thams cad sh+'+n+tiM ku ru swAhA /
lus can mgo bo tha dad la / /
zhe sdang drag po rgyal po'i rigs / /
rigs bzhi klu brgyad yid kyi dug /
bzod dka'i dug rnams phyir phyung zhig /
gshed la gnas pa mdzangs pa'i rigs / /
gtsang ma phal la gnod mi byed / /
klu bran 'bum sde reg pa'i dug /
bzod dka'i dug rnams X /
zhe ngan gnag pa byol song rigs / /
rmig bzhi lcags la na bun 'thibs / /
gnyan chen 'bum sde kha rlangs dug /
bzod dka'i dug X /
dman pa'i cha 'dzin zhe sdang can / /
bden pa mi nyan kun la gnod / /
sa bdag sde bzhi mche ba'i dug /
bzod dka'i dug X /
dregs pa sde brgyad 'bar ba yi / /
glen pa nga rgyal mthu bo che / /
'gro ba 'di la gang gnod pa / /
bzod dka'i dug X /
sbyor gzhan rab tu khros pa'i pho nya ni / /
sprul pa 'bum sdes 'gro la gnod pa skyel / /
sman dang sngags dang phyag rgya ting 'dzin gyis / /
bzod dka'i mi bzad dug rnams phyir phyung zhig /
ces brjod cing legs par 'khru'o / /
de nas bya ba pa ni /
rma bya'i mdongs kyi steng du zla dkyil la rje btsun gyi gzungs sngags me ltar 'bar ba'i 'od kyis bkrus pas ma dag pa'i nad gdon rnams byang ste dri chu'i nang du dor ba'i mos pa gyis shes brjod la gong gi shAn+tiM ku ru'i gnas su a pa na ye swAhA /
zhes byab bo / /
de nas bsrung ba ni /
bsgrub bya'i spyi bo sogs gnas rnams su /
rdo rje rgya gram du bzhag pas rdo rje'i go bskon te phyin chad gnod pas mi tshugs par gyur pa'i mos pa mdzod /
gong ltar shAn+tiM ku ru'i gnas su rak+Sha rak+Sha zhes brjod la seng ge'i sgra'i bsrung skud dkar po yang btags te /
rgyal ba rgyal sras bden pa'i byin rlabs dang / /
rje btsun seng ge'i sgra yi thugs rje yis / /
'gro ba 'di la bdag gis bsrungs zin gyis / /
'di la sus kyang gnod par ma byed cig /
@# / /
rtsa brgyud kyi bla ma dang /
dkon mchog gsum re re dang /
rje btsun seng ge'i sgra dang /
klu'i rgyal po rnams dang /
dpal mgon dam pa chos skyong ba'i bsrung ma rnams kyi bden pa dang /
bden pa chen pos byin gyis brlabs kyis /
che ge mo klu gnyan sa bdag gi gnod pa dang /
nad gdon bar chad mi mthun phyogs thams cad las rgyal bar gyur cig /
dza ya dza ya sid+hi sid+hi pha la pha la hoH nyin mo bde legs zhes sogs kyi shis pa brjod cing me tog gtor /
de'i rjes cha gsum ltar bgegs gtor btang /
gdon de rang gi gnas su dengs /
zhes pa dang /
yang| oM chen po'am zhes pa nas sa bdag rang gi gnas su dengs /
b+hU mi pa ti sa pa ri wA ra badzra mu sa bdag 'khor bcas rang gnas su gshegs par gyur /
zhes 'don pa sgyur /
da ni klu rnams gshegs su gsol / /
rgyal rigs dkar po shar du gshegs / /
bram ze ser po lho ru gshegs / /
rje rigs dmar po nub tu gshegs / /
dmangs rigs sngon po byang du gshegs / /
gdol pa nag po mtshams su gshegs / /
sa yi bdag po sa la gshegs / /
rdo yi bdag po rdo la gshegs / /
chu yi bdag po chu la gshegs / /
shing gi bdag po shing la gshegs / /
rang rang so so'i gnas la gshegs / /
sarba nA ga rA dza sa pa ri wA ra badzra mu klu rgyal 'khor dang bcas pa rang gnas su gshegs par gyur /
de nas nad pa gu gul gyis bdugs yungs kar gyis brabs /
drag sngags kyis bgegs bskrad /
bum chu 'thor bas sna drangs /
de'i rjes rim bzhin bkrus pa'i dri chu dang bgegs gtor sa bdag gi gzugs dang gtor ma klu'i gzugs dang gtor ma brdzangs /
slob dpon gyis rting mnan rol mo'i sgra dang bcas pas dri chu bgegs gtor sogs ci rigs par dor /
klu dang sa bdag gi gzugs brnyan gtor ma dang bcas pa rgya mtshor 'bab pa'i 'bab chu 'am klu gnas pa'i chu mig tu bskyal la bya khyi sogs kyi mi khyer bar bya'o / /
mdun bskyed kyi skabs su 'ang klu dang sa bdag gso ba dam sgrags dbang bskur ba sogs byas na legs /
mthar 'gre ba'i tshe 'od kyi lcags ri 'grol ba sogs shes par bya zhing /
nang du sleb pa dang dkyil 'khor gyi lha la mchod bstod bzod gsol /
'dod don gsol btab bsngo ba smon lam shis brjod kyis brgyan par bya'o / /
yang phyag rdor la brten pa'i gdon 'grol byed na'ang /
lha drug gi sgo nas mngon rtogs sngags dang bcas pa bsgyur ba dang /
bstod pa dang seng ge'i sgra zhes par /
phyag na rdo rje zhes pa'i khyad par sbyor ba ma gtogs /
sbyor dngos mjug gsum brjod ma thag pa ji lta ba bzhin no / /
snyigs ma lnga bdo ba'i klu gnyan sa bdag rnams gdug rtsub lhag par che zhing mi rnams kyang sa brko rdo slog sogs byed spyod mang ba'i rgyus /
mdze sogs 'og gdon las gyur pa'i nad rims bu yug ltar 'tshubs pa'i dus 'dir /
'di lta bu'i gdams pa la brten na 'og gdon gyi gnod pas @# / /
gdungs pa myur du thar bar 'gyur zhing /
phyis kyang klu dang sa bdag gi gnod pa 'byung bar mi 'gyur te /
ji skad du /
rtsol ba drag pos rtog pa'i nad las thar / /
yun du ma gtang dang ldan dang bsrings na / /
tak+Sha ka yis bzung bar gyur pa yang / /
zla ba drug gis zlog 'gyur the tshom med /
ces gsungs pa'i phyir ro / /
smras pa /
ma la ya yi nags tshal las / /
ga pur gsar pa'i dri bsung bzhin / /
rgyud dang rgya gzhung skyed tshal las / /
'ongs pa'i gdon 'grol ut+pal 'phreng / /
skal bzang rnam dpyod ldan pa yi / /
mgrin pa mdzes par byed pa'i rgyan / /
do shal gzhan bzhin spel ba yi / /
byed po chos kyi rgyal mtshan nyid / /
de las 'ongs pa'i legs dpyad 'o ma'i mtsho / /
gangs ri'i tog ltar dkar ba bsrubs pa des / /
'gro kun skye rga na 'chi las 'das pa'i / /
bdud rtsi'i snying po mchog de myur thob shog /
ces rje btsun seng ge'i sgra dang phyag rdor gyi rigs ci rigs la'ang sbyar du rung bas bdag gdon 'grol ji ltar bya ba'i tshul bya rgyud thun mong ma yin pa'i lugs gtsang mar byas pa'i cho ga 'og gdon gyi gnod pa las rnam par rgyal ba'i gdung sel nor bu'i zla ba zhes bya ba 'di yang dge ba'i bshes gnyen don gnyer can du mas bskul ba dang /
snyigs ma'i dus 'dir 'gro ba mang po la phan par yang bsams te /
chos smra ba blo bzang chos kyi rgyal mtshan gyis chos grwa chen po gangs can chos 'phel gyi gzims khang du sbyar ba'i yi ge pa ni b+hik+Shu blo bzang phun tshogs kyis bgyis pa 'dis kyang rgyal ba'i bstan pa yun ring du gnas shing rgyas par gyur cig / / /
shu b+haM / / / /
! oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
