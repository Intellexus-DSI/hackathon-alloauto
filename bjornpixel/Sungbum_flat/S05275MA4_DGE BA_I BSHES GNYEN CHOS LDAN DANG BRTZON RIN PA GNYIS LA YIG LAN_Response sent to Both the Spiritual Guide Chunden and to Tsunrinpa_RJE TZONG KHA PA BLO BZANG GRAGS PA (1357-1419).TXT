! / /
oM bde legs su gyur cig /
grags pa'i ri bo mthon po la 'dzegs pa'i / /
du ma'i 'gro bas gang gi zhabs mchod pa / /
rje btsun mkhyen pa'i gter de'i mdzad pa yis / /
khyod kyi phun tshogs kun nas skyong gyur cig /
dri zhim padmas rkang drug dang / /
mdzes pa'i lang tshes sred ldan bzhin / /
rnar snyan gsar pa'i phrin yig gis / /
yid rab 'phrog phyir 'di skad brjod / /
rna ba thos pa'i bang mdzod mgrin la legs bshad gter / /
spyi gtsug dam pa la 'dud tshul khrims gos kyis klubs / /
dam pa'i yid 'phrog rgyan bzang du mas rab spud pa / /
mkhas pa'i bshes khyod rang gi gnas su bder son nas / /
mig dang rna ba yid la dpal ster ba'i / /
sdeb legs don bzang snyan pa'i phrin yig ni / /
phun tshogs skyes bcas bskur ba 'phrod pa'i tshe / /
yid mtshor dga' ba'i rlabs phreng g.yos par gyur / /
bdag kyang dben par sngon chad thos pa'i don / /
ji bzhin sgrub pa'i bde ba la chags pas / /
re zhig dge ldan ri bo'i ngos las ni / /
phyogs gzhan mi g.yo'i yi dam brtan par bgyis / /
bstan pa gnas dang mkhas pa'i mgon bcas dang / /
lang tsho ma yol rnam dpyod rgyas pa dang / /
rnam g.yeng dor nas sgrub la 'dud pa ni / /
blo mchog ldan pa rnams kyi legs smon gnas / /
tshul 'di shin tu rnyed dka' 'jig sla ba / /
rig nas nyin mtshan kun tu dal ba'i rten / /
don ldan byed pa mkhas pa'i mkhas pa ste / /
lhag ma'i skye bo byes las byis par gsungs / /
rgyal bas bsngags pa'i mang thos rgya mtsho cher / /
rnam dpyod brtson pa'i gru yis legs zhugs nas / /
legs bshad rin chen gling gi dga' ston mchog /
nyams su myong ba'i rnam dpyod bzang po can / /
khyod la bdag gis mang du bskul ci 'tshal / /
gsung rab thos pa'i dga' ston 'di 'dra na / /
de don sgrub pa'i bde ba ci 'dra zhes / /
rgyun du yid la gnag pa rgyas par mdzod / /
rin chen dbang gi rgyal po las lhag pa'i / /
ngo mtshar rten 'di ring du 'tsho ba yi / /
thabs mang smra ba'i zla bas gang gsungs pa / /
de la'ang brtson pa shin tu gces pa lags / /
zhes pa 'di ni mang du thos pa'i dge slong blo bzang grags pa'i dpal gyis / /
bstan pa'i rtsa lag dam pa sdom brtson chen po dka' bcu pa dag legs dpal ba'i gsung shog gser srang gang /
dngul dam gcig /
dkar ltang zung gcig /
spos ltang gcig gi rten dang bcas pa dge ba'i bshes gnyen chos ldan dang brtson rin pa gnyis kyis 'phrod pa'i lan du spyar ba'i skyes kyi mtshon tsam du ges dmar smug gi snam sbyar srid du khru dgu cung ma longs pa /
zheng du'ang khru gsum cung ma longs pa'i snam phran nyi shu rtsa lnga yod pa gcig /
gan dkar sag ri nag po'i shubs can gcig /
maN+Dal rgyan se'u yod pa gcig rnams la the'u tse 'di 'byar ba phul /
zla ba dang po'i tshes bcu gnyis la phul ba dge legs su gyur cig /
