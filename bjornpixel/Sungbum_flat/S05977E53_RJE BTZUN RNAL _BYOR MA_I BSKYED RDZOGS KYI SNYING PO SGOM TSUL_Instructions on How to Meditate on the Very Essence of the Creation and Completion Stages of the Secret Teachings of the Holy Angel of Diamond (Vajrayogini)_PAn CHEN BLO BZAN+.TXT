@# / /
na mo rat+na tra @# / /
yA ya /
rje btsun rnal 'byor ma'i bskyed rdzogs kyi snying po bsgom par 'dod pas skyabs 'gro sems bskyed tshad med bzhi sngon du btang /
sems can thams cad kyi don du myur ba myur bar sangs rgyas kyi go 'phang thob par bya /
de'i phyir du rje btsun ma'i rnal 'byor nyams su len snyam du bsam /
rang gi spyi bor rtsa ba'i bla ma rdo rje 'chang gi rnam pa can bzhugs par gyur /
dus gsum sangs rgyas thams cad kyi ngo bo bla ma rin po che la gsol ba 'debs so / /
zhes mos gus drag pos gsol ba mang du btab pa'i mthar bla ma rang la thim pa snying gar baM yig tu gyur pa las 'od 'phros /
don gnyis byas /
'dus /
baM la thim pa yongs su gyur pa las /
rang nyid rje btsun rdo rje rnal 'byor ma sku mdog dmar mo zhal gcig phyag gnyis ma g.yas gri gug thur du gdengs shing /
g.yon thod pa bdud rtsis gang ba zhal du gsol ba'i mtshan khung na kha TwAM ga bsnams pa /
dbu skra bsil bur bab cing gcer mo rus pa'i rgyan gyis brgyan pa /
zhabs g.yas brkyangs shing g.yon bskums pas 'jigs byed dang dus mtshan mnan nas ye shes kyi me 'bar ba'i dbus na bzhugs pa'i spyi bor oM /
mgrin par AH thugs kar hUM gis mtshan pa'i 'od zer gyis /
bsgom pa dang 'dra ba'i ye shes pa dpa' bo dang mkha' 'gro'i tshogs dbang lha dang bcas pa spyan drangs /
phaiM / /
dzaH hUM baM hoH gnyis su med par gyur /
dbang lhas dbang bskur /
rnam snang gis dbu brgyan par gyur /
mchod pa dang nang mchod 'bru gsum gyis byin gyis brlabs la /
oM sarba ta thA ga ta badzra bA rA hI sa pa ri wA ra ar+g+haM nas shap+ta'i bar gyis mchod /
oM AH hUM gis nang mchod phul /
dpal ldan ye shes mkha' 'gro ma / /
mkha' 'gro ma yi 'khor lo bsgyur / /
ye shes lnga dang sku gsum nyid / /
'gro ba skyobs la phyag 'tshal lo / /
zhes bstod /
rang gi snying gar zla gdan la /
baM hUM gis mtshan pa'i mthar /
oM oM oM /
sarba bud+d+ha DA ki nI badzra bar+N+Na nI ye badzra bai ro tsa nI ye hUM hUM hUM phaT phaT phaT swAhA /
zhes pas bskor ba la dmigs nas spro zhing bsdu bas sngags de nyid mang du bzla zhing rtse gcig tu bsgom mo / /
'di'i rdzogs rim bsgom par 'dod na bzlas pa'i mjug tu rang rje btsun mar gsal ba'i rtse gsum 'khor lo bzhi ldan du gsal ba'i snying ga'i dbu ma'i nang du mi gshigs pa'i thig le dga' ba 'khyil ba dkar dmar 'od 'bar ba la sems zhugs pa bzhin du byas nas bying rgod dang bral bar rtse gcig tu bsgom zhing /
mjug tu dge ba bsngo'o / /
'di ni shin tu zab pas gsang ste nyams su len no /
zhes many+dzu shrI chos rjes bskul nas mdo rgyud man ngag 'dzin @# / /
pa rgyal khams pa shAkya'i dge slong blo bzang chos kyi rgyal mtshan gyis dpal ldan 'bras spungs kyi gzims chung nyi 'od 'khyil bar sbyar ba'o / / / /
