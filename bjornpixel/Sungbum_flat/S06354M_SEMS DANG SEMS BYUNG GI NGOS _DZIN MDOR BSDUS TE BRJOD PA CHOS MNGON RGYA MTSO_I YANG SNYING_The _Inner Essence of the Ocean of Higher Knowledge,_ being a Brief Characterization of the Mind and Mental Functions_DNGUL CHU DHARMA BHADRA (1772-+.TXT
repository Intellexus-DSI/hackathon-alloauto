@# / /
sems dang sems byung gi ngos 'dzin mdor bsdus te brjod pa chos mngon rgya mtsho'i yang snying zhes bya ba bzhugs / / / /
@## / /
na mo gu ru many+dzu g+ho ShA ya /
lhag pa'i lha dang dbyer med bla ma la / /
gus pas btud nas sems dang sems byung gi /
ngos 'dzin mdor bsdus tshig gis rab brjod de / /
chos mngon rgya mtsho'i yang snying bshad par bya / /
yul gyi ngo bo tsam zhig rig pa sems / /
yul de nyid la dmigs pa gzhir byas nas / /
byed las la sogs khyad chos gzhan gyi ni / /
ldog pas yul la 'jug pa sems byung yin / /
sems la mig dang rna ba sna dang lce / /
lus dang yid kyi 'jug shes rnam drug dang / /
sems byung kun 'gro yul des dge ba dang / /
rtsa nyon nye nyon gzhan 'gyur drug tu yong / /
kun 'gror tshor ba 'du shes sems pa dang /
@# / /
reg pa yid la byed dang rnam lnga ste / /
tshor ba las kyi rnam smin bde sdug dang / /
btang snyoms so sor myong bar byed pa'o / /
'du shes yul dbang rnam shes gsum 'dus nas / /
yul gyi spu ris so sor byed pa'o / /
sems pa rang dang mtshungs par ldan pa'i sems / /
yul la dbang med 'jug par byed pa'o / /
reg pa yul dbang rnam shes gsum 'dus nas / /
yul gsum yongs su gcod byed tshor ba'i rten / /
yid byed rang dang mtshungs par ldan pa'i sems / /
dmigs pa bye brag pa la 'dzin pa'o / /
sems rnams kun la rjes su 'gro bas na / /
de dag rnams la kun 'gror brjod pa yin / /
yul des la yang 'dun pa mos pa dang / /
dran pa ting 'dzin shes rab rnam lnga ste / /
'dun pa bsam pa'i dngos po la dmigs nas / /
don gnyer brtson 'grus rten du gyur pa'o / /
mos pa tshad mas nges pa'i yul rnams la / /
de bzhin 'dzin cing gzhan du mi 'byung ba'o / /
dran pa 'dris pa'i dmigs yul ma brjed cing / /
rnam g.yeng med par byed pa'i las can no / /
ting 'dzin btags pa'i dngos por rgyun ldan du / /
'jog pa'i rtse gcig sems te shes pa'i rten / /
shes rab brtag bya'i dngos po'i skyon yon rnams / /
so sor 'byed pa som nyi bzlog las can / /
de dag rnams kyis yul gyi khyad par de / /
bzung nas 'dzin par byed pas yul nges so / /
dge bar dad dang ngo tsha shes pa dang / /
khrel yod ma chags mi sdang gti mug med / /
brtson 'grus shin sbyangs bag yod btang snyoms dang / /
rnam par mi 'tsheb dang bcu gcig ste / /
dad pa yid ches dwang dang 'dod pa gsum / /
gang rung ma dang gnyen po 'dun pa'i rten / /
ngo tsha shes pa rang nyid rgyu mtshan du / /
byas nas kha na ma thob 'dzem pa'o / /
khrel yod gzhan rnams rgyu mtshan du byas nas / /
nyes 'dzem gnyis ka nyes spyod sdom pa'i rten / /
ma chags srid dang srid pa'i ya byad la / /
yid rab 'byung zhing chags pa med pa'o / /
mi sdang zhe sdang skye yul rnam gsum la / /
gnod pa byed 'dod mnar sems @# / /
med pa'o / /
gti mug med pa skyes sbyangs las byung ba'i / /
gti mug gnyen po'i sor rtog shes rab bo / /
brtson 'grus dge bar mngon par spro ba ste / /
de nyid yongs su rdzogs pa'i las can no / /
shin sbyangs lus sems las su rung ba ste / /
sgrib pa thams cad sol ba'i las can no / /
bag yod dug gsum med par brtson 'grus kyis / /
dge ba sgrub cing zag las srung pa'o / /
btang snyoms sems gnas dgu pa thob pa'i tshe / /
bying rgod gnyen po'i 'du byed bslang pa'o / /
mi 'tshe zhe sdang med pa'i char gtogs pa / /
brtse sems mtho mi 'tsham pa'i las can no / /
de rnams kun slong sogs la mi ltos par / /
grub tsam nyid nas dge bas dge bar brjod / /
rtsa nyon 'dod chags khong khro nga rgyal dang / /
ma rig the tshom 'jig lta mthar lta dang / /
lta ba mchog 'dzin tshul khrims brtul zhugs ni / /
mchog 'dzin log lta dang bcas rnam bcu ste / /
'dod chags zag bcas dngos la yid 'ong du / /
mthong nas don du gnyer bar byed pa'o / /
khong khro yul gsum la dmigs mi bzod cing / /
gnod pa byed 'dod kun nas mnar sems so / /
nga rgyal phyi nang mtho dma' la dmigs nas / /
khengs shing mtho ba'i rnam pa can gyi sems / /
ma rig chos kun gnas lugs la rmongs pa'i / /
mi shes blo ste nyes brgya 'byung ba'i rten / /
the tshom bden par yid gnyis za ba ste / /
dge ba'i bar du gcod pa'i las can no / /
'jig lta nyer len phung po la dmigs nas / /
nga dang nga yir 'dzin blo nyon mongs can / /
mthar lta bdag la dmigs nas rtag pa'am / /
chad par lta ba'i shes rab nyon mongs can / /
lta ba mchog 'dzin lta phung la dmigs nas / /
mchog tu 'dzin pa'i shes rab nyon mongs can / /
tshul brtul mchog 'dzin tshul khrims brtul zhugs sogs / /
ngan pas grol bar lta blo nyon mongs can / /
log lta rgyu 'bras skye ba snga phyi sogs / /
med par lta ba'i shes rab nyon mongs can / /
de rnams skyos tsam nyid nas sems kyi rgyud / /
rab tu ma zhir byed pas nyon mongs yin / /
nye nyon khro ba kho na 'dzin 'chab pa dang / /
'tshig dang phrag dog ser sna sgyu dang g.yo / /
rgyags dang rnam 'tshe ngo tsha khrel med dang / /
rmugs dang rgod pa ma rang le lo dang / /
bag med brjed ngas shes bzhin ma yin dang / /
rnam g.yeng dang bcas nyi shu tham pa ste / /
khro ba gnod rgyu nye bar gnas pa na / /
brdeg sogs gnod pa byed 'dod mnar sems so / /
kho na 'dzin khong khro'i rgyun nyid mi @# / /
gtong bar / /
gnod dang gnod lan bya bar 'dod pa'o / /
'chab pa gzhan gyis nyes pa glengs pa na / /
rmongs pas nyes pa sba bar 'dod pa'o / /
'tshig pa gzhan gyis nyes pa glengs pa na / /
zhe 'gras bsam pas tshig rtsab smra 'dod do / /
phrag dog gzhan gyi phun tshogs mi bzod par / /
rnyed bkur la zhen sems rgyud 'khrug pa'o / /
ser sna rnyed bkur la zhen yo byad rnams / /
gtong mi nus pa'i dam du 'dzin pa'o / /
sgyu ni rnyed bkur la zhen rang nyid la / /
yon tan med kyang yod ltar ston pa'o / /
g.yo ni rnyed bkur la zhen rang nyid kyi / /
nyes pa gzhan la sla bar 'dod pa'o / /
rgyags pa zag bcas phun tshogs thob pa la / /
dga' zhing bde bas sems rgyud khengs pa'o / /
rnam 'tshe 'gro la snying brtse'i sems med par / /
mtho 'tsham 'dod pa khong khro'i char gtogs so / /
ngo tsha med pa rang nyid rgyu mtshan du / /
byas nas nyes par 'dzem pa med pa'o / /
khrel med gang zag gzhan rnams rgyu mtshan du / /
byas nas nyes par 'dzem pa med pa'o / /
rmugs pa / /
gti mug char gtogs lus dang sems / /
lci zhing las su rung ba med pa'o / /
rgod pa sngar myangs 'dod yon la dmigs nas / /
sems phyir 'gro zhing sred pas 'jug pa'o / /
ma dad gti mug char gtogs le lo'i rten / /
dad pa'i mi mthun phyogs su gyur pa'o / /
le lo nyal sogs bde la mngon zhen nas / /
dge ba'i phyogs la spro ba med pa'o / /
bag med nyon mongs nyes tshogs mtha' dag las / /
sems mi srung bar bag yangs byed pa'o / /
brjed ngas nyon mongs dmigs pa'i dbang song nas / /
dge ba'i phyogs la sems mi gsal ba'o / /
shes bzhin min pa sgo gsum spyod pa la / /
mi shes bzhin du 'jug blo nyon mongs can / /
rnam g.yeng nyon mongs dbang gis dmigs pa las / /
sems g.yeng 'dod chags 'bul ba'i bar gcod can / /
de rnams rtsa nyon rnams dang nye ba'am / /
de yi char gtogs yin pas nye nyon no / /
gzhan 'gyur gnyer dang 'gyod pa rtog pa dang / /
dpyod pa dang bcas rnam pa bzhi yod de / /
gnyid ni dbang shes yul la 'jug pa las / /
rang dbang med par nang du sdud pa'o / /
'gyod pa sngar byas las la ma 'dod bzhin / /
yid la bcags pa sems gnas par gcod can / /
rtog pa ming don ngo bo rags rim tsam / /
kun tu 'tshol ba'i yid kyis brjod pa'o / /
dpyod pa ming don ngo bo zhib phye nas / /
so sor rtog pa'i yid kyis brjod pa'o / /
de rnams dge sdig bar ma ci rigs su / /
'byung bas gzhan 'gyur zhes su brjod pa yin / /
'di @# / /
dag gzhan gyi thugs la mi 'bab kyang / /
rang gi yid la goms phyir brtags te bris / /
dge bas mkha' mnyam 'gro la phan pa'i phyir / /
rnam mkhyen rgyal ba'i go 'phang myur thob shog /
ces sems dang sems byung gi ngos 'dzin mdor bsdus te brjod pa chos mngon rgya mtsho'i yang snying zhes bya ba 'di yang dge slong d+ha rma b+ha dras bris / / / /
sde dge par bstan pa dar rgyas kyis lha bsam rnams dag bsgo nas par du sgrub pa dge 'o / /
srab mang+galaM / / / /
