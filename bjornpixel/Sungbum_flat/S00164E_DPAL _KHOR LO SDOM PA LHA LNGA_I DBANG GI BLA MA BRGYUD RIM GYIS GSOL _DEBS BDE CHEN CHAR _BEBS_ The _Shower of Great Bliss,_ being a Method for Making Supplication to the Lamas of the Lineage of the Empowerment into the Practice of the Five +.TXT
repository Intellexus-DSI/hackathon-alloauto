@# / /
dpal 'khor lo sdom pa lha lnga'i dbang gi bla ma brgyud rim gyis gsol 'debs bde chen char 'bebs zhes bya ba bzhugs so / /
@## / /
dpal ldan rigs brgya'i khyab bdag 'khor lo sdom / /
zag med bde ba'i dpal ster rnal 'byor ma / /
grub pa'i dbang phyug rdo rje dril bu pa / /
gsol ba 'debs so dngos grub rnam gnyis stsol / /
rus sbal zhabs dang dza lan d+ha ra pa / /
nag po spyod pa gu hya rnam rgyal zhabs / /
grub mchog tai lo nA ro phaM mthing mched / /
gsol ba 'debs so dngos grub rnam gnyis stsol / /
shes rab brtsegs dang sgra bsgyur blo gros grags / /
kun snying bsod rtse grags pa @# / /
rgyal mtshan dpal / /
sa paN bo dong khro phu yang rtse ba / /
gsol ba 'debs so dngos grub rnam gnyis stsol / /
chos rje bu ston thugs sras lo tsA ba / /
shes rab dpal bzang mkhas grub zha lu pa / /
rin chen shAkya yon tan blo gros mtshan / /
gsol ba 'debs so dngos grub rnam gnyis stsol / /
shar ba rin chen nam mkha' rgyal mtshan dang / /
paN chen sngags 'chang dge 'dun don grub pa / /
drin can ngag dbang blo bzang chos ldan zhabs / /
gsol ba 'debs so dngos grub rnam gnyis stsol / /
rnal 'byor ma rgyud dung gcig bye ba drug /
kun gyi gtso bo bde mchog rgyud chen las / /
bshad pa'i 'khor lo sdom pa'i lha tshogs la / /
gsol ba 'debs so dngos grub rnam gnyis stsol / /
thun mong lam gyi rim pas rgyud sbyangs te / /
mtshan nyid ldan pa'i rdo rje slob dpon las / /
rnam dag dbang mnos dam tshig sdom pa rnams /
mig 'bras lta bur bsrung bar byin gyis rlobs / /
ma dag skye shi bar do snod bcud la / /
spyod pa'i nus pa tha mal snang zhen kun / /
sbyong byed rim pa dang po'i lam bzang la / /
sgrub pa snying por byed par byin gyis rlobs / /
rtsa mdud dkrol te snying kha'i mi shigs par / /
rlung rnams thim pa'i lhan skyes bde stong la / /
brten nas kun rdzob don dam zung 'brel gyi / /
lam mchog rim bzhin bgrod par byin gyis rlobs / /
mar gyur 'gro kun gtan gyi bde ba la / /
'god phyir kha sbyor yan lag bdun ldan gyi / /
khyab bdag 'khor lo sdom pa'i go 'phang mchog /
bde blag nyid du 'thob par byin gyis rlobs / /
ces dpal 'khor lo sdom pa lha lnga'i dbang gi bla ma brgyud rim gyi gsol 'debs bde chen char 'bebs zhes bya ba 'di ni dpal 'khor lo sdom pa'i lam la mos pa'i dad ldan ha ra chin byams pa bkra shis kun gyis 'di lta bu zhig dgos zhes bskul ba ltar ban chung gyi na pa ngag dbang blo bzang chos ldan dpal bzang pos 'jam dbyangs gong ma chen po'i rgyal khab pe'i cing gi bod chos lha khang du grags par sbyar ba'i yi ge pa ni gsung rab la lta ba'i rnam dpyod yangs pa'i dge tshul bstan 'dzin no / /
'dis kyang dpal 'khor lo sdom pa'i lam bzang phyogs dus thams cad du dar zhing rgyas la yun ring du gnas par gyur cig / / /
dge'o / /
legs so / /
mang+ga laM / /
b+ha wan+tu / / / /

