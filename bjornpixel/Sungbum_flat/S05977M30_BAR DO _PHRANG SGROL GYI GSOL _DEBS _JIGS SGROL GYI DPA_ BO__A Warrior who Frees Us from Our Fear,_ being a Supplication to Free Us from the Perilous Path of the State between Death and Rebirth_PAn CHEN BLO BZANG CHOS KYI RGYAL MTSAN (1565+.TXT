@# / /
na mo gu ru many+dzu g+ho ShA ya /
dus gsum bde gshegs chos dang tshogs bcas la / /
bdag dang mkha' mnyam 'gro ba ma lus pa / /
byang chub snying po'i bar du skyabs su mchi / /
'di phyi bar do'i 'jigs las bsgral du gsol / /
rnyed dka' 'jig par sla ba'i rten bzang 'dir / /
khe nyen skyid sdug 'dam ka'i skabs yin pas / /
don med tshe 'di'i bya bas mi g.yeng bar / /
don chen snying po len par byin gyis rlobs / /
'dus pa 'bral zhing bsags pa ma lus 'dzad / /
mthon po'i mtha' rgud skyes pa'i tha ma 'chi / /
'chi bar ma zad nam 'chi cha med pa'i / /
long med rgyud la skye bar byin gyis rlobs / /
gzung 'dzin rnam rtog 'khrul ba'i grong khyer du / /
mi gtsang 'byung bzhi sgyu ma'i phung po dang / /
rnam shes 'bral ka'i 'chi rkyen sna tshogs pa'i / /
gnad gcod sdug bsngal zhi bar / /
gces par bskyangs pa'i lus kyis dgos dus bslus / /
'jigs rung gshin rje'i dgra bo mngon du gyur / /
dug gsum mtshon gyis rang srog gcod pa'i tshe / /
mi dge'i 'khrul snang zhi bar / /
sman pas bor zhing rim gros bzlog tu med / /
gnyen rnams gson du re ba'i re thag chad / /
rang nyid ci bya gtol med gyur pa'i tshe / /
bla ma'i gdams ngag dran par / /
ser snas bsags pa'i zas nor shul du lus / /
brtse zhing gdung ba'i gnyen dang gtan bral byas / /
nyam nga'i gnas su gcig pur 'gro ba'i tshe / /
dga' spro'i gdengs dang ldan par / /
sa chu me rlung 'byung ba rim gyis thim / /
lus kyi stobs shor kha sna bskams shing brdzes / /
drod bsdus dbugs brtsegs ngar sgra 'byin pa'i tshe / /
dge sems stobs ldan skye bar / /
'jigs skrag 'khrul snang sna tshogs khyad par du / /
smig @# / /
rgyu du ba mkha' 'dra'i snang ba shar / /
rang bzhin brgyad cu'i bzhon pa 'gags pa'i tshe / /
'chi med gnas lugs rtogs par / /
rlung khams rnam shes thim par rtsom pa na / /
phyi dbugs rgyun chad gnyis snang rags pa thim / /
mar me 'bar 'dra'i snang ba shar ba'i tshe / /
dran shes shugs drag skye bar / /
snang mched thob gsum snga ma phyi mar thim / /
zla nyi mun pas khyab 'dra'i nyams shar tshe / /
'khor 'das stong par rtogs pa'i rnal 'byor gyis / /
rang ngo rang gis shes par / /
nyer thob thams cad stong par thim pa las / /
kun rtog spros pa kun zhi slod byed kyi / /
rkyen bral ston gnam lta bu'i nyams shar tshe / /
'od gsal ma bu 'phrod par / /
stong bzhi'i dus su glog gi rjes 'gro ba'i / /
tshangs pa'i me yis ri bong can bzhus te / /
lhan skyes bde stong sbyar ba'i ye shes la / /
rtse gcig mnyam par 'jog par / /
de las langs tshe 'chi ba'i 'od gsal gyi| |rlung sems tsam las mtshan dpe'i dpal 'bar ba / /
bar do longs spyod rdzogs pa'i skur bzhengs nas / /
sgyu ma'i ting 'dzin rdzogs par / /
gal te las kyis bar do grub gyur na / /
'phral du btags pas skye 'chi bar do yi| |sdug bsngal bden par med pa'i tshul rtogs nas / /
'khrul snang dag par 'char bar / /
'byung ba log pa'i dgra bzhi 'jigs snang gsum / /
ma nges rtags rnams sna tshogs shar ba'i tshe / /
phyi nang gsang ba bsgyur ba'i rnal 'byor gyis / /
rnam dag zhing du skye bar / /
mkha' spyod rig pa 'dzin pa'i rten mchog gam / /
tshangs spyod bslab gsum ldan pa'i lus bzung ste / /
rim gnyis lam gyi rtogs pa mthar phyin nas / /
sku gsum myur du thob par byin gyis rlobs /
ces bar do 'phrang sgrol gyi gsol 'debs 'jigs sgrol gyi dpa' bo zhes bya ba 'di yang /
don gnyer ba 'ba' zhig gis bskul ba'i don du /
mdo rgyud dam pa'i man ngag bzhin du shAkya'i btsun pa blo bzang chos kyi rgyal mtshan gyis /
chos grwa chen po dpal ldan 'bras spungs kyi gzims khang du sbyar ba 'di nyid snod min dang sngags bla med kyi dbang ma thob pa rnams la gsang bar bya ba kho na yin cing /
rang nyid yi dam gang la byed pa de'i gsol 'debs kyi mjug tu sbyar bas chog cing /
don dran bzhin pas nyams su blangs na 'chi ga'i gdams pa'i rgyal por 'gyur ro / / / /
