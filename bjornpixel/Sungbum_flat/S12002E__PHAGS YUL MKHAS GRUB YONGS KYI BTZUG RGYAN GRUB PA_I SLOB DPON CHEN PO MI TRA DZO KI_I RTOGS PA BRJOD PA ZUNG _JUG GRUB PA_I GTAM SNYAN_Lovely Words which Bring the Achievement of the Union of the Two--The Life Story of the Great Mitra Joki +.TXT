@# / /
'phags yul mkhas grub yongs kyi btsug rgyan grub pa'i slob dpon chen po mi tra dzo ki'i rtogs nga brjod pa zung 'jug grub pa'i gtam snyan zhes bya ba bi ha ra tismaH @## / /
na mo gu ru badzra d+h+rika su d+hi mu ni shiSh+DA b+h+ya sA rA ya /
'phags pas rjes bzung mchog gi dngos grub brnyes / /
'chi med tshe la dbang 'byor ngo mtshar ba'i / /
rnam thar brgyad lhag bcu yis bstan 'gro'i mgon / /
mdzad pa dpal ldan chos bshes zhabs la 'dud / /
de yi gsang gsum yon tan chu gter che / /
khor yug ri bo'i khong las nyer brgal ba| |nyams chung blo yi r+wa bar shong min yang / /
chu thig tsam zhig dad pa'i gsos su 'grems / /
chos srid 'byor ba'i rlabs 'phreng stong g.yo ba'i / /
brtan g.yo'i dge mtshan 'bum phrag 'dzin ma'i gzhir / /
gcig tu 'khyil ba 'phags yul lho phyogs kyi / /
zla ba'i sring mor rjes chags padma dkar / /
dge ba bzang po'i nyi 'od rtse dga' yis / /
'khyud pas lang tsho'i @## / /
'dab ma 'bum bzhad cing / /
bcu phrag rigs gnas sprang rtsi'i dpal 'dzin pas / /
skal bzang rkang drug yid kyi brtan pa 'phrog /
bshes gnyen dam pa'i zhabs sen yid bzhin nor / /
mi 'bral gtsug gi rgyan du nyer bsten pas / /
zhal lung byin rlabs nyi ma 'od po che / /
rnam dpyod 'dab brgya bzhad pa'i gnyen du shar| |'khor ba'i phun tshogs srin mo'i 'dzum bag la / /
ma chags dben pa'i gnas su gdams pa'i ro / /
tshim par myang bas rgyal kun dgongs pa'i gnad / /
mtha' dag gzur gnas thugs kyi gshong bur 'khyil / /
'phags mchog rgyal ba rgya mtsho'i rim gnyis kyi / /
gdams pas yid kyi shel bum yongs gang ste / /
zhal ras zla bzhin snying gi mi long du / /
'phos pas zung 'jug grub pa'i gar gyis rtsen / /
phyag na padmo'i rjes brtse'i bka' lung gi /
cod pan spyi bor bcings bas rang nyid kyi / /
thugs dam brgya rtsa'i rim pa chab gcig tu / /
bsgrigs pa skal ldan yongs kyi spyi nor lags / /
nam mkha' mdzod kyi ting 'dzin sgyu 'phrul gyis / /
grogs su sbran pa lha mo ral gcig mas / /
'dod 'jo'i shing stan stsal bas mkho rgu'i nor / /
mtha' dag rgya mtsho chel chu bo bzhin / /
'dam bu'i tshal gyi khrims ldan 'dus pa'i sde / /
ma mthun rtsod pa'i phyogs gcig rgyab non du / /
ma rung rgyal pos dmag dpung bkye ba na / /
rab 'bar 'khor lo 'phang te byer bar mdzad / /
shing rta mkhan zhes nang bar gdug pa'i sems / /
'chang ba'i rgyal pos rdul gyis nyi ma'i zer / /
sgrib pa'i dpung shom mdun du ha ha zhes / /
gcer bur brgyug pas thams cad shing bzhin rengs / /
nyid la sdang ba'i rgyal po u pa tras / /
gting ring mi gtsang 'khrigs ba'i dong nang du / /
bskyur te dbye dkas sa rdos bsub pa las / /
phyi nyin tshong 'dus phebs te 'dir yod gsungs / /
de yis shing skam sdungs pa'i dbus bzhag te / /
rab 'bar bskal ba'i zhugs la '+k+ran pa'i me / /
nyin mang sprar kyang bskul cung zad tsam / /
mi gnod bzhugs pas glan ka'i skabs ma rnyed / /
rgyal po grags pa sde bzhin dpang btsug ste / /
'di nyid bsgul na gser srang stong dang bcas / /
phyi bar 'jug cing ma nus mi stegs kun / /
nang bar 'dzud pa'i dam bcas shing @# / /
stan gtad / /
sus kyang ma nus de kun bstan la btsud / /
sa yi bdag pos dbang bskur zhus pa la / /
rdul tshon rin chen phye ma dgos gsungs par / /
ser snas gdung ba'i 'gyod pa'i sems skyes pa / /
mkha' la 'phags te rdzu 'phrul stobs kyis bsal / /
sngar byas las la gdung ba'i mya ngan mes / /
sa skyong yid kyi bud shing bsreg pa las / /
bzod gsol tshig gi pho nyab kye ba na / /
mkha' las nye 'khor rdzib bu'i dbus su gshegs / /
de yis mi zad 'byor ba'i dpal 'dzin pa'i / /
grong khyer bcu drug phul ba re zhig la / /
bdag gir bzhes te sbyin gtong gnang ba'i mthar / /
mkha' la sprin bzhin gar song cha med gshegs / /
grong khyer ku ru bi ha ra na ru / /
srin po zung gis nyin bzhin rgan gzhon gnyis / /
za ba grub pa mchog gis tshar bcad de / /
mi 'jigs srog gi sbyin pas 'gro dbugs byung / /
bslab gsum nor bu'i gdengs ka'i nyer mdzes pa'i / /
khrims ldan ngur smrig 'chang ba'i klu dbang rnams / /
rdzu 'phrul stobs la yid ches bskyed pa'i phyir / /
lta stangs tsam gyis bya tshogs thang du 'phang / /
longs spyod 'khor lo 'dab brgyar grol ba las / /
mdo sngags sbrang rtsi'i bcud kun yongs rdzogs pa'i / /
tshig bzhi gcig tsam gsungs tshe nam mkha' las / /
lha yis me tog gsar ba char du bsnyil / /
khong la mi dad dza ya se na dang / /
a nan+ta gnyis skyil krung byed bcug ste / /
thugs dgongs gtad pa tsam gyis de gnyis la / /
sngon med ting 'dzin mang po mngon du gyur / /
wa ra NA si'i gtso bo brgyad cu la / /
gsung ma gnang bar dgongs pa gtad tsam gyis / /
'khor bar snying nas zhen log mi sdug pa'i / /
'du shes skyes te nags su bsam gtan zhugs / /
yul de'i rgyal pos rje nyid phyogs gzhan du / /
phebs kyis dgos nas khang ba'i nang bzhugs pa'i / /
sgo glegs dam por bsdams kyang phyi logs su / /
pha bong steng du rtsed mo mdzad cing bzhugs / /
rgyal por bdag la the tshom skye pa'i rgyus / /
mthong ba'i chos la grub pa mchog mi 'thong / /
bar dor nang gi 'od gsal mkha' spyod du / /
zug 'jug 'grub ces 'gyur med bka' yis bsgrags / /
dge slong zhig gis phug pa nas bltas par / /
ta ba si zhes bya ba'i khang ba ru / /
lha srin sde brgyad tshogs la zab rgyas kyi / /
gdams pa dum stsol ba dngos su mthong / /
grub pa'i dbang phyug a b+h+ya ka ra sogs / /
rgya bal paN grub yongs kyi rtser son pa'i / /
lung rigs 'dab ldan mkhas mang ngang ba'i khyus / /
khyod zhabs 'o ma'i rgya mtsho bsten la rangs / /
lo chen byams pa'i dpal gyis bal yul du / /
mjal dus ljongs 'dir phyogs te bzhugs pa yi / /
rten 'brel la dgongs bod du 'byon dgos pa'i / /
zhu ba phul kyang ma gnang rgya gar phebs / /
lo chen nad kyis mnar yang rjes zhugs te / /
slar yang zhus kyang zhal bzhes ma mdzad pas / /
'di 'dra'i mgon dang mjal te 'dod pa'i @# / /
don / /
ma grub shib dga' snyam phyi ma ru / /
rnam dag rtogs pa 'khrungs pa'i smon lam btab / /
ches mtho'i mkhar las 'phyong bar grub chen nyid / /
gar phebs cha med byon te phyag gis bzung / /
sngon chad sdig pa che bas khas ma blangs / /
da lan tshad pas gdung zhing nga'i don du / /
dka' ba spyad pas sdig pa dag 'dug pas / /
bod du 'gro zhes zhal bzhes gtsang stod du / /
zla ba bco brgyad bzhugs te khro phu yi / /
byams chen rab gnas mdzad cing mi tra'i dbang / /
mi tra khrid drug khro phu brgya rtsa sogs / /
zab rgyas gdams pa'i bdud rtsi'i bgo skal gyis / /
bod yul bstan pa'i sgron me sbar bar mdzad / /
tshe yi rig 'dzin brnyes te da lta yang / /
rgya gar shing gi ri sogs grub gnas su / /
bzhugs te skal ldan rnams la lam gyi gnad / /
ma nor skal ba bzhin du 'dom par mdzad / /
'phags yul mkhas grub yongs kyi gtsug gi rgyan / /
grub pa'i slob dpon mi tra dzi ki yi / /
rtogs brjod zung 'jug grub pa'i gtam snyan po / /
skal bzang rna ba'i rgyan du bkod pa'i dges / /
skye zhing skye bar rje btsun bla ma dang / /
dbyer med grub dbang mchog gis rjes bzung ste / /
rgyud sde rgya mtsho'i dgongs don legs rtogs te / /
zung 'jug rdo rje 'dzin pa'i sa thob shog /
tshul 'di 'jam dbyangs bla ma'i gsung bzhin du / /
bka' 'bangs bik+Shu pradz+nyA sA ga ras / /
rmad byung rnam par thar bas yid drangs te / /
dga' ldan chos 'khor gling du bris pa dge / / /
zhes pa 'di ni dga' ldan rab rgyas gling nas par du bkod / / / /
mang+ga laM / /
