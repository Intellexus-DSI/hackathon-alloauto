! mi rje phyag mdzod chen po nyi ma don grub lags nas gsung shog gi laM du| paN chen nA ro pa'i chos drug rdo rje'i mgur las /
lus sgo brgyad 'khor ba'i skar khung can / /
sgo gcig phyag rgya chen po'i lam / /
sgo brgyad bcad nas sgo gcig 'byed / /
ces gsungs pa la /
spyi bo tshangs pa'i bu ga'i sgo dbye nas sgo lhag ma brgyad gcod par gsungs pa 'di la /
lus la bug pa dgu yod pa'i nang nas bug pa gcig la 'byed gcod kyi gsal kha med pa 'di bug pa dgu'i nang tshan gang yin /
de la 'byed gcod kyi gsal kha med par las med du 'jog pa'i rgyu mtshan gang yin bcas kyi gsal kha yid ches pa dgos zhes gsung ba la /
lan du /
'jig rten yongs grags kyi bu ga dgu ni /
bai dkar las /
rtsa gter srin po bu ga dgu'o / /
zhes pa'i thad kyi mi rje sangs rgyas rgya mtsho'i g.ya' sel las /
bu ga ni sna mig rna ba gsum la gnyis re'i khar 'og sgo gnyis dang kha bcas bu ga dgu'o / /
zhes gsungs pa ltar dang /
'pho ba'i skabs kyi sgo dgu ni /
lte ba smin mtshams spyi gtsug mig rna ba sna kha gci pa'i sgo bshang ba'i sgo rnams yin par rdo rje mkha' 'gro sam bu Ta /
rdo rje gdan bzhi sogs mang po las gsungs so / /
de yang rje rin po che'i 'pho khrid gser gyi sgo 'byed las /
mig dang rna ba dang /
sna la bug pa gnyis gnyis yod kyang sgo dgur byed pa de sgo re rer bya'o / /
smin dbus kyi sha dang lpags pa la bug pa med kyang rus pa la bug pa yod pas sgor bzhag ste spyi gcug bzhin no / /
zhes dogs pa bcad nas gsal bar gsungs so / /
de ltar bug pa dgu bgrang tshul so sor nges na mi rje mchog gi thugs kyi dogs pa sbrul mdud bzhin rang grol du 'gro bar gdon mi za bas las med kyi sgo'i ngos 'dzin dang rgyu mtshan zhu ma dgos pa dgongs 'jags mkhyen mkhyen lags /

