@# / /
mkhyen rab dbang phyug grags pa bzang po'i rnam thar mdor bsdus bzhugs / /
@## / /
oM bde legs su gyur cig /
gang gi snyan grags mkhas pa mtha' dag gi /
rna ba'i rgyan stsal bzang po'i yon tan kun / /
gcig tu bsdus 'dra mkhyen rab dbang phyug la / /
gus pas btud nas de yi rnam thar bri / /
mkhyen rab dbang phyug grags pa bzang po ni /
dmar khams stobs ldan tshal du yab tshe thar yag dang /
yum bsam sgyid gnyis kyi sras gsum yod pa'i chung ba yin /
bla ma dbu ma pa dang 'khrungs yul yang gcig cing /
lo lnga drug lon pa'i dus su bla ma dbu ma pa dang mjal nas tshe dbang dang /
'jam dbyangs kyi rjes gnang zhig zhus pas dgyes pa'i zhal ta byon /
yab yum gnyis la /
khyed gnyis kyi bu chung ba 'di chos sgor chug la dbus @# / /
gtsang du slob gnyer la thong /
nged kyi bla ma yang yin /
slob ma yang yin /
dka' bzhi pa blo bzang grags pa sogs kyi zhabs la gtugs na /
bstan pa la phan thogs chen po 'ong zhes lung bstan mdzad /
dgung lo bdun pa'i tshe bla ma de nyid la dge bsnyen zhus /
rab tu 'byung dgongs kyang yab yum rtsigs ches pas re zhig 'gyangs pa'i bar du /
bla ma dbu ma pa zhing gzhan du gshegs pas 'gyod pa che bar byung /
dgung lo bcu bzhi la bab pa na /
lho brag grub chen gyi slob ma gsang bdag gis lung bstan pa'i mdo stod pa grags pa blo gros dmar khams su byon pa dang mjal /
shin tu dad pa 'gro ba byung bas pha ma la nan gyis zhus te rab tu byung /
mtshan grags pa bzang por btags /
de nas bla ma dbu ma pa'i gsung bzhin yab yum la yang yang zhus nas rong ston smra ba'i seng ge yum gyis gdan 'dren du btang ba'i 'grul pa slob gnyer ba 'ga' zhig dang bsdebs nas byon| thog mar 'grul grogs dang bstun nas gsang ne'u thog tu byon /
kun mkhyen rong po dang mjal /
chos bsgang du 'dug pas 'phrel du chos grwar shog gsungs /
ngal gso long yang med par slebs pa'i sang nyin rang nas chos su 'grims /
de'i tshe sbyor ba brtsi ba sogs la thugs rab rtsal che bas chos rje lhag par mnyes nas /
sbyor ba brtsi ba dang phar phyin gyi gzhung 'dzin pa mnyam du gyis gsung ba ltar mdzad pas /
zhag lnga drug thal ba'i zla tshes de la bsdus pa shin tu bde ba dang /
mngon rtogs rgyan 'grel chung dang bcas thugs la chud pa mnyam du byung /
zla ba bco brgyad tsam gyis phar phyin gyi gzhung don mtha' dag la mkhas par gyur te /
gsang phu dang bde ba can du bu TI ka gi steng nas grwa bskor mdzad /
de nas sku tshe mang po'i bag chags kyis klu sgrub dang dpal ldan zla ba'i lugs kyi dbu ma la shin tu mos shing thugs bzhed cher yod kyang /
kun mkhyen rong chen pa de zla ba'i lugs la mi mnyes shing /
cung zad zur za yang yang mdzad pa zhig 'dug pas ci drag snyam du yod pa na /
nyin cig gung ru dka' bcu pa rgyal mtshan bzang pos ja la gdan drangs /
khyed kyis phar phyin gyi grwa bskor ni legs 'dug /
da po ti gang blta zer ba la /
da dbu ma la shes 'dod yod tshul sogs kyi @# / /
gleng mo zhib tu byung bas /
khong na re /
khyed dbu ma'i lta ba la shes 'dod de ltar yod na /
dge ldan du rje btsun tsong kha pa'i drung du phyin na legs zer bas /
sngar dang mi 'dra ba'i dad pa dpe med pa zhig skyes pas blo 'gyur ma thag dge ldan du byon /
dbyar chos tshugs 'phral rtsa 'jug gnyis kyi TIka chen gsung ba'i mgo tshugs pa dang 'grig pas rten 'brel shin tu legs pa byung /
rje'i drung du mjal ba tsam gyis mig mchi mas gang zhing ba spu g.yos /
mi phyed pa'i dad pa thob gsung /
de rjes byang chub lam rim /
sngags rim /
mdo rtsa /
mngon pa kun btus /
rnam 'grel rtsa ba sogs kyi lung yang mang du gsan /
rtsa 'jug gnyis kyi zhib bshad gsan pas dngos 'dzin 'khrul pa'i 'ching ba ma lus pa rtsa ba nas chad pas /
nam mkha' dang lag mthil du mtshungs shing /
gser dang bor ba mnyam pa'i rtogs pa 'khrungs /
rje rin po che yang lhag par mnyes dka' bcu pa grags bzang sngon gyi bag chags sad par 'dug /
bstan pa la phan pa rgya chen por 'gyur bas /
da dung gsang phur tshad ma la sbyongs gsungs ja dkar zho do gnang /
de nas gsang phur byon /
sngar gling stod du bzhugs pas chos rje dkon mchog rgya mtsho'i drung du 'byon rtsis yod kyang /
khong mnyel nas sku mtshams mdzad pa dang thug pas /
gling smad chos rje sangs rgyas rgyal mtshan pa'i drung du tshad ma rnam 'grel la mkhas par sbyangs pas /
ring po ma lon par dbu tshad zung 'brel gyi grwa bskor mdzad nas dge ldan du phebs /
rje rin po che'i drung du gsang 'dus rtsa rgyud 'grel par bcas pa dang| gzhan yang mdo sngags kyi chos mang du gsan /
de dus rje'i drung du 'jigs byed bcu gsum ma yi dbang zhus pa'i tshe /
me tog gtso bo la phog pas /
rje thams cad mkhyen pa'i gsung nas /
dka' bcu pa grags bzang rdo rje 'jigs byed la thugs dam byas na legs po 'ong ba 'dug gsung /
dbang grol nas sde snod 'dzin pa 'ga' zhig /
rje rin po che thugs zab cing sgam pas gzhan su la'ang /
de ltar mi gsung ba la /
dmar khams dka' bcu pa la de ltar gsung ba khong yang skyes bu dam pa zhig yin pa 'dra zer ba byung /
de nas bzung ste rdo rje 'jigs byed bcu gsum ma'i sgrub thabs 'chag med dang /
sngags gsum po stong phrag re bzla ba rtag par mdzad cing /
phyis ni dkyil chog kyang rgyun du bzhes par grags /
de nas rje thams cad mkhyen pa la mkhan po zhus /
'dul 'dzin grags pa rgyal mtshan gyis las slob dang /
dka' bzhi pa rin chen dpal gyis gsang ston mdzad nas bsnyen rdzogs mdzad /
'dul 'dzin rin po che'i drung du 'dul ba'i bslab bya rdzogs par gsan /
de nas rje rin po che'i gsung nas /
'phan yul gro sar 'dul ba'i slob gnyer mthar phyin pa @# / /
zhig gyis la bstan pa'i bya ba yin pas /
so sor thar pa'i bslab bya la nyams len gtso bor gyis /
bstan pa la phan pa 'ong gsung ba ltar dmar ston rin po che la 'dul ba rdzogs par gsan /
de dus rje dge 'dun grub kyang 'dul ba gsan pa'i skabs su yod par 'dug /
lo phyed gnyis tsam song ba'i skabs su rje rin po che zhing gzhan du gshegs pa'i gtam gsan pas thugs ngal shin tu che ba byung bas mnal lam du rje btsun tsong kha pa sngar mjal dus kyi rnam pa can gzi brjid rab tu rgyas pa zhig byon nas /
khyed de ltar sdug bsngal byed mi dgos /
khyod kyis bstan pa dang gdul bya mang po la phan thogs par 'dug pas re zhig 'chad nyan gyis /
ring por mi thogs par dga' ldan du phrad par 'gyur ro gsungs nas 'ja' yal ba bzhin song bas /
mnal sad pas yid lhag par dga' zhing mya ngan yang srab par song /
rgyal tshab chos rje dge ldan gyi gdan sar byon pa gsan nas mjal bar byon /
tshad ma'i lam bsgrigs kyis mtshon pa'i chos 'ga' zhig zhus /
rgyal tshab rin po che'i gsung gis /
gsang phur rnam 'grel gtso bor bton pa'i 'chad nyan mdzod /
nged kyis de'i mthun rkyen kyang byed gsung gser srang gang gnang /
de la brten nas 'chad nyan gyi rgyun btsugs pas sde snod 'dzin pa mang du 'dus shing grwa tshogs kyang che /
lo ts+tsha ba'i chos khri'i steng nas chos gsungs pas /
thog mar kha cig gis /
'di ltar byed pa mi rigs ces phyag nas drung stabs byas pa na /
khyed rnams lots+tsha ba'i chos khri la mthong byed /
lo ts+tsha ba la sdug las gtong ba e yin gsung /
bdag nyid lo ts+tsha ba'i sku skyer zhal gyis 'ches ces kyang gleng /
de ga'i rgyun gyis deng sang yang lo ts+tsha ba'i bzhugs khrir 'chad nyan byas chog pa dang /
ra ba stod pa rnams rgyal tshab rje'i gser zan gyi grwa tshang yin zer ba yang /
rgyu mtshan de dag gis yin pas /
don bsdu na ra ba stod ces pa'i grwa tshang 'di yang bdag nyid chen po 'di'i thugs rje dang 'phrin las kho na las grub pa yin no / /
de ltar ra ba stod du grags pa'i grwa tshang bzang po tshugs shing /
grwa tshogs che /
'chad nyan kyang shin tu 'phel ba'i ring nas skabs cig rje 'di'i mnal lam du 'chad nyan mdzad pa'i po ti mang po drung nas kyi mdun nas mi mang pos nub phyogs su khyer song ba rmis pas glo bur du thugs 'gyur /
dbus kyi bla ma rnams la dgongs pa zhus /
phyag phul /
'chad nyan du nyid kyi rtsa slob grwa chung ba yon tan rgya mtsho bskos /
phyi bzhin 'brangs ba'i sde snod 'dzin pa nyi shu lhag tsam dang bcas pa nyi ma gtsang gi phyogs la phebs /
yar lam rin spungs su dpon nor bu bzang pos snyan grags gsan pas bsnyen bkur yang dag par byas /
khyed kyi grags pa snga mo nas thos pas sems dga' /
da nged kyis gzhi dgon zhig 'bul zhing zhabs tog byed /
rgyun par bla @# / /
mchod mdzad dgos zhus pas /
bdag 'dzin can gyi dgon pa kho bo mi 'dod /
gnas nges med kyi bya bral 'chad nyan zhig ni byed kyang byed /
da lta yid byed bzhin pa yin gsungs pas /
'o na 'chad nyan re zhig 'di gar mdzad pa zhu zhu ba la /
da res thog mar gnas rnying /
zha lu /
snar thang /
sa skya sogs kyi gnas mjal smon lam sogs byed /
bar gcod ma byung na slar mjal ba srid gsungs pas /
'o na slar nged dpon g.yog kyang shangs 'brong po sgang du 'ong bas der nges par 'byon dgos zhu ba /
bdag nyid chen pos zhal gyis bzhes /
de nas lots+tsha ba skyabs mchog dpal bzang po'i drung du mjal nas /
mdo sngags kyi chos bka' mang du gsan /
bzhed pa ltar gnas chen po de rnams su phebs /
gdan sa chen po de dang de dag tu chos kyi 'brel pa yang nos /
khyad par sa skya na rje ngor pa kun dga' bzang po bzhugs pa mjal /
tshur yang phyag lan sogs mthong zos chen po mdzad /
bdag nyid chen po 'di yang thugs mos cher 'khrungs /
gsung dag rin po che lam 'bras bu dang bcas pa dang /
gur zhal gyi rjes gnang /
sgrub thabs brgya rtsa sogs zab chos mang du zhus /
phyi lam bo dong du rje btsun po dong pa phyogs las rnam rgyal mjal /
rgyud sde bzhi ga dang 'brel ba'i dbang lung rgyud sde spyi'i rnam gzhag / /
dus 'khor brtag gnyis sogs rgyud mang po'i bshad pa dang lung sogs mang du zhus /
yun mi thung tsam bzhugs /
thugs yid gcig tu 'dres /
de nas snar thang du mkhan chen grub pa shes rab pa la yang /
sman bla'i rjes gnang /
lam mchog rtsa 'grel sogs chos bka' mang du zhus /
de dus ri spungs nor bzang ba 'brong po sgang na byon pa ltar der phebs /
sngar gyi grwa pa rnams kyi steng /
sku gsung thugs kyi rnam thar la dad nas rjes su 'brangs ba'i chos nyan pa bdun cu tsam byung bas /
'chad nyan kyang shin tu 'phel /
snga sor shangs pa kun mkhyen pa la mgon po phyag drug pa'i chos skor sogs /
chos mang po gsan 'dod yod kyang /
zhing gzhan du gshegs pas ma 'grig /
mtshams shig la 'jag tu phebs nas 'jag chen byams pa'i dpon po blo gros dpal bzang la mgon po'i chos skor yongs rdzogs /
ne gu chos drug sogs gsan /
de ltar drang srong chen po'i spyod tshul la gnas nas so thar gyi bcas mtshams phra mo las kyang mi 'da' bar gzhi gsum gyi lag len nyams pa med pa'i ngang nas 'chad nyan mdzad pas /
mkhyen rab dbang phyug ces grags pas sa steng khyab /
stag gling sbyor gsum so sos rang rang gi sar 'chad nyan mdzad pa la su thob byas /
'od yug /
shangs rta nag /
bzhad rnams su dka' chen bzhi dang / /
lam rim dang /
'dul ba'i bslab bya sogs kyi chos 'khor bskor bas /
chu byang gi grwa tshang chen mo zhes grags /
de dus @# / /
rje dge 'dun grub kyis gtsang po lho rgyud du bya bral 'chad nyan mdzad pas /
chu lho'i grwa tshang chen mo zhes grags shing /
phan tshun 'gran pa lta bur bstan pa rin po che rdzogs ldan bzhin gsal bar mdzad do| |chums sde chen du chad nyan skabs sku mtshams zhag bdun pa zhig mdzad dus rje btsun byams pa'i zhal gzigs /
sreg shing du rnams sras mdung dmar can gyi zhal gzigs shing lung bstan /
de'i rkyen gyis rin chen sgang du yun ring du bzhugs shing mthar yang de khar sku gshegs pa yin /
de yang drung nor bu bzang pos slar yang 'chad nyan yun ring por gnas pa'i rkyen du chos gzhis rgya che ba zhig nan gyis phul kyang bzhes ma 'dod pas /
khong rang gi thugs dam rten gyi gtso bo bdag cag gi ston pa'i li ma khru gang tsam byin rlabs can du byed pa zhig phul bas rten 'brel legs gsung dgyes bzhin du bzhes /
skabs 'ga' rer sgron gsal gyi bshad pa'ang cung zad mdzad ces grags /
de lta bu'i tshul gyis sku tshe ril po bstan pa'i khur chen bteg pas /
slob ma bstan pa'i bya ba byed pa nam mkha'i skar tshogs dang 'dra ba byung zhing /
gtso bor gyur pa ni /
sems dpa' chen po gzhon nu rgyal mchog /
kun mkhyen grwa chung ba yon tan rgya mtsho /
stag tshang lots+tsha ba shes rab rin chen /
byams chen kun dga' bkra shis /
kun mkhyen byams chen rab 'byams pa /
sangs rgyas 'phel /
mkhas pa don yod dpal /
kun mkhyen nam bsod chen mo /
mkhyen rab yon tan dpal 'byung sogs /
mdor nas dge ldan gnyis ka'i lung rigs smra ba'i sde mtha' dag la bdag nyid chen po 'di'i 'phrin las kyis ma khyab pa med do / /
de ltar bstan pa dang 'gro ba'i don rgya chen po mdzad nas /
mthar rin chen sgang du dgung lo brgyad cu la nye ba zla ba gsum pa'i tshes gsum gyi nyin phyed yol tsam la /
nye gnas la de ring mchod pa rgya chen po shoms /
kho bo dga' ldan du 'gro ba'i dus yin no gsungs nas /
sku cung zad bsrangs /
mnyam par bzhag pa'i ngang nas gshegs so / /
gsung di dang rje bla ma'i sngar gyi lung bstan bstun na deng sang dga' ldan chos kyi pho brang du bzhugs so /
zhes bya ba ni rje btsun mkhyen rab dbang phyug grags pa bzang po'i rnam par thar pa ste /
sgra pa shes rab rin chen gyis mdzad pa'i rnam thar rgyas pa zhig 'dug pa las bsdus /
dam pa 'di'i dngos slob 'ga' zhig gi gsung bgros thor bu ba 'gas kyang kha bskangs te bris pa'i dge bas sems can thams cad mkhyen rab dbang phyug gis rjes su 'dzin pa'i rgyur gyur cig /
ces pa 'di yang grwa tshang gi mkhan rin po che g.yag lung pa la sogs pa dge ba'i bshes gnyen du mas bskul ba la brten nas /
mkhyen rab dbang phyug gi mdzad pa @# / /
rnam thar lo rgyus du ma las bsdus te /
chos smra ba'i btsun pa blo bzang chos kyi rgyal mtshan gyis chos grwa chen po bkra shis lhun por sbyar ba'o / / / /
sarba mang+ga laM / / /
