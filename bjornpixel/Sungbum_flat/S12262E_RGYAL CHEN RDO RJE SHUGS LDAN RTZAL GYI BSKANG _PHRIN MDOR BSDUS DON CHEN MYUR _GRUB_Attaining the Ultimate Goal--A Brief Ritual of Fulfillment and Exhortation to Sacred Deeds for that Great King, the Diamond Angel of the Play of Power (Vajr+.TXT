@# / /
rgyal chen rdo rje shugs ldan rtsal gyi bskang 'phrin mdor bsdus don chen myur 'grub ces bya ba bzhugs so / /
@## / /
na mo gu ru many+dzu g+ho ShA ya /
rgyal kun mkhyen rab d+hIH yig khams / /
bla ma yi dam chos skyong sogs / /
cir yang brdzus pa'i mdzad 'phrin gyis / /
'jigs skyobs mchog stsol bar chad srungs / /
de yang dge ldan ring lugs dri med 'dzin skyong spel mdzad yongs kyi dgra lta thun mong ma yin pa rgyal chen rdo rje shugs ldan rtsal de la bskang 'phrin rtab por btang dgos byung na /
rten khyad par can gyi mdun du phyi nang gi mchod pa dang gtor ma rnams phyag srol ltar bshams nas /
skyabs 'gro sems bskyed bla ma'i rnal 'byor dang 'brel bar dmigs brtse ma brgya rtsa dang /
rdo rje 'jigs byed kyi bsgom bzlas gnyor? 'bul bcas song ste /
phyi nang gi mchod pa spyi ltar byin gyis brlabs /
rten ni /
skyong ba hrIH Sh+TIH sa bsangs /
swa b+ha wa sa stong pas sbyangs /
stong pa'i dang las rang gi mdun du me rlung 'tshub cing rab tu 'bar ba drag po'i 'brug sgra sgrogs pa'i gur gyi dbus su 'ja' tshon ltar bkra ba'i gzhal yas khang gi nang du padma dang nyi zla'i gdan gyi steng du hUM las mthu stobs rdzu 'phrul yongs kyi bdag po bstan srung rdo rje shugs ldan rtsal sku mdog dkar la dmar ba'i mdangs chags pa khro chags kyi nyams dang ldan zhing rab tu byung ba'i cha byang can /
bla gos gnyis brtsegs gsol ba /
zhal gcig phyag gnyis zhal mche ba gtsigs shing /
spyan gsum me ltar 'bar ba bse'i theb zhwa can /
phyag g.yas spu gri 'phyar zhing /
g.yon pas tsit+ta rlangs pa can zhal du gsol nas seng ge dang rta nag sogs zhon pa nges med chibs te gling bzhi yud tsam la bskor ba'i skur bstan pa /
de'i sprul pa 'phrin las rnam bzhi sgrub la rings pa'i tshul bstan pa'i blon chen bzhi dang /
yang sprul ru 'dren sde bzhi sogs rgya bod hor gyi dregs pa'i sde dpung bsam gyis mi khyab pas bskor ba'i spyi bor oM dkar po /
mgrin par AH dmar po /
thugs kar hUM sngon po mtshan par gyur / /
bdag mdun gyi thugs ka'i hUM las 'od zer @## / /
'phros pas /
rang bzhin bde ba chen po'i pho brang nas rgyal ba'i bstan srung chen po rdo rje shugs ldan rtsal 'khor dang bcas pa skad cig gis spyan drangs par bsam la /
spos rol dbyangs dang bcas pas /
hUM 'jam dpal zhi khros rang bstan bsrung ba'i phyir / /
dregs pa'i rjer bzhengs rdo rje shugs ldan rtsal / /
bka' blon bzhi dang ru 'dren sde bzhi sogs / /
'khor tshogs dang bcas gnas 'dir gshegs su gsol / /
oM ma hA rA dza badzra bai ga wan sa pa ri wA ra a kar+Sha ya dzaH dzaH dzaH hUM baM ho dam tshig pa dang gnyis su med par gyur /
padma ka ma la ye stwaM /
zhes spyan drangs te ye shes pa dang dam tshig pa 'byer med cu bzhugs par mos /
de nas mchod pa 'bul ba ni /
hUM bde stong ting 'dzi ba las byung ba'i / /
chu gnyis nyer spyod rol mo 'dod yon lnga / /
zan med ye shes bdud rtsi rgya mtsho 'bul / /
zhes nas 'dod dgu'i dngos grub stsal du gsol / /
oM mahA rA dza badzra bai ga wa na sa pa ri ar+g+haM pra tIts+tsha hUM swAhA /
de bzhin tu padyaM nas spar+sha 'i bar dang /
oM AH hUM zhes sbyar bas phyi nang zhi mchod pa phul ta /
hUM srid gsum dgra bgegs 'joms pa'i mthu stobs rnams / /
mtha' dag gcig tu spungs bzhin rab 'jigs sku / /
rdo rje shugs ldan rtsal zhes cher grags pa / /
mthu stobs rdzu 'phrul bdag po khyod la bstod / /
ces bstod /
de nas 'gag pa bya ba ni /
grib sel phyi ma ngag ltar yig brgya nyer gcig bzla zhing /
hUM chos rnams rang bzhin spros pa'i mtha' bral yang / /
ma rig dbang gis nongs par gang bgyis kun / /
sprul pa'i chos rgyal 'khor bcas spyan lam du / /
snying nas bshags so bzong bzhes tshangs pa stsol / /
de nas bskang rdzas spyi ltar byin gyis brlabs /
bskal ba ni /
hUM bde stong ting 'dzin lha lam yangs pa las / /
rab 'byams mchod pa'i sprin phung nyer dkrigs te / /
bstan srung rgyal po chen po'i spyan lam du / /
'byung zhing rgyas pas dgyes pa bskyed gyur cig /
zhi drag mchod yon nyer spyod rol mo'i sgra / /
'dod yon bkra shis rtags rdzas rin chen bdun / /
rngams brjid dur khrod rin chen gzhal yas khang / /
mkho dgu'i yo byad dkor nor mdzod kyis gtams / /
rin chen rus pa'i rgyan dang dpa' ba'i chas / /
dur smrig chos gos las bzhi'i phyag mtshan tshos / /
rdzu 'phrul shugs 'chan rgyan ldan bzhon pa dang / /
srog chags sna tshogs bar snang 'dzin ma khyab / /
'dod dgu'i bum bzang gter dang dpag bsam shing / /
khus rdzing skyed tshul ba'i gling bkor pas mdzes / /
dzam rdzas gtor mtshogs kyi 'khor lo bshams / /
phyi nang gsang ba bla med rten rnams kun / /
ma tshang med pa'i mchong pa'i tshogs rnams kyis / /
'jam mgon bstan srung sprul pa'i chos rgyal che / /
shugs ldan rigs lnga 'khor bcas thugs dam bskangs / /
nyams chags kun skong 'gal rkyen bar chad sol / /
dpal 'byor legs tshogs 'dod pa'i dngos grub stsol / /
snang srid dbang bsdus gnod byed tshar chod la / /
rnal 'byor bsam don ma lus 'grub par mdzod / /
bskul bzlog byed na /
hUM 'jam dbyangs bka' sdod rdo rje shugs ldan rtsal / /
sku lnga cu 'dren 'khor tshogs bcas rnams kyis / /
zhes sogs dang /
hUM chos sku yangs pa'i pho brang nas /
rdo rje shugs ldan 'khor bcas kyis / /
zhes sogs dkyus bzhin /
! /
bzlas pa ni /
rang yi dam du gsal ba'i thugs ka nas 'od zer 'phros /
bstan srung 'khor bcas kyi thugs rgyud bskul bas gang 'dod kyi 'phrin las thogs pa med par sgrub par bsam la /
oM mahA rA dza badzra bai ga wan sarba sid+d+hi hUM /
zhes ci 'grub bzlas rjes yig brgyas lhan /
chad bskangs /
de nas gtor ma byin gyis brlabs te /
rgyal chen 'khor dang bcas pa'i ljags hUM las skyes pa'i rdo rje rtse gcig pa dmar po'i 'od kyi sku gus gtor ma'i bcud thams cad drangs te gsol bar gyur /
oM ma hA dza badzra bai ga wan sa pa ri wA ra i daM ba liM kha kha khA hi khA hi /
lan gsum dang /
a kA ro la sogs pas 'khor rnams @# / /
la 'bul /
sngags de'i mthar ar+g+haM sogs dang /
gsum btags pa phyi nang gi mchod pa 'bul /
hoH bstan srung chen po 'khor bcas kyis / /
mchod sbyin gtor ma 'di bzhes la / /
'gal rkyen bar chad zhi ba dang / /
mthun rkyen yid bzhin 'grub par mdzod / /
ces brjod /
gzhi bdag gi gtor ma bsngo /
de nas bstod pa ni /
hUM 'jam mgon bla ma'i gser khri'i khong gseng nas / /
ma g.yengs mdo sngags bstan pa'i bya ra mkhan / /
'phrin las myur mgyogs rdo rje shugs ldan rtsal / /
dam can 'khor tshogs bcas la bstod par bgyi / /
mgon khyod dge ldan bka' brgyud rim byon gyi / /
dam tshig rdo rje ri mo gtsug bzhes la / /
phan bde'i rtsa ba blo bzang rgyal ba'i bstan / /
de 'dzin skyes bu dge 'dun sder bcas skyongs / /
bye brag skyabs 'og chos grwa'i snod bcud kun / /
nyin mtshan dus drug 'bral med srung skyobs la / /
nad rims byang phur kha sgras sri keg sogs / /
phyi nang rkyen ngan mtha' dag bzlog tu gsol / /
khrims ldan dge 'dun padmo bzad pa'i tshal / /
tshe bsod dpal 'byor 'dab phreng 'bum mdzes shing / /
bslab gsum rim gnyis sbrang rtsi'i bcud chags par / /
'chad nyan bung ba'i glu dbyangs sgrogs par mdzod / /
snang srid yid mthun mi nor zas gsum kun / /
kha ba len rdo yis lcags bzhin dbang du bsdus / /
log par 'khu ba'i zhing bcu dgra bgegs kun / /
lo zlar ma bzhag drag po'i chad pas sgrol / /
mdor na deng nas byang chub snying po'i bar / /
mthu ldan rdo rje'i srung ma khyod bsten na / /
'bral med 'phrin las rnam bzhing rtag skyongs la /
'phral yun bsam don ma lus 'grub par mdzod / /
gzhan yang bsangs gtong na / /
bsang rdzas me la bsreg tsang kyin gyis brlabs te /
kyai dbang byed ye shes me dpung 'bar slong du / /
bsang rdzas sna tshogs bsregs pa'i dud spren 'dis / /
bstan srung chen por rme grib phog pa bsangs / /
dmigs med dbyings su dri ma dag gyur cig /
cas tshar mang du btang /
gser skyems gtong na /
byin gyis brlabs pa'i gser skyems sbreng zhing /
kyai mchog gsum bden mthus byin gyis brlabs pa yi / /
gdung sel gser skyems bdud rtsi'i rgya mtsho 'dis / /
dgra lha stobs ldan rgyal chen mchod bgyid na / /
rnam dkar bsam don lhun grub sdong grogs mdzod / /
ces tshar mang du 'bul /
g.yang 'bod byed na /
mda' dar sogs kyis g.yab cing /
hrIH srid gsum dbang bsgyur rgyal chen rdo rje shugs / /
sprul 'khor dbang gi pho nya'i tshogs dang bcas / /
nged 'dir mthu stobs nus pa'i dpung bskyed la / /
srid zhi'i phywa g.yang 'gug pa'i dus la babs / /
tshe bsod mnga' thang yar ngo'i zla bzhin 'phel / /
zas nor longs spyod chugs 'dzin gan mdzod bzhin / /
kho dgu'i phywa g.yang pad mtshor dang pa ltar / /
gnas 'dir thogs med 'gug pa'i 'phrin las mdzad /
lha klu mi yi phun tshogs 'dod dgu'i g.yang / /
phyogs bcu kun nas dbyar gyi sprin bzhin du / /
'du zhing g.yang chags mi 'gyur brtan pa yis / /
dge mtshan shis pas snod bcud khyab par mdzod / /
ces tshar ci rigs su lon par bya'o / /
mjug tu gtang rag gi mchod pa byin kyis brlabs te /
sngags rkyang zhes phyi nang gi mchod pa 'bul zhing /
hUM 'jam dbyangs smra seng gsang gsum sgyu ma'i 'phrul / /
rdo rje shugs ldan 'khor bcas bdag bstod cing / /
rnal 'byor dgra lha'i gtso bor mnga' gsol gyi / /
ma bcol bar yang chos srid las kun sgrubs / /
rmongs pa'i dbang gyur snyigs ma'i skye 'gro la / /
blang dor ma nor tshul bzhin ston pa sogs / /
rdo rje'i tha tshig ji ltar khas blangs pa / /
nam yang g.yel med skyongs shig sa mA ya / /
zhes dang /
yig brgya bzlas te /
gang yang bdag blo mas bzod gsol /
bdag la dngos @# / /
grub mas 'dod gsol /
'dir ni rten dang mas brtan bzhugs bya zhing /
oM yid bzhin nor dang bum bzang 'dod 'jo ba / /
dpag bsam shing ltar 'dod pa'i re ba kun / /
'bad med stsol mdzad bla ma yi dam dang / /
mkha' 'gro chos skyong srung ma'i bkra shis shog /
ces shis pa brjod cing me tog gi char 'bebs par bya'o / / / /
mkhas grub gsung sil bdud rtsi'i skyems / /
chog 'khrigs yol kor skyil ba 'dis /
bstan srung rgyal chen mchod do 'tshal / /
rab 'byams las bzhi myur 'grub shog /
chos rgyal chen rdo rje shugs ldan rtsal gyi bskang 'phrin mdor bsdus don chen myur ba grub ces bya ba 'di ni /
! 'jam mgon bstan pa'i mnga' bdag grub dbang gi rti'i rin po ches mdzad pa'i bskang bshags mdor bsdus kyi 'phrin las phyogs 'dir spel 'dod kyi bsam pas mtshams sbyar bar brten /
'dzam gling byang mtha'i brtsun gzugs 'jam dbyangs dgyes pa'i bshes gnyen zhes bya bas dpal ri dge rgyas kyi mdun shod chos grwa bkra shis che'i 'byor gling du bsgrigs pa lha rgyal lo / / / /

