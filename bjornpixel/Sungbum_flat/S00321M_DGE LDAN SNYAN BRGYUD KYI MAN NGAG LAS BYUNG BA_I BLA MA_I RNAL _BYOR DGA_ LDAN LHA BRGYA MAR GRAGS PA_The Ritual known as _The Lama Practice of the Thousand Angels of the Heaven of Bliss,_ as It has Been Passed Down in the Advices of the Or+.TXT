@# / /
dge ldan snyan brgyud kyi man ngag las byung ba'i bla ma'i rnal 'byor dga' ldan lha brgya mar grags pa bzhugs so / /
@## / /
dge ldan snyan brgyud kyi bla ma'i rnal 'byor dga' ldan lha brgya mar grags pa'i rgyun 'khyer mdor bsdus nyams su len tshul gyi ngag 'don nag 'gros su dgod pa ni /
bdag dang 'gro ba nam mkha'i mtha' dang mnyam pa'i sems can thams cad dus 'di nas bzung ste ji srid byang chub snying po la mchis kyi bar du dpal ldan bla ma dam pa rnams la skyabs su mchi'o / /
rdzogs pa'i sangs rgyas bcom ldan 'das rnams la skyabs su mchi'o / /
dam pa'i chos rnams la skyabs su mchi'o / /
'phags pa'i dge 'dun rnams la skyabs su mchi'o / /
lan gsum mam bdun /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
lan gsum /
sems can thams cad bde ba dang bde ba'i rgyu @# / /
dang ldan par gyur cig /
sdug bsngal dang sdug bsngal gyi rgyu dang bral bar gyur cig /
sdug bsngal med pa'i bde ba dang mi 'bral bar gyur cig /
nye ring chags sdang gnyis dang bral ba'i btang snyoms la gnas par gyur cig /
lan gcig /
khyad par ma sems can thams cad kyi don du myur ba myur bar yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i phyir du lam zab mo bla ma lha'i rnal 'byor nyams su blang bar bgyi'o / /
lan gcig dga' ldan lha brgya'i mgon gyi thugs ka nas / /
rab dkar zho gsar spungs 'dra'i chu 'dzin rtser / /
chos kyi rgyal po kun mkhyen blo bzang grags / /
sras dang bcas pa gnas 'dir gshegs su gsol / /
mdun gyi nam mkhar seng khri pad zla'i steng / /
rje btsun bla ma dgyes pa'i 'dzum dkar can / /
bdag blo dad pa'i bsod nams zhing mchog tu / /
bstan pa rgyas phyir bskal brgyar bzhugs su gsol / /
shes bya'i khyon kun 'jal ba'i blo gros thugs / /
skal bzang rna ba'i rgyan gyur legs bshad gsung / /
grags pa'i dpal gyis lham mer mdzes pa'i sku / /
mthong thos dran pas don ldan la phyag 'tshal / /
yid 'ong mchod yon sna tshogs me tog dang / /
dri zhim bdug spos snang gsal dri chab sogs / /
dngos bshams yid sprul mchod sprin rgya mtsho 'di / /
bsod nams zhing mchog khyed la mchod par 'bul / /
gang zhig thog med dus nas bsags pa yi / /
lus ngag yid kyis mi dge ci bgyis dang / /
khyad par sdom pa gsum gyi mi mthun phyogs / /
snying nas 'gyod pa drag pos so sor bshags / /
snyigs ma'i dus 'dir mang thos sgrub la brtson / /
chos brgyad spangs pas dal 'byor don yod byed / /
mgon po khyod kyi rlabs chen mdzad pa la / /
bdag cag bsam pa thag pas yi rang ngo / /
rje btsun bla ma dam pa khyed rnams kyi / /
chos sku'i mkha' la mkhyen brtse'i chu 'dzin 'khrigs / /
ji ltar 'tshams pa'i gdul bya'i 'dzin ma la / /
zab rgyas chos kyi char pa dbab tu gsol / /
bdag gis ji snyed bsags pa'i dge ba 'dis / /
bstan dang 'gro ba kun la gang phan dang / /
khyad par rje btsun blo bzang grags pa yi / /
bstan pa'i snying po ring du gsal byed shog /
de nas /
sa gzhi @# / /
spos kyis byugs shing me tog bkram / /
ri rab gling bzhi nyi zlas brgyan pa 'di / /
sangs rgyas zhing du dmigs te dbul ba yis / /
'gro kun rnam dag zhing la spyod par shog /
i daM gu ru rat+na maN+Dal kaM nir+yA ta yA mi /
zhes maN+Dal mdor bsdus phul te /
yon tan kun gyi gzhir gyur drin can rje / /
tshul bzhin bsten pa lam gyi rtsa ba ru / /
legs par mthong nas 'bad pa du ma yis / /
gus pa chen pos bsten par byin gyis rlobs / /
lan cig rnyed pa'i dal ba'i rten bzang 'di / /
shin tu rnyed dka' don chen shes gyur nas / /
nyin mtshan kun tu snying po len pa'i blo / /
rgyun chad med par skye bar byin gyis rlobs / /
lus srog g.yo ba chu yi chu bur bzhin / /
myur du 'jig pa'i 'chi ba dran pa dang / /
shi ba'i rjes su lus dang grib ma bzhin / /
dkar nag las 'bras phyi bzhin 'brang ba la / /
nges pa brtan po rnyed nas nyes pa'i tshogs / /
phra zhing phra ba rnams kyang spong ba dang / /
dge tshogs mtha' dag sgrub par byed pa la / /
rtag tu bag dang ldan par byin gyis rlobs / /
spyad pas mi ngoms sdug bsngal kun gyi sgo / /
yid brtan mi rung srid pa'i phun tshogs kyi / /
nyes dmigs rig nas thar pa'i bde ba la / /
don gnyer chen po skye bar byin gyis rlobs / /
rnam dag bsam pa de yis drangs pa yi / /
dran dang shes bzhin bag yod chen po yis / /
bstan pa'i rtsa ba so so thar pa la / /
sgrub pa snying por byed par byin gyis rlobs / /
rang nyid srid mtshor lhung ba ji bzhin du / /
mar gyur 'gro ba kun kyang de 'dra bar / /
mthong nas 'gro ba sgrol ba'i khur khyer ba'i / /
byang chub sems mchog 'byongs par byin gyis rlobs / /
sems tsam bskyed kyang tshul khrims rnam gsum la / /
goms pa med na byang chub mi 'grub par / /
legs par mthong nas rgyal sras sdom pa la /
|brtson pa drag pos slob par byin gyis rlobs / /
log pa'i yul la g.yeng bzhi byed cing / /
yang dag don la tshul bzhin dpyod pa yi / /
zhi gnas lhag mthong zung du 'brel ba'i lam / /
myur du rgyud la skye bar byin gyis rlobs / /
thun mong lam sbyangs snod du gyur pa na / /
theg pa kun gyi mchog gyur rdo rje'i theg /
skal bzang skye bo'i 'jug ngogs dam pa der| |bde blag nyid du 'jug par byin gyis rlobs / /
de tshe dngos grub rnam gnyis 'grub pa'i gzhi / /
rnam dag dam tshig sdom par gsungs pa la / /
bcos ma min pa'i nges pa rnyed gyur nas / /
srog dang bsdos te bsrung bar byin gyis rlobs de nas rgyud sde'i snying po rim gnyis kyi / /
gnad rnams ji bzhin rtogs nas brtson pa yis / /
thun bzhi'i rnal 'byor mchog las mi g.yel bar / /
dam pa'i gsung bzhin sgrub par byin gyis rlobs / /
de ltar lam bzang ston pa'i bshas gnyen dang / /
tshul bzhin sgrub pa'i grogs rnams zhabs brtan cing / /
phyi dang nang gi bar du gcod pa'i tshogs / /
nye bar zhi bar byin gyis brlab tu gsol / /
skye pa kun tu yang dag bla ma dang / /
'bral med chos kyi dpal la longs spyod @# / /
cing| |sa dang lam gyi yon tan rab rdzogs nas / /
rdo rje 'chang gi go 'phang myur thob shog /
ces lam yongs rdzogs la bshar sgom mdor bsdus bya /
dmigs med brtse ba'i gter chen spyan ras gzigs / /
dri med mkhyen pa'i dbang po 'jam dpal dbyangs / /
bdud dpung ma lus 'joms mdzad gsang ba'i bdag /
gangs can mkhas pa'i gtsug rgyan tsong kha pa / /
blo bzang grags pa'i zhabs la gsol ba 'debs / /
zhes lan brgya stong sogs ci 'grub bzlas mthar /
thos bsam sgom pa'i shes rab 'phel du gsol / /
'chad rtsod rtsom pa'i blo gros rgyas su gsol / /
mchog dang thun mong dngos grub stsal du gsol / /
myur du khyed rang lta bur byin gyis rlobs / /
bde chen lhan skyes ye shes 'char du gsol / /
dngos 'dzin 'khrul pa'i dri ma bsal du gsol / /
sems nyid the tshom dra ba gcad du gsol / /
myur du khyed rang lta bur byin gyis rlobs / /
dpal ldan rtsa ba'i bla ma rin po che / /
bdag gi snying gar padmo'i steng bzhugs la / /
bka' drin chen po'i sgo nas rjes bzung ste / /
sku gsung thugs kyi dngos grub stsal du gsol / /
lan gsum /
de nas /
tshe rabs kun tu rgyal ba tsong kha pas / /
theg mchog bshes gnyen dngos su mdzad pa'i mthus / /
rgyal bas bsngags pa'i lam bzang de nyid las / /
skad cig tsam yang ldog par ma gyur cig /
ces brjod /
dga' ldan lha brgya ma 'di nyid kyi smon lam rgyas par spro na /
de ltar dngos grub ma lus 'byung ba'i gnas / /
rje btsun bla ma mchod cing gsol btab mthus / /
skye ba kun tu 'jam dbyangs bla ma yis / /
mnyes bzhin rjes su 'dzin pa nyid gyur cig /
rin chen du ma las grub dga' ldan zhing / /
ngo mtshar bye ba'i dbus na mi pham mgon / /
legs par bsgoms pas rnam dag zhing 'grub cing / /
tshe 'phos mod la gnas der skye bar shog /
rje btsun thugs ka nas 'phros sprin dkar yug /
brkyang ba'i sne mor bla ma sras dang bcas / /
spyan drangs yan lag bdun gyis tshogs bsags pas / /
bdag rgyud bde blag nyid du smin par shog /
dus gsum rgyal ba'i mkhyen brtse nus pa rnams / /
zung 'jug sprul skur shar ba'i rnam 'dren gang / /
rigs gsum ngo bor thag bcad gsol btab mthus / /
mchog thun dngos grub ma lus myur thob shog /
khyad par dag pa ye shes bdud rtsi'i chus / /
sgo gsum sdig sgrib mi shes kun 'khrud cing / /
'chad rtsod rtsom sogs mtha' yas ye shes bya la / /
blo gros mgon po 'jam dbyangs mtshungs par shog /
byang shar ngo mtshar rmad byung bkod pa'i zhing / /
rnam 'dren seng ge'i nga ro'i zhabs drung du / /
'khor gyi thog mar skyes nas mdo sngags la / /
thos bsam bsgom pas rtag tu 'da' bar shog /
mdor na skye zhing skye ba thams cad du / /
rje btsun blo bzang grags pa yab sras dang / /
mi 'bral rgyal ba'i chog tshul kun bzung nas / /
bstan dang 'gro ba'i don chen lhur len shog /
ces sogs bsngo smon dang shis brjod kyis mtha' brgyan par bya'o / /
de ltar dga' ldan lha brgya ma'i rnal 'byor 'di la 'don tshul phyag len rgyas bsdus dang /
man ngag gi rim pa mtha' yas pa zhig bzhugs @# / /
pa las /
'di ni dpal dben sa snyan brgyud kyi bla ma'i rnal 'byor bsdus pa'i 'don lugs kun gzigs rgyal ba'i dbang po bskal bzang rgya mtsho'i gsung khrid yig dngos grub kun 'byung gi dgongs pa dang /
phyag len ji lta ba bzhin bsgrigs pa'o / / / /
rgyal kun bdag po nyid gang rgyal sras tshul / /
rgyal sras gzhon nu nyid kyang byis pa'i zol /
bstan kyang mkhyen dang gsung ba bla med pas / /
'jam pa'i dbyangs nyid blo bzang rgyal bar 'dud / /
khrag khrig mkhas grub blo yis ma lcigs pa'i / /
zab mo nyid dang dka' ba'i gnad nyid dang / /
gsang ba'i gnad nyid ji bzhin rjen pa ru / /
ston 'dis mkhyen gter gzhon nu nyid las ci / /
mtshan snyan 'od chags kyis kyang rnam dpyod kyi / /
'dab stong bzhad pa'i cho ga 'dir brtson dang / /
mi 'jigs spobs pa rgyas pa'i gzhi byin gyis / /
mkhas dang grub pa'i gral ring myur snyeg 'gyur / /
glo gros dai DU'i kun mthong ba'i ngos / /
zab rgyas gsang ba'i gzugs ris kun bsti bas| |smra ba'i dbang phyug nyid kyi go 'phang la / /
myur du 'dzegs pa'i cho ga 'dir brtson bya / /
gnas skabs gza' klu rgyal bo'i gnod ba sogs / /
phyi nang nyer 'tshe mtha' dag las bsrung zhing / /
gsang sngags zab dgu las lhag rab 'byams las / /
'grub la myur ba'i dbyangs 'dir lhur brtson rigs / /
de phyir dang po'i las can mtha' dag la / /
'khyer bde'i dga' ston rgya cher spel ba'i slad / /
lhag bsam yangs pa bsod nams dbang rgyal nas / /
par du bskrun pa'i rnam dkar 'di yi mthus / /
'jam mgon ring lugs gser sbyangs btsom yis / /
sa gsum gur kum lang tsho'i dpal 'dzin cing / /
rgyu sbyor nyid kyang lam mchog 'di nyid las / /
'jam mgon rgyal ba'i go 'phang myur thob shog /
ces pa'i par byang smon tshig 'di yang pha bong kha'i sprul ming pas spyar ba'o / / / /
dge legs 'phel / /
7sa byi lor 'dzugs zhus song / / / /
