! / /
oM bde legs su gyur cig /
'jig rten mtho ris byang grol lta ba'i mig /
srid lam 'khyams pas dub pa'i ngal bso'i gnas / /
bde legs rtsa ba drin can bla ma dang / /
rje btsun mkhyen pa'i gter gyi zhabs la 'dud / /
'bad ba chu dus rlabs chen chogs sdud la / /
dge la rjes su yi rang mchog tu gsungs / /
khyad par rang gis sngon byas dge ba la / /
rlom sems bral bas dga' ba cher bskyed na / /
sngon byas dge ba gong du 'phel lo zhes / /
rgyal bas gsungs pa'i don de bsgrub phyir dang / /
dags pa gzhan yang mang du mthong bas na / /
sems khyod dga' ba 'di ltar bskyed na legs / /
dang por rgya chen mang du thos pa btsal / /
bar du gzhung lugs thams cad gdams par shar / /
tha mar nyin mtshan kun tu nyams su blangs / /
kun kyang bstan pa rgyas pa'i ched du bsngos / /
tshul 'di bsams shing @# / /
mdun ma legs nas gda' / /
bka' drin che'o rje btsun mkhyen pa'i gter / /
blang dor gnas la kun nas 'thoms pa'i mun / /
yang dag thos pa'i sgron mes ma bsal bar / /
lam mi shes na thar pa'i grong mchog tu / /
'jug par 'gyur ba smos kyang ci zhig dgos / /
de nyid phyir na mi pham chos rje dang / /
'dzam gling rgyan drug mchog gnyis zhes grags pa'i / /
gzhung la phyogs re ba dang rags pa res / /
tshim par ma byas kun la zhib tu sbyangs / /
tshul 'di bsams shing mdun ma legs nas gda' /
bka' drin che'o rje btsun mkhyen pa'i gter / /
khyad par tshu rol mthong bas dngos po yi / /
de nyid gtan la 'bebs pa'i sgo gcig pu / /
yang dag rigs pa'i gzhung gi dka' gnas la / /
'bad pa du mas yang nas yang nas du sbyangs / /
tshul 'di bsams X bka' drin che'o X mdo sngags gzhung la ngal ba mang byas kyang / /
zab don nyams su len dang smra ba na / /
gang yang ma bslabs ci yang mi shes pa'i / /
lta ba'i tshul las ring du ma song bar / /
mthong nas lhag par klu sgrub gzhung lugs kyi / /
zab mo 'byed pa'i phra ba'i rigs lam nas| |yang dag lta ba 'dren pa'i gnad kun la / /
legs par sbyangs te the tshom chod par byas /
tshul 'di X bka' drin X 'di na rdzogs sangs rgyas su bgrod pa la / /
zab mo rdo rje theg dang phar phyin theg /
rnam pa gnyis yod gsang sngags phar phyin las / /
shin tu khyad par 'phags pa yin no zhes / /
nyi ma zla ba lta bur kun tu grags / /
tshig de bden pa'i tshig tu 'dod bzhin du / /
zab mo'i theg de ji lta bu zhig ces / /
'tshol bar mi byed mkhas pa'i khur 'dzin pa / /
de 'dra de yang shes rab can yin na / /
de las gzhan pa'i dbang po rtul po gang / /
shin tu phrad dka' gong na med pa'i lam / /
'di 'dra yal bar 'dor ba kye ma'o mtshar / /
de nyid phyir na rgyal ba'i theg pa mchog /
sangs rgyas las kyang dkon pa'i rdo rje theg /
dngos grub gnyis kyi gter gyur zab mo der / /
zhugs nas 'bad pa mang pos ring du sbyangs / /
tshul 'di X bka' drin X rgyud sde 'og ma gsum gyi lam gyi tshul / /
mi shes de yis rnal 'byor bla med rgyud / /
rgyud sde kun gyi mchog tu thag bcad kyang / /
dam bca' tsam du zad par legs mthong nas / /
gsang ba spyi rgyud legs par grub pa dang / /
dpung bzang gis zhus bsam tan phyi ma sogs / /
bya rgyud rigs gsum spyi dang bye brag gi /
rgyud sde rnams la ring du 'dris par byas / /
tshul 'di X /
bka' drin X rgyu sde gnyis pa spyod pa'i rgyud rnams kyi / /
gtso bor gyur pa nam sang mngon byang gi /
rgyud la sbyangs pas spyod pa'i rgyud kyi phyogs gang yin de yang legs par nges par byas / /
tshul 'di X bka' drin /
X /
rgyud sde gsum pa rnal 'byor rgyud rnams kyi / /
gtso bor dpal ldan de nyid bsdus pa'i rgyud / /
bshad rgyud rdo rje rtse mo la sogs la /
mo la sogs la / /
sbyangs pas rnal 'byor rgyud kyi dga' ston bka' drin X bzhi pa rnal 'byor bla na med pa la / /
'phags yul mkhas pa rnams la nyi zla ltar / /
yongs su grags pa'i pha rgyud 'dus pa dang / /
rnal 'byor ma rgyud kyai rdor bde mchog gi /
rtsa rgyud bshad pa'i rgyud la sogs pa dang / /
bsdus rgyud gzhan dang bshad srol mi 'dra ba'i| |shing rta'i srol 'byed dus kyi 'khor lo'i rgyud / /
gsal byed dri ma med pa'i 'od la skyangs / /
tshul 'di X bka' drin X dang por rgya chen po'i mang du thos pa btsal ba'i skabs te dang po'o / / / /
de nas gdul bya'i blo mun sel ba'i mchog /
'jam pa'i @# / /
dbyangs la shugs drag rgyun ring gi /
dad pa brtan pos gzhung lugs gdams pa ru / /
'char phyir gsol btab rgyu tshogs kun la 'bad / /
tshul 'di X bka' drin X de ltar 'bad pas klu sgrub thogs med las / /
rim bzhin brgyud pa'i byang chub lam rim la / /
thun mong min pa'i nges pa rnyed gyur nas / /
zab mo'i gzhung mchog phar phyin gdams par shar / /
tshul 'di X bka' drin X byang phyogs 'di na tshad ma'i gzhung lugs la / /
sbyangs dang ma sbyangs du ma mgrin gcig tu / /
mdo dang sde bdun kun la byang chub tu| |bgrod pa'i nyams len rim pa yod min zer / /
'jam pa'i dbyangs kyis phyogs kyi glang po la / /
dngos su 'di rtsom 'di ni ma 'ongs dus / /
'gro ba kun gyi mig tu 'gyur ro zhes / /
gsung gi gnang bstsal ba'an tshad mar byed / /
de ni mi rigs smra ba'i phul byung du / /
mthing nas lhag par tshul der dpyad pa na / /
tshad ma kun las btus pa'i mchod brjod don / /
tshad ma grub par lugs 'byung lugs ldog gis / /
rnam grol don du gnyer la bcom ldan 'das / /
tshad mar bsgrubs shing de las de yi ni / /
bstan pa kho na thar 'dod 'jug ngogs su / /
nges pa gting nas rnyed pas theg gnyis kyi / /
lam gyi gnad kun 'dril bar rigs lam nas / /
legs par than pas lhag par dga' ba rnyed / /
tshul 'di X bka' drin X de nas byang sa mdo sde'i rgyan gnyis po / /
legs par sbyar te tshul bzhin rab 'bad pas / /
mi pham chos rje'i gzhung dang rjes 'brang gi /
gzhung kun nyams su len pa'i gdams par shar / /
tshul 'di X bka' drin X lhag par zab cing rgya che'i gsung rab tshogs / /
bsgrigs pa'i go rim nyid las lam gyi gnad / /
kun la nges ster bslab ba kun btus la / /
brten nas mdo sde kun las btus pa sogs / /
klu sgrub lugs kyi gzhung mchog du ma'i don / /
nyams su len pa'i rim pa legs par mthong / /
tshul 'di X bka' drin X de nas bsam gtan phyi ma rnam snang ni / /
mngon par byang chub sangs rgyas gsang ba yis| |legs par bshad pa'i man ngag la brten nas / /
lam gyi gnad kun legs par gdams par shar / /
tshul 'di bsams X bka' drin che'o X dpal ldan de nyid bsdus pa'i lam gyi gnad / /
ting 'dzin gsum gyis bsdus par mthong ba ni / /
cung zad sla yang lam der zab mo'i don / /
sgom tshul rtogs par dka' ba paN chen ni / /
sangs rgyas gsang bas rtsa bshad cha mthun rgyud / /
rnam gsum sbyar te tshul bzhin bshad pa dang / /
rgyud sde gsum gyi zab mo'i nyams len rnams / /
sgom rim ji bzhin bshad pas blo mun bsal| |tshul 'di X bka' drin X thub pa'i legs bshad kun gyi mthar thug pa / /
dpal ldan rnal 'byor bla na med pa'i rgyud / /
de yi nang nas shin tu ches zab pa / /
dpal ldan gsang ba 'dus pa'i rgyud rgyal la / /
smra ba'i dam pa klu sgrub 'di skad gsungs / /
rtsa ba'i rgyud du lam gyi gnad rnams ni / /
mtha' drug tshul bzhi'i rgya yis btab ste gnas / /
de phyir bshad pa'i rgyud kyi rjes 'brangs nas / /
bla ma'i man ngag las ni shes byar gsungs / /
tshul de gnad du bzung nas man ngag gi /
mthar thug mdor byas spyod bsdus rnam gzhag sogs / /
'dus pa 'phags pa'i skor gyi phran kun la / /
ring du 'dris par byas te rtsa ba'i rgyud / /
sgron me lta bur gsal bar byed pa la / /
brten nas bshad rgyud chen mo lnga dang ni / /
legs par sbyar la 'bad pa chen pos sbyangs / /
sbyangs pas 'dus @# / /
pa'i rim gnyis spyi dang ni / /
khyad par rdzogs pa'i rim pa'i gnad kun rnyed / /
tshul 'di X bka' drin X de yi mthu las bden dgyes dus 'khor sogs / /
rgyud sde mang po'i gnad don gdams par shar / /
de dag bdag gis gzhan du bshad pas na / /
'dir ni rnam dpyod can la sgo tsam zhig /
tshul 'di X bka' drin X bar du gzhung lugs thams cad gdams par shar ba'i skabs te gnyis pa'o / / / /
de ltar gdams pa'i gter du gyur pa na / /
theg chen gnyis kyi thun mong lam dang ni / /
thun mong min pa'i lam gyi rim pa gnyis / /
gnad bsdus tshang ba'i lam la 'dris par sbyangs / /
tshul 'di X bka' drin X rgyal sras smon lam gang gA'i klung rnams ni / /
dam chos 'dzin pa'i smon lam nang 'dus par / /
gsungs phyir dge rtsa ji snyed bsags pa ni / /
kun kyang thub bstan rgyas pa'i ched du bsngos / /
tshul 'di X bka' drin che'o X tha mar nyin mtshan kun tu nyams su blangs pa dang / /
kun kyang bstan pa rgyas pa'i ched du bsngos pa'i skabs te gsum pa'o / / / /
rang gi dge ba rgya cher spel phyir dang / /
rnam dpyod ldan pa'i skal bzang mang po la / /
'jug sgo ma nor tshul bzhin bstan pa'i phyir / /
rang gi rtogs pa brjod pa 'di byas so / /
de las theb pa'i dge ba'i tshogs rnams kyi / /
rim pa 'di yis 'gro ba ma lus kun / /
thub pa'i brtul zhugs bla na med bzung nas / /
rgyal ba dgyes pa'i lam la 'jug par shog /
ces rang gi rtogs pa brjod pa mdo tsam du bshad pa 'di ni mang du thos pa'i dge slong shar tsong kha pa blo bzang grags pa'i dpal gyis 'brog ri bo che dge ldan rnam par rgyal ba'i gling du sbyar ba'i yi ge pa ni dka' bzhi pa rin chen dpal lo / /
'dis kyang bstan pa rin po che phyogs kun tu rgyas par byed nus par gyur cig /
