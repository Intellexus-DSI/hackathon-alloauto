@# / /
byang chub lam gyi sgron ma'i 'grel ba nyung ngu rnam gsal jo bo chen po dgyes pa'i mchod sprin zhes bya ba bzhugs so / /
@## / /
na mo shAkya mu na ye /
bde ldan zhing gtso mgon po 'od dpag med / /
snyigs ma'i 'gro ngor 'phags yul paN chen du / /
rnam rol phul byung mar ma mdzad dpal zhes / /
yongs su grags pa'i zhabs la phyag 'tshal lo / /
mgon de bod yul dbus byon nas / /
thub bstan spyi dang bka' gdams kyi / /
bstan pa'i srol phye legs bshad gtso / /
byang chub lam sgron zhes su grags / /
'brom ston po to glang shar dang / /
rgyal ba gnyis pa yab sras sogs / /
kun gyis lam sgron 'di nyid gzhir / /
bzung nas bka' gdams bstan pa spel / /
de phyir 'dir yang lam sgron gyi / /
tshig 'grel mdor bsdus gsal tsam zhig /
jo bo chen po mchod mnyes phyir / /
dad pa nyid kyis bri bar bya / /
de yang jo bo rje'i che ba'i lo rgyus kyi rnam thar rgyas par ni bka' gdams chos 'byung sogs na gsal zhing /
mdor bsdus pa'i rnam thar ni lam rim chen mo sogs las 'byung ba ltar te /
'dir 'chad par @## / /
'os kyang mang du dogs nas bzhag go /
lam sgron 'dis gsung rab thams cad kyi don nyams len gyi rim par bsdus nas ston pas brjod bya'i ngos nas khyad par du 'phags pa'i phyir 'di 'chad pa la bzhi /
mtshan gyi don /
'khyur gyi phyag /
gzhung gi don /
mjug gi don no / /
dang po ni /
rgya gar skad du /
bo d+hi pa tha pra dI pa /
bod skad du /
byang chub lam gyi sgron ma zhes bya la /
de yang bo d+hi ni byang chub /
pa tha ni lam /
pra dI pa ni sgron ma zhes pa'o / /
mtshan bshad na /
bstan bcos 'di la byang chub lam gyi sgron ma zhes bya ste /
sangs rgyas kyi byang chub rnam mkhyen du bgrod par byed pa'i lam gyi rim pa rnams brjod byar gsal bar ston cing mthong bar byed pa'i sgron me lta bu yin pas na de ltar du brjod pa'i phyir ro / /
gnyis pa 'gyur phyag ni /
byang chub sems dpa' 'jam dpal gzhon nur gyur pa la phyag 'tshal lo zhes pa ni lo ts+tsha bas bkod pa ste go sla'o / /
gsum pa gzhung gi don la gsum /
mchod par brjod cing bshad par dam bca' ba /
gzhung dngos bshad pa /
rgyu gang la brten nas brtsams pa'o / /
dang po ni /
dus gsum rgyal ba dag dang de yi chos / /
dge 'dun rnams la gus pa chen pos phyag byas te / /
slob ma bzang po byang chub 'od kyis bskul gyur pas / /
byang chub lam gyi sgron ma rab tu gsal bar bya / /
zhes so / /
bstan bcos 'di rtsom pa'i thog mar yul gang la phyag 'tshal pa yod de /
'das ma 'ongs da lta'i dus gsum gyi sangs rgyas dag dang /
sangs rgyas de yi lung rtogs kyi dam pa'i chos dang de sgrub pa'i dge 'dun rnams la ni yid gus pa chen pos phyag 'tshal ba'i phyir /
de ltar phyag byas nas bya ba gang byed pa yod de /
slob ma bzang po lha bla ma byang chub 'od kyis bskul bar gyur pa la brten nas /
de'i ngo bor byang chub lam gyi sgron ma'i bstan bcos 'di gsal bar bya ba ste 'chad par 'gyur ba'i phyir /
de yang sgron mes gzugs snang bar byed pa bzhin du gsal bar bya ba'i don no / /
lha bla ma byang chub 'od ni bod kyi rgyal rigs lha btsun zhig ste /
des rgya brtson seng dang nag tsho lo ts+tsha ba sogs rgya gar du brdzangs nas bod du phan thogs pa'i paN+Di ta zhig spyan drongs la shog ces gsungs pa bzhin /
khong rnams rgya gar du byon nas mngon shes mnga' ba'i grub chen 'ga' la lung bstan zhus pa na /
jo bos phan chen po thogs par lung bstan pa ltar jo bo dgung lo drug cu la nye ba'i tshe bod du spyan drangs te mnga' ris stod du bzhugs pa'i dus su lha bla mas jo bo la dri ba bdun zhus pa'i lan du bstan bcos 'di brtsams par grags so / /
'di la jo bos rang 'grel bsdus pa zhig @# / /
mdzad cing /
gzhan dge bshes ston pa /
pu to ba /
sha ra ba /
nag tsho sogs kyis 'grel ba dang /
man ngag bsdus don ci rigs mdzad la /
phyis paN chen gong mas 'grel ba rgyas tsam zhig mdzad do / /
gnyis pa gzhung dngos bshad pa la gnyis /
skyes bu gsum gyi rnam gzhag mdor bstan pa dang /
de gsum gyi lam gyi mtshan nyid so sor bshad pa'o / /
dang po ni /
chung dang 'bring dang mchog gyur pas / /
skyes bu gsum du shes par bya / /
de dag mtshan nyid rab gsal bas / /
so so'i dbye ba bri bar bya / /
zhes so / /
lam dang dbang po'i rim pa la chung ngu dang 'bring dang mchog tu gyur pa gsum yod pa'i dbye bas skyes bu gsum dang de'i lam gyi mtshan nyid kyang gsum du shes par bya ste /
de dag gi khyad par ram mtshan nyid so so'i dbye ba ji ltar yin pa rab tu gsal ba'i tshig gis bri bar bya'o / /
'dir skyes bu zhes tha snyad mdzad pa ni /
skyes bu'i skad dod pu ru Sha zhes pa nus pa ldan pa la 'jug pas /
'di'i skyes bu gsum yang 'jig rten phyi ma phan chad kyi lam sgrub pa la nus pa dang ldan pa zhig yin pas de skad ces bya'o / /
gnyis pa la gsum /
skyes bu chung ngu /
skyes bu 'bring /
skyes bu chen po'i mtshan nyid dam khyad par ro / /
dang po ni /
gang zhig thabs ni gang dag gis / /
'khor ba'i bde ba tsam dag la / /
rang nyid don du gnyer byed pa / /
skyes bu de ni tha mar shes / /
zhes so / /
'dir bstan skyes bu chung ngu'i khyad par yod de /
ngan song la 'jigs nas tshe 'di la ma chags shing phyi ma'i mngon mtho don du gnyer ba'i skyes bu gang zhig /
las 'bras la yid ches ba'i dad pa dang ldan cing skyabs su 'gro ba dang /
mi dge bcu spong ba la sogs pa'i tshul khrims dang /
bsam gtan dang gzugs med kyi snyoms 'jug sgom pa la sogs pa'i thabs ni gang dag gis /
lha mi'i zag bcas kyi bde ba tsam thob pa la rang nyid 'bad cing don du gnyer bar byed pa de ni /
'dir bstan pa'i skyes bu chung ngu'am tha mar shes par bya ba yin pa'i phyir /
spyir tshe 'di tsam gyi bde ba don du gnyer ba rnams kyang skyes bu chung ngu'am tha ma yin kyang /
'dir bstan skyes bu chung ngu ni ngan song gis 'jigs nas tshe 'di tsam don du mi gnyer bar phyi ma'i mngon ma tho gtso bor don du gnyer ba zhig go /
de la skyes bu chung ngu zhes brjod pa ni /
gzhan don la rgyab kyis phyogs shing /
'khor ba las grol ba don du mi gnyer bar ma zad /
'khor ba'i phun tshogs don du byed pas na da skad ces bya'o / /
de yang mngon mtho don du gnyer zhing de'i thabs sam lam ma nor ba la zhugs pa zhig nges par dgos kyi /
phyi ma'i mngon mtho'i bde ba don du gnyer yang de'i thabs nor ba la zhugs pa'i gzhan sde 'dir bstan skyes bu chung ngu min te /
thabs dor ba la zhugs pa'i phyir dang dkon mchog la skyabs sum song ba'i phyir ro / /
skyes bu chung ngu 'di la tshe 'di'i bde ba don du gnyer ba tsam zhig ni nges par yod kyang /
de tsam la blo mi gtong bar phyi ma'i mngon mtho don du gnyer ba byed cing ngan song las thar bar 'dod pa'o / /
gnyis pa ni /
srid pa'i bde la rgyab phyogs shing / /
sdig pa'i las @# / /
la ldog bdag nyid / /
gang zhig rang zhig tsam don gnyer / /
skyes bu de ni 'bring zhes bya / /
zhes so / /
'dir bstan skyes bu 'bring gi khyad par yod de /
srid pa 'khor ba'i phun tshogs kyis bde ba la'ang blo rgyab kyis phyogs shing mi 'dod la /
sgo gsum 'khor ba 'grub pa'i las spyi dang /
sdig pa mi dge ba'i las las ldog pa'i bdag nyid can gyi skyes bu gang zhig lam rang nyid gcig pu'i don du sdug kun spangs pa'i zhi ba myang 'das thar pa tsam don du gnyer ba'i skyes bu gang yin pa de ni 'dir bstan pa'i skyes bu 'bring zhes bya ba'i phyir /
'di ni ngan song las thar 'dod yod kyang phyi ma'i mngon mtho tsam don du mi gnyer bar thar pa thob par 'dod pas snga ma las khyad par du 'phags shing /
gzhan don byed pa'i bsam sbyor dman pas na skyes bu 'bring ngo / /
ngan 'gro las thar 'dod dang thar pa 'dod kyi skyes bu chen po'i lam yod kyang de ni skyes bu chung 'bring dang thun mong ba'i lam du 'gyur ba yin gyi /
skyes bu chung 'bring gis dngos ni min te /
chung 'bring gi lam dngos ni mngon mtho tsam don du gnyer ba dang thar pa tsam don du gnyer ba yin pas mi 'dra ba'i phyir ro / /
gzhung 'dis bden pa bzhi yang bstan te /
srid pa'i bde la zhes pas sdug bden /
sdig pa'i las ? zhes pas kun 'byung /
rang zhi tsam zhes pas 'gog bden /
ldog bdag nyid ces pas lam bden bstan cing /
nge ma 'byung yang bshad pa yin no / /
'khor ba 'grub pa'i thog ma'i rgyu'i gtso po ni ma rig pa dang /
de'i dbang gis las dkar nag gang rung bsags te 'khor bar skye zhing rga shi'i bar 'byung la /
de las ldog pa'i rgyu'i gtso bo ni bdag med rtags pa'i shes rab ste nges ma rig pa spangs pa na 'khor ba las grol te mtshon tsam mo / /
gsum pa la gnyis /
mdor bstan pa dang /
rgyas par bshad pa'o / /
dang po ni /
rang rgyud gtogs pa'i sdug bsngal gyis / /
gang zhig gzhan gyi sdug bsngal kun / /
yang dag zad par kun nas 'dod / /
skyes bu de ni mchog yin no / /
zhes so / /
'dir bstan skyes bu chen po'i khyad par yod de /
skyes bu chung 'bring gi lam la blo 'byongs ba'i gang zag gang zhig rang rgyud du gtogs pa ste rang nyid 'khor ba sdug bsngal gyis ji ltar mnar bde bzhin du /
sems can gzhan rnams kyang sdug bsngal gyis gzir bar mthong nas snying rjes sems can de rnams kyi sdug bsngal kun yang dag par kun nas zad par byas nas sangs rgyas la 'god par 'dod pa'i skyes bu de ni 'dir bstan pa'i skyes bu mchog gam chen po yin pa'i phyir /
mdor na skyes bu gsum gyi mtshan nyid ston pa'i skabs kyi gzhung 'di dag gis skyes bu gsum gyi mtshan nyid dang de'i lam gtso bor bstan nas /
skyes bu gsum dang thun mong ba'i lam gyi khyad par don gyis bstan la 'dir bstan skyes bu chung ngu la theg pa gsum po gang rung gi rigs can ma yin pa zhig dang /
'bring la theg dman gyi rigs can zhig dang /
chen po la theg chen gyi rigs can zhig nges par dgos pa yin no / /
de yang /
gtso bor theg chen gyi lam sgrub pa'i thabs ma nor ba la zhugs pa ste /
de la mdo sngags kyi dbye ba gnyis su yod do / /
gnyis @# / /
brgyas par bshad pa la gnyis /
phar phyin theg pa'i lam rgyas par bshad pa dang /
sngags la 'jug pa'i tshul phyogs tsam bshad pa'o / /
dang po la gnyis /
lam gyi rnam gzhag dang /
'bras bu'i rnam gzhag go /
dang po la gnyis /
dam bca' ba dang /
bshad pa dngos so / /
dang po ni /
sems can dam pa byang chub mchog /
'dod par gyur pa de dag la / /
bla ma rnams kyis bstan pa yi / /
yang dag thabs ni bshad par bya / /
zhes so / /
'di la bshad par bya'o zhes drang ngo / /
gang na bla na med pa'i byang chub sgrub pa'i yang dag pa'i thabs so / /
gang la na sems can dam pa byang chub mchog gi go 'phang 'dod par gyur ba de dag la'o / /
de yang rang dgar 'chad pa min gyi /
gser gling pa sogs bla ma dam pa rnams kyis bstan pa'i gsung gi rjes su 'brang nas 'chad par byed do / /
mdor na jo bo chen po 'di la shing rta chen po rnam pa gnyis las brgyud pa'i lam rim gyi man ngag thams cad rdzogs par mnga' ste /
bsdus don las /
shing rta chen po gnyis las legs brgyud pa'i / /
zhes sogs gsungs pa ltar ro / /
gnyis pa bshad pa dngos la gnyis /
smon sems bslab bya dang bcas pa dang /
'jug sems bglab bya dang bcas pa'o / /
dang po la gsum /
sbyor ba /
dngos gzhi /
mjug gi rim pa'o / /
dang po la gsum /
tshogs gsog pa /
skyabs 'gro khyad par can bya ba /
sems gsum la blo sbyang ba'o / /
dang po ni /
rdzogs sangs bris sku la sogs dang / /
mchod rten dam chos mngon phyogs nas me tog bdug spos dngos po dag /
ci 'byor pa yis mchod par bya / /
kun bzang spyod las gsungs pa yi / /
mchod pa rnam pa bdun dag kyang / /
zhes so / /
'dir bstan mchod pa ji ltar bya ba dang /
gang gi mdun du bya ba'i khyad par yod de /
rdzogs pa'i sangs rgyas shA kya thub pa'i sku ri mor bris pa dang /
'bur du byas pa la sogs pa'i sku rten dang /
ring bsrel snying po can gyi thugs mchod rten dang /
gsung rab kyi dam pa'i chos po ti sogs gsung gi rten rnams ci 'grub mngon du phyogs nas te dngos su bzhugs pa'i mdun du mchod par bya ba yin pa'i phyir /
dngos po gang gis mchod pa yang yod de /
me tog dang /
bdug spos dang /
mar me dang /
dri chab dang /
zhal zas rol mo sogs dngos po dag ci 'byor ba yis mchod bar bya ba yin pa'i phyir /
der ma zad kun du bzang po'i spyod pa'i smon lam las gsungs pa yi mchod pa rnam pa bdun bya ste /
de yang phyag 'tshal ba dang /
mchod 'bul /
sdig bshags /
yi rang /
bskul ba /
gsol gdab /
bsngo ba dang bcas yan lag bdun dag kyang bya ba'i phyir /
gnyis pa skyabs 'gro khyad par can ni /
byang chub snying po'i mthar thug par / /
mi ldog pa yi sems dag gis / /
dkon mchog gsum la rab dad cing / /
pus mo'i lha nga sar btsugs nas / /
thal mo sbyar par byas nas ni / /
dang po skyabs 'gro lan gsum bya / /
zhes so / /
dus ji srid par du skyabs su 'gro ba'i tshul yod de /
byang chub kyi snying po'i mthar thug gi bar skyabs su 'gro ba yin pa'i phyir /
byang chub kyi snying po la phyi nang gnyis @# / /
yod de /
phyi gnas byang chub kyi snying po ni byang chub kyi shing drung ngam rdo rje gdan lta bu dang /
nang rtogs pa byang chub kyi snying po ni ye shes chos sku ste snga ma der sangs ma rgyas bar dang /
phyi ma de ma thob bar du skyabs su 'gro dgos pa'i don yin pa'i phyir /
kun slong dang spyod lam ci 'dra bas skyabs su 'gro ba yod de /
sems can thams cad la dmigs pa'i snying rjes dkon mchog gsum la skyabs su 'gro ba las nam yang mi ldog pa brtan po'i sems dag gis /
dkon mchog gsum la rab tu dad cing gus pa chen pos lus kyi pus mo'i lha nga sa la btsugs nas lag pa gnyis thal mo sbyar bar byas nas ni skyabs su 'gro ba'i phyir /
skyabs 'gro'i cho ga ji ltar bya tshul yod de /
smon sems bskyed pa'i cho ga'i dang por thun mong ma yin pa'i skyabs 'gro'i cho ga lan gsum brjod pa'i sgo nas bya ba'i phyir /
skyabs 'gro khyad par can du 'jog tshul yod de /
sems can thams cad 'khor ba'i sdug bsngal las skyob par 'dod pa'i bsam pas dkon mchog gsum la skyabs su 'gro ba yin pa'i phyir /
'di'i skabs kyi skyabs 'gro'i rgyu dang yul dang ngo bo dang bslab bya dang phan yon gyi khyad par rnams lam rim chen mo sogs las shes par bya'o / /
gsum pa sems gsum la blo sbyang ba ni /
de nas sems can thams cad la / /
byams pa'i sems ni sngon 'gro bas / /
ngan song gsum dang skye sogs dang / /
'chi 'pho sogs kyi sdug bsngal ba'i / /
'gro ba ma lus la bltas te / /
sdug bsngal gyis ni sdug bsngal ba / /
sdug bsngal sdug bsngal rgyu mtshan las / /
'gro ba thar par 'dod pa yis / /
zhes sogs /
'di'i dang po gnyis kyis byams pa /
de nas gsum gyis snying rje'i dmigs pa /
de nas gsum gyis snying rje'i rnam pa bstan cing /
byang chub sems sbyong tshul yang don gyis bstan te /
skyabs 'gro khyad par can byas pa de nas ci zhig bya ba yod de /
sems can thams cad la dmigs nas bde ba dang ldan 'dod kyi yid 'ong gi byams pa'i sems ni bsgom par bya ba yin pa'i phyir /
sems can thams cad mar shes pa drin dran pa drin bzo ba'i sgo nas yid 'ong gi byams pa bsgoms nas ci zhig bya ba yod de /
de nas byams pa'i sems de sngon du 'gro ba'i sgo nas snying rje chen po bsgom par bya ba yin pa'i phyir te /
ji ltar bsgom na sems can thams cad sdug bsngal spyi dang ngan song gsum gyi sdug bsngal dang /
mi'i skye rga na 'chi sogs kyi sdug bsngal dang /
'dod lha'i 'chi 'pho 'og tu ltung ba'i sdug bsngal dang /
sogs kyis khams gong ma'i 'du byed kyi sdug bsngal gyi tshul rnams shes par byas nas khams gsum gyi 'gro ba ma lus pa la bltas te /
de yang ngan song gsum ni sdug bsngal gyis ni sdug bsngal ba dang /
'dod lha dang mi ni 'gyur ba'i sdug bsngal dang /
khams gong ma rnams 'du byed kyi sdug bsngal dang /
rgyu mtshan te rgyu kun 'byung bden pa las nyon dang bcas bsam nar ba'i 'gro ba rnams de las thar bar 'dod pa'i snying rje chen po bsgoms nas snying rje de yis drangs pa'i byang chub kyi sems bskyed par bya ba yin pa'i phyir /
gzhung de dag gis sems bskyed skye ba la byams snying rje gnyis nges par dgos par ston pa'o / /
gnyis pa dngos gzhi ni /
ldog pa med par @# / /
dam bca' ba'i / /
byang chub sems ni bskyed par bya / /
zhes pa ste /
gang bskyed na /
sngar ltar byams pa dang snying rje'i dmigs rnams legs par sbyangs nas sems can thams cad kyi don du sangs rgyas thob par bya'o snyam pa'i smon pa byang chub kyi sems bskyed par bya'o / /
ji ltar na /
sems bskyed pa las dus nam yang ldog pa med par dam bca' ba'i tshul gyis so / /
spyir smon sems cho ga la ma bltos par skye yang /
cho gas blangs na brtan pa sogs dgos pa khyad par can yod pas len pa yin la /
len pa'i cho ga dngos ni /
lam rim chen mo sogs las 'byung ba ltar bdag gis logs su bkod zin pas 'dir bzhag go /
gsum pa mjug gi bslab bya dang bcas pa lnga las /
dang po phan yon ni /
de ltar smon pa'i sems dag ni / /
bskyed pa'i yon tan gang yin pa / /
de ni sdong po bkod pa yi / /
mdo las byams pas rab tu bshad / /
ces so / /
sngar bshad pa de ltar smon pa'i sems dag ni cho gas bskyed pa'i yon tan nam phan yon rgya chen po gang yin pa de ni /
sdong po bkod pa yi mdo las rje btsun byams pas rgyal sras nor bzang la rab tu rgyas par bshad do / /
bshad tshul ni mdo de nyid las /
rigs kyi bu byang chub kyi sems ni sangs rgyas kyi chos thams cad kyis sa bon lta bu'i zhes sogs te /
sems bskyed kyi phan yon 'chad pa'i mdo mang yang 'di las rgyas pa ma mthong ngo / /
gnyis pa byang chub kyi sems sbyar ba la slob pa ni /
de yis mdo klog pa'am bla ma las mnyan te / /
rdzogs pa'i byang chub sems kyi yon tan mtha' med pa / /
rnam par shes par byas la de gnas rgyu mtshan du / /
de ltar yang dang yang du sems ni bskyed par bya / /
zhes so / /
smon sems cho gas blangs pa'i gang zag de yis smon sems bskyed pa'i phan yon shes par bya ba'i ched du sdong po bkod pa la sogs pa'i mdo rnams dang bstan bcos khyad par can rang nyid kyis klog pa'am /
yang na bla ma las legs par mnyan te rdzogs pa'i byang chub kyi sems bskyed pa'i yon tan nam phan yon mtha' med pa'i tshul rnam par shes par byas nas /
dgos pa sems de rang rgyud la gnas shing mi nyams pa'i rgyu mtshan te rgyu rkyen dud ltar yang dang yang du 'am /
nyin lan gsum mtshan lan gsum du smon sems de ni dran cing bskyed par bya'o / /
smon sems bskyed pa'i cho ga rgyas pa lam rim nas 'byung ba ltar ma grub na /
sangs rgyas chos chags ma rkang pa bzhis bya bar jo bo nyid kyi gsung las 'byung ngo / /
'o na /
rdzogs pa'i byang chub kyi sems bskyed pa'i yon tan nam phan yon mtha' med pa de gang zhe na /
de ni sdong po bkod pa tsam du ma zad gzhan yang /
dpa' sbyin gyis zhus mdo dag las / /
'di yi bsod nams gang bstan pa / /
gang tshe tshigs bcad gsum tsam du / /
mdor bsdus pas ni bri bar bya / /
byang chub sems ni bsod nams gang / /
de la gal te gzugs mchis na / /
nam mkha'i khams ni kun bkang ste / /
de ni de bas lhag par 'gyur / /
gang+gA'i bye ma'i grangs snyed kyi / /
sangs rgyas zhing rnams mi gang gis / /
rin chen dag gis kun bkang ste / /
'jig rten mgon la phul ba bas / /
gang gis thal mo sbyar bgyis te / /
byang chub tu ni sems btud na / /
mchod pa de na khyad par 'phags / /
@# / /
de la mtha' ni ma mchis so / /
zhes gsungs te /
don bsdu na dpa' sbyin gyis zhus pa'i mdo las sems bskyed pa 'di'i bsod nams gang bstan pa gang gi tshe tshigs bcad gsum tsam du 'dir mdor bsdus nas bri bar bya'o zhes bshad par dam bcas nas /
de man chad kyis phan yon ston te /
byang chub tu sems bskyed pa'i bsod nams gang yin pa de la gzugs ma mchis mod /
gal te de la gzugs mchis na ni nam mkha'i khams kun bkang ste mi shong bar phan yon de ni nam mkha' de las kyang lhag par 'gyur ro / /
dper na chu bo gang+ga'i bye ma'i grangs ba ci snyed kyi tshad dang mnyam pa'i sangs rgyas kyi zhing rnams mi gang gis yid bzhin gyi nor bu dang dngul sogs rin po che dag gis kun nas bkang ste 'jig rten gyi mgon po sangs rgyas rnams la phul ba bas /
gzhan gang gis thal mo sbyar bar byas nas lus btud de byang chub tu sems bskyed pa'i mchod pa 'di ni khyad par du 'phags pa yin no / /
'o na /
'dir byang chub tu sems bskyed pa mchod par bshad pa ji ltar yin zhe na /
mchod pa la phyi zang zing dang nang sgrub pa'i mchod pa gnyis gsungs pa'i nang nas byang chub tu sems bskyed pa dang byams snying rje stong nyid sgom pa sogs ni nang sgrub pa'i mchod pa yin pa la dgongs so / /
gsum pa tshogs gnyis bsags pa la bslab pa ni /
byang chub smon pa'i sems dag bskyed nas ni / /
'bad pa mang pos kun du spel bya zhing / /
zhes so / /
gong ltar phan yon dran pa sogs kyi sgo nas byang chub tu smon pa'i sems dag bskyed par byas nas ni /
yan lag bdun pa la sogs pa'i sgo nas 'bad pa mang pos sems de kun du spel bar bya dgos te /
byang chub kyi sems gong du 'phel na tshogs gnyis gong du 'phel te myur du 'tshang rgya bar 'gyur ba'i phyir ro / /
bzhi ba sems can blos mi spang ba ni /
'di ni skye ba gzhan du'ang drang don du / /
zhes pa'i 'ang zhes pa'i sgras bstan cing /
blos mi spong ba ni /
kha cig gis rang la mi 'thad pa byas pa na 'di'i don nam yang mi bya'o snyam na sems can blos spangs pa yin pa de lta bu mi byed pa'o / /
lnga pa nag chos spong zhing dkar chos bzhi la slob tshul yang /
'di ni skye ba gzhan du'ang dran don du / /
ji skad bshad pa'i bslab pa yongs su bsrung / /
zhes so / /
smon sems cho gas bzung ba 'di la ni tshe 'dir mi nyams pa'i rgyu la bslab pa tsam gyis mi chog gi /
skye ba phyi ma gzhan du'ang sems de dran cing mi brjed pa'i don du rgyu 'od srung gis zhus pa'i mdo las ji skad bshad pa'i bslab pa bzhi mtshan gnyis po yongs su bsrung ba dang bsten par bya'o / /
chos bzhi tshan gnyis po gang yin lam rim chen mo sogs las 'byung ba ltar ro / /
gnyis pa 'jug sems bslab bya dang bcas pa bshad pa la gsum /
'jug sdom blang dgos par bstan pa /
de ji ltar len tshul /
de'i bslab bya bshad pa'o / /
dang po ni /
'jug sems bdag nyid sdom pa ma gtogs pa / /
yang dag smon pa 'phel bar 'gyur ma yin / /
rdzogs pa'i byang chub sdom pa spel 'dod pas / /
de phyir 'bad pas 'di ni nges par blangs / /
zhes so / /
smon sems cho gas bzung ba des ni /
'jug @# / /
sdom 'di ni nges par blang bar bya ste /
rdzogs pa'i byang chub kyi sdom pa'i ming can smon sems de gong du spel bar 'dod pas /
'jug pa'i sems kyi bdag nyid 'jug sdom bzung ba'i sgo nas spel bar bya zhing /
sdom pa de ma gtogs par smon sems yang dag pa gong du 'phel bar 'gyur ba'i thabs gzhan yod pa ma yin pa de'i phyir ro / /
gnyis pa 'jug sdom ji ltar len pa la gsum /
len pa'i rten /
blang ba'i yul /
len pa'i cho ga'o / /
dang po ni /
so sor thar pa rigs bdun gyi / /
rtag tu sdom gzhan ldan pa la / /
byang chub sems dpa'i sdom pa yi / /
skal pa yod kyi gzhan du min / /
zhes so / /
dge bsnyen pha ma /
dge tshul pha ma /
dge slong pha ma gnyis te drug dang /
de'i steng du dge slob ma'i sdom pa bsnan nas so sor thar pa rigs bdun du bshad pa ltar rigs bdun gang rung dngos sam /
de dang thun mong ba'i rang bzhin gyi kha na ma tho ba spong ba rtag tu ste ji srid 'tsho ba'i bar du blangs nas rgyud la ldan pa'i gang zag la byang chub sems dpa'i 'jug pa'i sdom pa skye ba'i skal pa yod kyi /
gzhan du ste bcas rang gi kha na ma tho ba ci rigs mi spong ba la byang sems kyi sdom pa skye ba yod pa ma yin no / /
'di'i dngos bstan la 'jug sdom skye ba'i rten du so thar rigs bdun gang rung zhig dgos par bshad pa ni /
rten khyad par can dang gtso che ba'i dbang du mdzad pa yin gyi /
nges par dgos pa ma yin te /
sor thar gyi sdom pa ma blangs pa la'ang 'jug sdom skye ba yod pa'i phyir ro / /
'dir rigs bdun la bsnyen gnas kyi sdom pa mi 'dren pa ni /
de nyin zhag gcig gi mtha' can yin pas rgyun thur ba la dgongs so / /
rten gyi khyad par ston pa ni /
so sor thar pa rigs bdun du / /
de bzhin gshegs pas gsungs pa las / /
tshangs spyod dpal ni mchog yin te / /
dge slong sdom pa dag tu bzhed / /
ces so / /
byang sdom gyi rten las so thar pa rigs bdun du de bzhin gshegs /
pas gsungs pa la /
khyim pa'i sdom pa las tshangs spyod kyi dpal rab byung gi sdom pa mchog yin zhing /
rab byung gi sdom pa'i nang nas kyang dge slong gi sdom pa dag mchog tu bzhed do / /
gnyis pa gang las blang ba'i yul ni /
sdom pa'i cho ga la mkhas dang /
bdag nyid gang zhig sdom la gnas / /
sdom pa 'bogs bzod snying rje ldan / /
bla ma bzang por shes par bya / /
zhes so / /
gzhung tshig 'di byang chub sems dpa'i sa dag gi /
zhes pa'i 'og tu 'byung yang 'chad pa de ba'i phyir sngar blangs pa ste /
'o na sdom pa blang ba'i yul ji lta bu zhe na yod de /
de la sdom pa len pa'i cho ga'i skor la mkhas pa'i shes rab dang ldan pa dang /
bdag nyid gang zhig byang sems kyi sdom pa la gnas pa dang /
gzhan la sdom pa de 'bogs bzod pa'i nus pa'i spobs pa dang /
snying rje chen po ste yon tan bzhi dang ldan pa zhig dgos shing /
de lta bu'i gang zag de byang sdom len yul gyi bla ma bzang por shes par bya ba'i phyir /
gsum pa ji ltar len pa'i cho ga la gnyis /
bla ma yod pa dang /
bla ma med pa'i cho ga'o / /
dang po ni /
byang chub sems dpa'i sa dag gi /
tshul khrims le'u gsungs chog yis / /
yang dag mtshan nyid ldan pa yi / /
bla ma bzang las sdom pa blangs / /
zhes so / /
de la blang zhes drang ngo /
gang na 'jug pa'i sdom pa'o / /
gang las na /
sngar bshad pa ltar yang dag pa'i mtshan nyid phun sum tshogs @# / /
pa dang ldan pa'i bla ma bzang po las so / /
cho ga gang la brten te len na /
'phags pa thogs med mdzad pa'i byang chub sems dpa'i sa'i nang tshan dag gi tshul khrims kyi le'u las gsungs pa'i cho ga yi sgo nas so / /
'jug sdom len pa'i cho ga rgyas pa 'di jo bo'i sdom pa'i cho ga dang /
rje nyid kyis mdzad pa'i byang sa'i tshul khrims le'u'i las 'byung ba ltar te /
'dir mang du dogs nam mi 'god do / /
gnyis pa bla ma med pa'i cho ga ni /
de la 'bad pas 'di 'dra ba'i / /
gal te bla ma ma rnyed na / /
de las gzhan sdom nod pa yi / /
cho ga yang dag bshad par bya / /
zhes pa ni /
bla ma med mchog 'chad pa'i dam bca' ste /
sdom pa len pa de la 'bad pa chen pos gong du bshad pa 'di 'dra ba'i bla ma gal te ma rnyed na ni /
bla ma yod pa de las gzhan dmigs bsal bla ma med kyang rang nyid kyis sdom pa de nod pa'i cho ga lung las ga ?bzhin 'dir yang dag par bshad par bya'o / /
'o na bla ma med pa'i sdom cho ga lung gang las bshad ce na /
de la sngon tshe 'jam pa'i dpal / /
am+ba rA dzar gyur pa yis / /
ji ltar byang chub thugs bskyed pa / /
'jam dpal gyi ni sangs rgyas zhing / /
do las bshad pa ltar / /
de bzhin 'dir ni rab gsal bri / /
zhes so / /
de la bla ma med pa'i sdom pa cho ga bshad par bya ste /
sngon bskal pa mang pa'i 'das pa'i dus kyi tshe 'jam pa'i dpal 'jam dbyangs 'khor los bsgyur ba'i rgyal po a rgyal po nam mkha' zhes bya bar gyur pa de yis /
sangs rgyas 'brug sgra'i dbyangs kyi rgyal po'i drung du ji ltar byang chub tu thugs bskyed pa'i tshul 'jam dpal gyi sangs rgyas kyi zhing rgyan nam bkod pa ston pa'i mdo las bshad pa ltar de kho na bzhin du gzhung 'dir ni rab tu gsal bar bri bar bya'o / /
mdo de las 'byung ba'i sems bskyed dang /
sdom pa bzung tshul dngos ston pa ni /
mgon po rnams kyi spyan snga ru / /
rdzogs pa'i byang chub sems bskyed cing / /
'gro ba thams cad mgron du gnyer / /
de dag 'khor ba las sgral la / /
gnod sems khro ba'i sems nyid dang / /
ser sna dang ni phrag dog nyid / /
deng nas bzung ste byang chub dag /
thob kyi bar du mi bya'o / /
tshangs par spyod pa spyad bya zhing / /
sdig dang 'dod pa spang bar bya / /
tshul khrims sdom pa la dga' bas / /
sangs rgyas rjes su bslab par bya / /
bdag nyid myur ba'i tshul gyis ni / /
byang chub thob par mi spro zhing / /
sems can gcig gi rgyu yis ni / /
phyi ma'i mu mthar gnas par bgyid / /
tshad med bsam gyis mi khyab pa'i / /
zhing dag rnam par sbyang bar bya / /
ming nas bzung bar byas pa dang / /
phyogs bcu dag tu rnam par gnas / /
bdag gi lus dang ngag gi las / /
thams cad du ni dag par bya / /
yid kyi las kyang dag bya ste / /
mi dge'i las rnams mi bya'o / /
zhes so / /
'di la sems bskyed pa dang / /
sdom pa blang ba'i tshul gnyis las /
dang po ni /
mgon po sangs rgyas rnams kyi spyan snga ru bla na med pa yang dag par rdzogs pa'i byang chub tu sems bskyed do / /
dgos pa ni /
'gro ba sems can thams cad mgron du gnyer bste de'i don du'o / /
gang la mgron du gnyer pa ni /
'gro ba de dag 'khor ba las sgrol bste myang 'das la 'god cing mgron du gnyer ba'o / /
gnyis pa la gsum las /
dang po sdom @# / /
pa'i tshul khrims khas len pa ni /
sems can gsod 'dod la sogs pa'i gnod sems sems nyid dang /
yo byad la dam du 'dzin pa'i ser sna dang /
gzhan gyi phun tshogs la mi '+zod pa'i phrag dog nyid dang bcas pa rnams sdom pa blangs pa'i nyin deng nas bzung ste byang chub chen po dag thob kyi bar du mi bya'o / /
dbang po gnyis spyi ? pa spangs te tshangs par spyod pa spyad par bya zhing /
sdig pa'i las dang de'i rgyu 'dod pa'i yul la chags pa rnams spang bar bya'o / /
de dag spangs pa'i tshul khrims kyi sdom pa la dag 'bas sangs rgyas rnams kyi spyod pa'i rjes su bslab par bya'o / /
sems can don byed kyi tshul khrims khas len pa ni /
bdag nyid myur du rings pa'i tshul gyis byang chub thob par mi spro zhing /
sems can gcig gi yang don bya ba'i rgyu yis ni phyi ma'i mu mtha' med pa'i bar 'khor bar gnas par bgyi'o / /
gsum pa dges kyi tshul khrims ni /
yon tan gyi grangs tshad med cing bsam gyis mi khyab pa dang ldan pa'i rang gi zhir dag gi skyon rnam par sbyang bar bya zhing /
gzhan gang gis bdag gi mid thos te bzung ba dang mthong thos dran rig byas pa'i sems can rnams gas ? par 'dod pas /
phyogs bcu dag tu bdag gi ming grags shing rnam par 'dzin bas gnas par byed pa'i sems can gyi 'jig rten yang sbyang bar bya'o / /
mdor na bdag gi lus dang ngag gi las gnyis rnam pa thams cad du nyes pas zhing /
der ma zad yid kyi las kyang ltung bas dag par bya ste /
sgo gsum gyi mi dge ba'i las rnams byang chub kyi bar du nam yang mi bya'o / /
'dir bshad pa'i sdom pa len pa'i cho ga la rgyas bsdus gnyis las bsdus pa ni bslab btus las gsungs pa ltar /
slob dpon yod dam med kyang rung la yod na slob dpon dgongs su gsol dang /
med na rgyal ba sras bcas rnams dgongs su gsol /
bdag ming 'di zhes bgyi bas /
ji ltar 'phags pa 'jam dpal gyi sangs rgyas kyi zhing gi yon tan bkod pa'i mdo las /
bcom ldan 'das 'phags pa 'jam dpal gyi sngon gyi tshe'i rtogs pa brjod pa las spyod pa dang ldan pas byang chub kyi sems bskyed pa de bzhin du sems bskyed par bgyi'o / /
zhes lan gsum rjes bzlas sam /
rang gis brjod nas blang ngo / /
rgyas pa ni /
snga ma de'i rjes su mgon po rnams kyi spyan snga ru / /
zhes pa nas /
mi dge'i las rnams mi bya'o / /
zhes pa'i bar btags te lan gsum brjod cing len no / /
gsum pa sdom pa blangs nas bslab bya la slob par bstan pa la gsum /
tshul khrims kyi bslab pa la slob tshul /
sems kyi bslab pa la slob tshul /
shes rab kyi bslab pa la slob tshul lo / /
dang po la gnyis /
dngos dang /
de'i che ba'o / /
dang po ni /
rang gi lus ngag sems ni rnam dag rgyu / /
'jug sems bdag nyid sdom pa la gnas pas / /
tshul khrims bslab pa gsum la legs bslabs na / /
tshul khrims bslabs pa gsum la gus cher 'gyur / /
zhes so / /
de yang bslabs zhes drang ngo / /
gang la na /
tshul khrims kyi bslab pa gsum po la'o / /
gang gis na /
'jug pa'i sems kyi bdag nyid kyi sdom pa la gnas pa'i byang sems des so / /
dgos pa gang na /
rang gi lus ngag sems gsum ni ltung bas rnam par dag cing @# / /
gzhan la phan pa'i rgyur ro / /
ji ltar slob na de gsum la legs par slob bo / /
de ltar bslabs pas cir 'gyur zhe na /
phyis goms pa'i stobs kyis tshul khrims kyi bslab pa gsum la slob 'dod kyi gus pa je cher 'gyur ro / /
gnyis pa che ba ni /
de bas rnam dag rdzogs byang chub / /
sems dpa'i sdom pa'i sdom dag ni / /
'bad par byas pas rdzogs byang chub / /
tshogs ni yongs su rdzogs par 'gyur / /
zhes so / /
tshul khrims kyi bslab pa gsum la bslabs pas sgo gsum dag bar 'gyur ba de bas na /
spang bya rnam par dag cing yon tan yongs su rdzogs pa ni 'bras bu byang chub yin la /
de nyid thob byar don du gnyer ba'i byang chub sems dpa' rnams kyis sdom pa'i tshul khrims gtso bor gyur pa'i tshul khrims gsum gyi sdom pa dag srung ba la ni 'bad par byas pas bla med rdzogs pa'i byang chub kyi tshogs gnyis ni yongs su rdzogs par 'gyur ro / /
gnyis pa sems kyi bslab pa la gnyis /
mngon shes kyi rgyu zhi gnas la slob dgos pa dang /
zhi gnas la ji ltar bslab pa'i tshul dngos so / /
dang po ni /
bsod nams ye shes rang bzhin gyi / /
tshogs ni yongs su rdzogs pa yi / /
rgyu ni sangs rgyas thams cad dag /
mngon shes bskyed pa nyid du bzhed / /
ji ltar 'dab gshog ma rgyas pa'i / /
bya ni nam mkhar 'phur mi nus / /
deng zhin mngon shes stobs bral bas / /
sems can don byed nus ma yin / /
mngon shes ldan pa'i nyin mtshan gyi / /
bsod nams dag ni gang yin te / /
mngon shes dag dang bral gyur la / /
skye ba brgyar yang yod ma yin / /
myur du rdzogs pa'i byang chub tshogs / /
yongs su rdzogs par 'dod gyur pa / /
des ni 'bad pas mngon shes dag /
'grub par 'gyur gyis le los min / /
zhes so / /
bsod nams dang ye shes kyi rang bzhin gyi tshogs gnyis po yongs su rdzogs pa'i rgyu khyad par can gang zhe na /
de'i rgyu ni sangs rgyas thams cad kyis mngon par shes pa drug bskyed pa nyid du bzhed de /
mngon shes med na sems can gyi don khyad par can sgrub mi shes pa'i phyir /
dpe ji ltar na 'dab gshog ma rgyas pa'am med pa'i bya ni nam mkhar 'phur mi nus pa de bzhin du mngon par shes pa'i stobs dang bral bas ni skal ba dang 'tshams par sems can gyi don rgya chen po byed par nus pa ma yin te /
byang sems mngon shes dang ldan pas nyin mtshan phrugs gcig la spyad pa'i bsod nams kyi tshogs dag ni gsog pa gang yin pa de tsam zhig mngon shes dag dang bral bar gyur pa la skye ba brgyar yang yod pa ma yin pa'i phyir te /
des na dus myur du rdzogs pa'i byang chub kyi tshogs yongs su rdzogs par 'dod par gyur pa des ni mngon shes bskyed dgos shing /
de yang da'i rgyul 'bad pa cher byas pas mngon shes dag 'grub par 'gyur gyis /
le lo can gyis ni de 'grub nus pa min pa'i phyir ro / /
rgyu'i gtso bo gang yin zhe na /
zhig nas grub pa ma yin pas / /
mngon shes 'byung bar mi 'gyur la / /
de phyir zhi gnas grub pa'i phyir / /
yang dang yang du 'bad par bya / /
zhes so / /
mngon shes phra mo 'ga' zhig skyes stobs dang /
las stobs dang /
sman dang sngags la brten nas 'byung ba yod kyang /
bsgoms stobs kyis byung ba'i mngon shes khyad par can skye ba'i rgyu'i gtso bo yod de /
zhi gnas grub pa ma yin pa la 'byung bar mi 'gyur @# / /
ba yin la /
rgyu mtshan de phyir zhi gnas grub pa'i phyir du sems gnas dgu sogs la yang dang yang du 'bad dgos pa'i phyir ro / /
gnyis pa zhi gnas la bslab tshul dngos la gsum /
zhi gnas kyi tshogs bsten pa /
zhi gnas ji ltar sgom tshul /
bsgoms pa'i phan yon no / /
dang po ni /
zhi gnas yan lag rnam nyams pas / /
rab tu 'bad de bsgoms byas kyang / /
lo ni stong phrag dag gis kyang / /
ting 'dzin 'grub par mi 'gyur ro / /
de phyir ting 'dzin tshogs le'u las / /
gsungs pa'i yan lag la legs nas / /
zhes so / /
zhi gnas skye ba la de'i rgyu tshogs bsten dgos te /
zhi gnas kyi yan lag rgyu tshogs rnam par nyams pas ni rab tu 'bad de zhi gnas bsgoms par byas kyang lo ni stong phrag dag gi bar du yang zhi gnas kyi ting 'dzin skyon med 'grub par mi 'gyur ba'i phyir /
rgyu mtshan de'i phyir ting nge 'dzin gyi tshogs kyi le'u las gsungs pa'i zhi gnas kyi rgyu tshogs yan lag rnams la legs par gnas nas zhi gnas bsgrub par bya'o / /
rgyu tshogs nyan sa nas tshul khrims dag pa dang /
'dod pa chung ba dang /
chog shes pa dang /
dben pa la gnas pa sogs bcu gsum gsungs pa ltar ro / /
gnyis pa zhi gnas ji ltar sgom pa'i tshul ni /
dmigs pa gang rung gcig dag la / /
yid ni dge la bzhag par bya / /
zhes so / /
sngar ltar zhi gnas kyi tshogs la gnas pa des zhi gnas sgom tshul yod de /
rgyal bas gsungs pa'i khyab pa'i dmigs pa dang /
dpyad pa rnam sbyong gi dmigs pa dang /
mkhas pa'i dmigs pa dang /
nyon mongs rnam sbyong gi dmigs pa gang rung gcig dag la yid kyi dge ba la ste ma g.yeng bar rtse gcig tu bzhag par bya ba yin pa'i phyir /
lam rim sogs las sangs rgyas kyi sku dmigs rten du byas nas bsgoms par bshad do / /
gsum pa bsgoms pa'i phan yon ni /
rnal 'byor zhi gnas 'grub gyur na / /
mngon shes dag kyang 'grub par 'gyur / /
zhes so / /
zhi gnas bsgoms pa'i phan yon yod de /
sngar ltar brtson pa'i rnal 'byor ba des zhi gnas grub par gyur pa na de sbyangs pa las yon tan gzhan dang mngon par shes pa dag kyang 'grub par 'gyur ba'i phyir ro / /
gsum pa shes rab kyi bslab pa la gnyis /
thabs shes zung 'brel gyi sgo nas lhag mthong la bslab par bstan pa dang /
lhag mthong la ji ltar slob tshul lo / /
dang po la gsum /
lhag mthong la slob dgos pa'i rgyu mtshan /
thabs shes zung 'brel la slob dgos tshul /
zung 'brel gyi lam dngos bshad pa'o / /
dang po ni /
shes rab pha rol phyin sbyor dang / /
bral bas sgrib pa zad mi 'gyur / /
de phyir nyon mongs shes bya yi / /
sgrib pa ma lus spang ba'i phyir / /
shes rab pha rol phyin rnal 'byor / /
rtag tu thabs bcas bsgom par bya / /
zhes so / /
zhi gnas la brten nas lhag mthong bsgom par bya ste /
de kho na nyid rtogs pa'i shes rab kyi pha rol tu phyin pa'i sbyor ba ste rnal 'byor dang bral ba'i zhi gnas tsam gyis sgrib pa zad par mi 'gyur bar gsungs pa de'i phyir /
des na nyon mongs pa'i sgrib pa dang shes bya'i sgrib pa ma lus pa spang bar bya ba'i phyir du stong nyid rtogs pa'i shes rab kyi pha rol tu phyin pa ni rtag tu sbyin pa dang tshul khrims sogs thabs dang bcas te bsgom par bya'o / /
gnyis pa zung 'brel /
@# / /
la slob dgos pa'i rgyu mtshan ni /
thabs dang bral ba'i shes rab dang / /
shes rab bral ba'i thabs kyis kyang / /
gang phyir 'ching ba yin gsungs pas / /
de bas gnyis ka spang mi bya / /
zhes so / /
sangs rgyas don du gnyer bas thabs shes gnyis ka spang bar mi bya ste /
rgyu mtshan gang gi phyir na bcom ldan 'das kyis dri ma med par grags pas mdo las thabs dang bral ba'i shes rab ni 'ching ba'o / /
shes rab dang bral ba'i thabs ni 'chir ba'o zhes gsungs pa de pas na'i phyir ro / /
gsum pa zung 'brel gyi lam la gnyis /
mdor bstan pa dang /
rgyas par bshad pa'o / /
dang po ni /
shes rab gang dang thabs gang zhes / /
the tshom dag ni spang ba'i phyir / /
thabs rnams dang ni shes rab kyi / /
yang dag dbye ba gsal bar bya / /
zhes so / /
gsal bar bya zhes drang ngo / /
gang na thabs rnams dang ni shes rab kyi mtshan nyid 'dres pa ltar snang ba de yang dag pa ste legs par so so'i dbye ba ma 'dres par ro / /
dgos pa gang na shes rab ni gang yin dang thabs ni gang yin zhes ma rtogs pa dang log par rtog pa dang the tshom du gyur ba dag ni spang ba'i phyir du'o / /
gnyis pa rgyas par bshad pa gsum /
thabs ngos bzung ba /
de goms pa'i dgos pa /
shes rab ngos bzung ba'o / /
dang po ni /
shes rab pha rol phyin spangs pa'i / /
sbyin pa'i pha rol phyin la sogs / /
rgyal ba rnams kyis thabs su bshad / /
ces so / /
thabs shes pa de ji lta bu zhe na yod de /
shes rab kyi pha rol tu phyin pa spangs pa ste logs su bkar nas de las gzhan sems bskyed kyis zin pa'i sbyin pa'i pha rol tu phyin pa dag tshul khrims dang /
bzod pa la sogs lha gam lnga dang dkar chos gzhan dag kyang ni rgyal ba sangs rgyas rnams kyis thabs su bshad pa'i phyir ro / /
gnyis pa ni /
thabs goms dbang gis bdag nyid kyis / /
gang zhig shes rab rnam sgom pa / /
des ni byang chub myur du thob / /
bdag med gcig pu bsgoms pas min / /
zhes so / /
thabs shes zung 'brel la slob dgos te /
mi rtag pa dang las 'bras bsam pa dang sbyin pa la sogs pa'i thabs rnams goms pa brtan par byas pa'i dbang gis /
byang sems bdag nyid kyis gzhi gang zhig mtshan 'dzin gyi dmigs gtad bshig pa'i shes rab rnam par bsgoms par byas pa des ni rdzogs pa'i byang chub myur du thob par 'gyur gyi /
bdag med kyi don gcig pu bsgom pa lta bu /
thabs shes ya bral gyis sa dang po tsam yang thob nus pa min pa'i phyir ro / /
gsum pa shes rab ngos bzung ba ni /
phung po khams dang skye mched rnams / /
skye ba med par rtogs gyur ba'i / /
rang bzhin stong nyid shes pa ni / /
shes rab ces ni yongs su bshad / /
ces so / /
de la shes rab kyi dmigs pa ni gzugs sogs phung po lnga dang /
mig sogs khams bco brgyad dang /
mig gi skye mched sogs skye mched bcu gnyis kyis bsdus pa'i chos thams cad do / /
de rnams kyi steng du nges rgyu ni rang bzhin gyis skye ba med pa'o / /
de rtogs par gyur ba'i rang bzhin gyis stong pa nyid du shes pa'i shes rab ni /
'dir thabs shes gnyis kyi nang nas shes rab ces ni yongs su bshad de /
de ni shes rab kyi bslab pa thams cad kyi gtso bo yin no / /
gnyis pa lhag mthong la ji ltar slob pa'i tshul la gnyis /
rgyas @# / /
par bshad pa dang /
mjug bsdu ba'o / /
dang po la gsum /
lhag mthong gi tshogs bsten pa /
lhag mthong sgom tshul /
bsgoms pa'i 'bras bu'o / /
dang po la gnyis /
rigs pa la brten nas bsam byung gi shes rab bskyed pa dang /
lung la brten nas thos byung gi shes rab bskyed pa'o / /
dang po la gsum /
'bras bu la dpyod pa yod med skye 'gog dang /
rgyu la dpyod pa rdo rje gzegs ma dang /
ngo bo la dpyod pa gcig tu bral gyi gtan tshigs so / /
dang po ni yod ba skye ba rigs min te / /
med pa nam mkha'i padmo bzhin / /
nyes pa gnyis kar thal 'gyur phyir / /
gnyis ka dag las 'byung ba min / /
zhes so / /
dngos smra ba rnams na re /
dngos po rnams rang bzhin gyis mi skye ba mi 'thad de /
rang bzhin gyis skye bar mngon sum du dmigs pa'i phyir zhe na /
'o na /
myu gu lta bu rgyu'i dus na yod pa'am /
med pa'am /
yod med gnyis ka'am /
gnyis ka ma yin pa gang rang bzhin gyis skye bar brtag grang /
dang po ltar na /
myu gu chos can /
rgyu'i dus su yod pa skye bar rigs pa ma yin te /
yod na grub zin pas grub zin slar yang skye ba la dgos pa med pa'i phyir te /
dgos pa yod na slar yang thug med du skye bar 'gyur ba'i phyir ro / /
gnyis pa ltar na /
rgyu'i dus su med pa'ang rang bzhin gyis skye bar rigs pa ma yin te /
med pa la rgyus ci yang byar mi nus pa'i phyir te /
nam mkha'i padmo ni sus kyang bskyed mi nus pa bzhin no / /
de skad du'ang /
bye ba phrag brgya'i rgyu yis kyang / /
dngos po med pa bsgyur du med / /
ces gsungs pa ltar ro / /
'on kyang nam mkha'i padmo dang nam mkha' na yod pa'i padmo la khyad par yod tshul phyed dgos so / /
spyir rang gi rgyu'i dus su med kyang bskyed nus pa dngos po kun gyi skye tshul yin yang /
rang bzhin gyis grub bzhin du rgyu'i dus su med na rnam pa thams cad du med par 'gyur ba'i phyir rgyus bskyed mi nus te zhi ba cha mang ngo / /
gsum pa ltar na rgyu dus su yod med gnyis ka dag las kyang 'byung ba min te /
de la ni sngar bshad pa'i rigs pas gnod pa'i nyes pa gnyis kar thal bar 'gyur ba'i phyir ro / /
bzhi pa ltar na yang mi 'thad de /
rgyu dus su yod pa yang yin med pa yang yin pa'i dngos po de 'dra mi srid pa'i phyir ro / /
de ltar na /
myu gu chos can /
rang bzhin gyis mi skye ste /
sngar ltar yod med sogs bzhi las rang bzhin gyis mi skye ba'i phyir te /
stong nyid bdun cu pa las /
yod pa yod phyir skye ma yin / /
med pa med phyir skye ma yin / /
chos mi mthun phyir gnyis chos min / /
skye ba med phyir gnas 'gag med / /
ces gsungs pa'i rigs pa'o / /
gnyis pa ni /
dngos po rang las mi skye zhing / /
gzhan dang gnyis ka las kyang min / /
rgyu med las min de yi phyir / /
ngo bo nyid kyis skye ba med / /
ces so / /
'di ni rtsa ba shes rab las /
bdag las ma yin gzhan las min / /
zhes sogs kyi rigs pa ste /
phyi nang gi dngos po rnams chos can /
rang ste bdag las mi skye ste /
skye na rgyu dus su yod pa'i skye tshul du song bas skye ba don med dang thug med du 'gyur ba'i phyir /
ji /
ltar na de chos can /
slar yang skye ba don med par thal /
rang gi bdag nyid du grub zin pa'i phyir /
ma khyab na /
slar yang thug med du skye bar 'gyur bar thal /
grub zin kyang slar yang skye ba dgos @# / /
pa dang bcas pa'i phyir zhes pas mtshon te rtsa 'jug gi rigs pa mang ngo / /
de chos can /
rgyu las ngo bo nyid kyis gzhan las mi skye ste /
skye na sa rdo shing sogs 'bral med kyi rgyu thams cad las 'bras bu thams cad skye bar thal ba'i phyir /
'di ni gcig du bral gyi rigs pa'i snying po can yang yin te /
bdag skye 'gog pa la rang bzhin gyis gcig dang /
gzhan skye 'gog pa la rang bzhin gyis tha dad kyi rigs pa'i gnod pa ston pa'i phyir /
gnyis ka las kyang mi skye ste /
bdag gzhan re re las skye ba khegs pa'i phyir /
rgyu med las kyang skye ba ma yin te /
skye na bya rog la'ang rma bya'i mdongs skye bar 'gyur zhing /
'bras bu lo thog 'byung ba'i ched du rgyu sgrub mi dgos par thal ba sogs su 'gyur ba'i phyir ro / /
de ltar na dngos po rnams chos can /
ngo bo nyid kyis skye ba'i rang bzhin med de /
rgyu mtshan rigs pa ni /
sngar bstan pa de'i phyir ro / /
gsum pa ni /
yang na chos rnams thams cad dag /
gcig dang du mas rnam dpyad na / /
ngo bo nyid ni dmigs su med / /
ces gsungs te /
'di ni dbu ma rgyan las /
bdag dang gzhan pa'i dngos 'di dag /
yang dag tu ni gcig pa dang / /
du ma'i dngos dang bral ba'i phyir / /
rang bzhin med de gzugs brnyan bzhin / /
zhes gsungs pa'i rigs pa'o / /
rigs pa'i rnam grangs yang na /
phyi nang gi chos kyi dngos po thams cad dag chos can /
ngo bo nyid kyis dmigs su med de /
ngo bo nyid kyis gcig dang du ma gang rung du rigs pas rnam par dpyad na mi rnyed ba'i phyir /
dper na /
gzugs brnyan snang ba ltar med pa bzhin no / /
phyogs chos ni /
rang bzhin gyis grub pa'i gcig tu med de /
cha bcas yin pa'i phyir /
de chos can /
de ltar grub pa'i du mar med de /
der grub pa'i gcig med pa'i phyir /
khyab sgrub ni /
rang bzhin gyis grub na de ltar gcig dang du ma gang rung du grub dgos pa'i phyir te /
yod na gcig dang du ma gang rung du yod dgos pa'i phyir te /
dbu ma rgyan las /
gcig dang du ma ma gtogs par / /
rnam pa gzhan dang ldan pa yi / /
dngos po mi rung 'di gnyis ni / /
phan tshun spangs te gnas phyir ro / /
zhes gsungs pas so / /
gnyis pa lung las brten pa thos byung gi shes rab ni /
stong bdun cu'i rigs pa dang / /
dbu ma rtsa ba sogs las kyang / /
dngos po rnams kyi rang bzhin nyid / /
stong pa nyid du grub bshad pa / /
gang phyir gzhung ni mangs gyur na / /
de phyir 'di ni ma spros la / /
grub pa'i grub mtha' tsam zhig tu / /
bsgom pa'i don du rab tu bshad / /
ces so / /
gzhan yang stong nyid lung gis bsgrub pa 'phags pa'i mdo kun las btus pa dang /
de rigs pas sgrub pa stong nyid bdun cu'i gzhung gi rigs pa dang /
stong nyid rigs pa'i rnam grangs mtha' yas pa'i sgo nas gtan la 'phebs par dbu ma rtsa ba shes rab dang /
sogs pa rigs tshogs gzhan rnams dang /
'phags pa lha dang sangs rgyas bskyangs dang zla ba grags pa la sogs pa'i gzhung las kyang dngos po rnams kyi rang bzhin bden pas stong ba'i stong pa nyid du grub par bshad pa la blta bar bya la /
gzhung 'dir ni de dag rgyas par mi 'god pa'i rgyu mtshan yod de /
gang gi phyir na gzhung ni mang bar gyur dogs nas ma spros pa'i phyir /
'dir cung zad bstan pa yang lung rigs kyis grub pa'i grub mtha' tsam zhig 'chad pa yin te /
dgos pa bdag med bsgom par bya ba'i don du rab @# / /
tu bshad pa yin pa'i phyir /
skabs 'di'i rang 'grel las /
stong nyid bdun cu'i rigs pa dang /
zhes pas rten 'brel gyi gtan tshigs bstan par bshad de /
de ni /
phung sogs kyi dngos po chos can /
rang bzhin gyis ma skyes te /
rgyu rkyen la brten nas 'byung ba'i phyir /
'di ni ma dros pas zhus pa'i mdo las /
gang zhig rkyen las skyes pa de ma skyes / /
de la skye ba'i rang bzhin yod ma yin / /
rkyen la rag las gang de stong par bshad / /
gang zhig stong nyid shes de bag yod yin / /
zhes dang /
mgon pos rtsa ba shes rab las /
rten cing 'brel par 'byung ba gang / /
de ni ngo bo nyid kyis zhi / /
zhes gsungs pa'i don no / /
gnyis pa lhag mthong sgom tshul ni /
de bas chos rnams ma lus pa'i / /
rang bzhin dag ni mi dmigs pas / /
bdag med pa ni sgom pa nyid / /
de nyid shes rab sgom pa yin / /
zhes so / /
lhag mthong sgom tshul yod de /
gong ltar phung sogs kyi chos thams cad bden med du rigs pas gtan la phab pa de bas na /
phung sogs kyi chos rnams ma lus pa don dam dpyod byed kyi rigs pa yang dag gis dpyad mthar rang bzhin gyis grub pa dag ni rdul tsam yang mi dmigs pas stong cham gyis 'gro la /
dpyad sgom gyis de lta bu'i stong pa'i bdag med pa sgom pa gang yin pa de nyid shes rab kyi pha rol tu phyi nab sgom pa yin pa'i phyir /
de la spyir dpyad sgom dang 'jog sgom gnyis so / /
'dir bdag ces pa ni dgag bya'i bdag yin te /
de ni gzhan la ma bltos par rang dbang gis grub pa zhig la bya ste /
bzhi brgya pa'i 'grel ba las /
de la bdag ces bya ba ni dngos po rnams kyi gzhan la rag ma las pa'i ngo bo'i rang bzhin te de med pa ni bdag med pa'o / /
zhes gsungs pa ltar ro / /
'o na /
de ltar rtogs mkhan gyi shes rab de nyid la 'dzin pa ji ltar spong zhe na /
shes rab kyis ni chos rnams kun / /
gang zhig rang bzhin ma mthong bzhin / /
shes rab de nyid rig dpyad pa / /
rnam rtog med par bsgom par bya / /
zhes so / /
don dam dpyod byed kyi shes rab kyis ni chos rnams kun gyi bden pa'i rang bzhin gang zhig btsal bas ma mthong ba de bzhin du /
shes rab de nyid kyang rigs pas dpyad pa na rang bzhin gyis med par mthong bar 'gyur zhing /
mthong ba'i don med dgag de la gzhan du rnam par rtog pa med par dpyod cing rtse gcig tu'ang bsgom par bya ste /
de nyid thar pa myang 'das thob byed kyi rgyu'i gtso bo yin pa'i phyir te /
ting nge 'dzin rgyal po las /
gal te bdag med chos la so sor rtog /
so sor de brtags gal te sgom byed pa / /
de ni mya ngan 'das pa 'bras bu'i rgyu / /
rgyu gzhan gang gis de ni zhir mi 'gyur / /
zhes gsungs so / /
gsum pa bsgoms pa'i 'bras bu la gnyis /
dngos kyi don dang /
de nyid lung gis sgrub pa'o / /
dang po ni /
rnam rtog las byung srid pa 'di / /
rnam par rtog pa'i bdag nyid de / /
de phyir ma lus rtog spangs pa / /
mya ngan 'das pa mchog yin no / /
zhes so / /
dngos po bden par 'dzin pa'i rnam par rtog pa ma rig pa sogs kun 'byung bden pa las byung ba'i srid pa 'khor ba 'di ni /
rnam par rtog pa'i bdag nyid can gyi sdug bsngal bden pa yin te /
de las nyon gyi rnam par rtog pa las byung zhing de dag gis bcings pa dang de'i dbang gis bzhag pa las ma @# / /
'das pa'i phyir /
rgyu mtshan de'i phyir ma lus pa'i rnam rtog rgyu 'bras gnyis ka gtan nas spangs pa'i 'gog bden de ni /
mya ngan las 'das pa mchog tu gyur pa yin no / /
gzhung 'dis bden bzhi bstan pa yang yin te /
rnam rtog ces pas kun 'byung /
srid pa dang rnam par rtog pa'i bdag nyid ces pas sdug bden /
rkang pa gsum pas lam bden dang /
bzhi pas 'gog bden bstan pa'i phyir ro / /
gnyis pa de lung gis sgrub pa ni /
de ltar yang ni bcom ldan gyis / /
rnam rtog ma rig chen po ste / /
'khor ba'i rgya mtshor ltung bar byed / /
rtog med ting 'dzin la gnas na / /
nam mkha' bzhin du mi rtog gsal / /
zhes gsungs shing /
rnam par mi rtog pa la 'jug pa'i mdo las kyang /
dam chos 'di 'dra rgyal ba'i sras / /
rnam par mi rtog bsam gyur na / /
rnam rtog bgrod dka' las 'das te / /
rim gyis mi rtog thob par 'gyur / /
zhes gsungs so / /
de ltar yang bcom ldan 'das kyis sam+b+hu Ta'i rgyud las /
so skye'i rgyud kyi dngos po bden par 'dzin pa'i bden 'dzin gyi rnam rtog 'di ni ma rig pa chen po 'khor ba'i rgya mtshor ltung bar byed pa'i rgyu'i gtso bor gsungs pas de nyid spong dgos la /
spong tshul yang bdag med kyi don rigs pa yang dag gis nges nas /
nges pa'i don de nyid bsgom pa'i rtog med kyi ting nge 'dzin la rtse gcig tu gnas shing goms pas /
goms pa mthar phyin pa na /
ston dus kyi nam mkha' g.ya' dag pa'i stong sang gsal bar snang ba de bzhin du mi rtog pa'i ye shes kyis chos nyid gsal bar mngon sum du mthong bar 'gyur ro / /
de ni rnam 'grel las /
de phyir yang dag yang dag min / /
gang gang shin tu goms gyur pa / /
zhes sogs gsungs pa dang rigs pa gnad gcig go /
gzhan yang rnam par mi rtog pa la 'jug ba'i gzungs las kyang bka' stsal te /
dam pa'i chos zab mo 'di la rgyal ba'i sras po byang sems kyis /
rnam rtog ma rig pa'i 'dzin stangs dang 'gal ba'i gnyen po rnam par mi rtog pa'i ye shes bsams shing bsgoms par gyur na /
mtshan 'dzin gyi rnam rtog gi dra ba gcod dka' zhing bgrod par dka' ba bcad nas de las rnam par 'das te /
rim gyis chos nyid mngon sum du rtogs pa'i mi rtog pa'i ye shes khyad par can thob par 'gyur ro / /
gnyis pa mjug bsdu ba ni /
lung dang rigs pa dag gis ni / /
chos rnams thams cad skye med pa'i / /
rang bzhin med par nges byas nas / /
rnam par rtog med bsgom par bya / /
zhes so / /
nges don gyi lung dang rigs pa'i tshogs dag gis ni gang zag dang phung sogs kyis bsdus pa'i chos rnams thams cad bden pa'i skye ba med pa'i rang bzhin gyis skye ba med par nges par byas shing /
sgro 'dogs bcad nas mtshan 'dzin gyi rnam par rtog pa rgyu ba med par zab mo'i don rtse gcig tu bsgom par bya'o / /
gnyis pa 'bras bu'i chos bshad pa ni /
de ltar de nyid bsgoms byas na / /
rim gyis drod sogs thob byas nas / /
rab dga' la sogs thob 'gyur te / /
sangs rgyas byang chub yun mi ring / /
zhes so / /
de ltar skyabs 'gro nas bzung ste skyes bu chung 'bring gi lam la blo sbyangs nas /
smon 'jug gi sems bskyed de thabs rgya @# / /
chen pos zin pa'i sgo nas zhi lhag gis de kho na nyid bsgoms par byas na ni /
tshogs lam chung 'bring chen po rnams rim gyis bgrod de /
sbyor lam drod rtse sogs thob par byas nas sa dang po rab tu dga' ba dang /
gnyis pa dri ma med pa sogs thob par 'gyur te /
de las sangs rgyas kyi byang chub yun mi ring bar myur du thob par 'gyur ro / /
gnyis pa sngags la 'jug pa'i tshul phyogs tsam bstan pa la gsum /
sngags la 'jug dgos par bstan pa /
dbang gong ma gnyis byar rung gi khyad par /
dbang de gnyis ma thob na rgyud nyan bshad byar rung mi rung gi khyad par ro / /
dang po la gsum /
rten gyi gang zag don gnyer can dgos pa dang /
de la smin byed kyi dbang bskur ba dang /
dbang bskur ba'i che ba bstan pa'o / /
dang po ni /
sngags mthu nyid las grub pa yi / /
zhi dang rgyas sogs las rnams kyis / /
bum pa bzang grub la sogs pa / /
grub chen brgyad sogs stobs kyis kyang / /
bde ba yis ni byang chub tshogs / /
yongs su rdzogs par 'dod pa dang / /
bya spyod la sogs rgyud gsungs pa'i / /
gal te gsang sngags spyod 'dod na / /
zhes so / /
jo bo gtsang du phebs skabs khu rngog sogs drug gis dri ba lnga zhus pa'i sngags kyi dri ba gsum gyi lan la /
gal te gsang sngags lam la 'jug par 'dod na de la sngags bzlas pa'i mthu nyid las grub par 'gyur ba'i zhi ba dang rgyas pa dang sogs te dbang dang mngon spyod kyi las dang /
'dod rgu 'byung ba'i bum pa bzang po grub pa la sogs pa grub pa chen po brgyad la sogs pa'i stobs kyis kyang /
lam bde ba dang myur ba yis ni byang chub chen po'i tshogs yongs su rdzogs shing gzhan don sgrub par 'dod pa dang /
bya rgyud dang spyod rgyud sogs rgyud sde bzhi ci rigs las gsungs pa'i gsang sngags spyod pa ste sgrub par 'dod pa'i rten can zhig dgos so / /
gnyis pa ni /
de tshe slob dpon dbang bskur phyir / /
bsnyen bkur rin chen sogs sbyin dang / /
bka' sgrub la sogs thams cad kyis / /
bla ma dam pa mnyes par bya / /
bla ma mnyes bar gyur pa yis / /
yongs rdzogs slob dpon dbang bskur bas / /
zhes so / /
sngags la 'jug par 'dod pa de'i tshe bla ma mtshan nyid dang ldan pa la rdo rje slob dpon gyi dbang bskur sogs thob pa'i phyir du /
lus ngag gis bsnyen bkur dang /
rin po che dang bgo ba dang bza' btung sogs sbyin pa dang yo byad kun gyis mchod cing gsungs pa'i bka' sgrub pa la sogs pa'i bya ba thams cad kyis bla ma dam pa mnyes par bya la /
bla ma mnyes par gyur pa byas pa yis slob mas bla ma dbang gi don du gsol ba btab nas /
slob dpon gyis mtha' rten dang bcas pa yongs su rdzogs pa'i bum dbang spyi dang rdo rje slob dpon gyi dbang bskur bas gsang sngags kyi snod rung du bsgrub par bya'o / /
'dis dbang gzhan gsum ya mtshon no / /
gsum pa dbang bskur ba'i che ba'am phan yon ni /
sdig kun rnam dag bdag nyid ni / /
dngos grub sgrub pa'i skal ldan 'gyur / /
zhes so / /
dbang bskur ba la dgos pa yod de /
sgo gsum gyi sdig sgrib kun rnam par dag cing bdag nyid ni dngos grub chung 'bring chen po gsum ci rigs 'grub pa'i skal pa dang ldan par 'gyur ro / /
gnyis @# / /
pa dbang gong ma gnyis kyi dngos dbang gang zag gang yin gyis byar rung mi rung ni /
dang po'i sangs rgyas rgyud chen las /
rab tu 'bad pas bkag pa'i phyir / /
gsang ba shes rab ye shes dbang / /
tshangs par spyod pas blang mi bya / /
gal te dbang bskur de 'dzin na / /
tshangs spyod dka' thub la gnas pas / /
bkag pa spyad par gyur pa'i phyir / /
dka' thub sdom pa de nyams te / /
brtul zhugs can de pham pa yi / /
ltung ba dag ni 'byung 'gyur zhing / /
de ni ngan song nges ltung bas / /
grub pa nam yang yod ma yin / /
zhes so / /
gang zag gang yin gyis dbang gong ma gnyis kyi dngos dbang blang bar mi bya ste /
tshangs par spyod pa la gnas pa rnams kyis gsang dbang shes rab ye shes kyi dbang gnyis rig ma la brten nas dngos su blang bar ni byar mi rung ba'i phyir te /
tshul de ni dang po'i sangs rgyas dus kyi 'khor lo'i rtsa rgyud chen po 'grel pa dang bcas pa las rab tu 'bad pas bkag pa'i phyir /
bkag pa'i dgos pa ni /
gal te tshangs spyod la gnas pa dag gis phyag rgya la brten nas dbang bskur de gnyis len cing 'dzin na ni /
tshangs spyod dka' thub la gnas pa de tshangs spyod kyi dka' thub kyi sdom pa de nyams te /
tshul khrims kyi brtul zhugs can de la ni pham pa yi rtsa ba'i ltung ba dag 'byung bar 'gyur zhing gang zag de ni ngan song du nges par ltung bar 'gyur bas grub pa thob pa nam yang yod pa ma yin te /
rgyu mtshan ni /
des sangs rgyas kyis nan cher bkag pa de spyad par gyur ba'i phyir ro / /
'on kyang gang zag khyad par can rgyud smin pa 'ga' zhig ni dmigs bsal lo / /
gsum pa dbang gong ma gnyis ma thob na ji ltar bya ba ni /
rgyud kun nyan dang 'chad pa dang / /
sbyin bsreg mchod sbyin sogs byed la / /
slob dpon dbang bskur brnyes 'gyur zhing / /
de nyid rig la nyes pa med / /
ces so / /
gal te tshangs par spyod pas dbang de gnyis dngos su blang du mi rung na sngags la spyod pa'i skal med du 'gyur ro snyam na /
skyon med de /
slob dpon gyi dbang bskur rdzogs par brnyes pa de thob par 'gyur zhing /
de kho na nyid bcu rig pa'i gang zag la ni bya rgyud sogs rgyud kun la slob mas nyan pa dang /
slob dpon gyis 'chad pa dang /
gnyis kas sbyin bsreg dang mchod sbyin dang /
sogs te rab gnas dang dbang bskur sogs byed pa la nyes pa med pa'i phyir ro / /
gsum pa rgyu gang la brten nas brtsams pa ni /
gnas brten mar me mdzad dpal gyis / /
mdo sogs chos las bshad mthong bas / /
byang chub 'od kyis gsol btab nas / /
byang chub lam bshad mdor bsdus byas / /
zhes so / /
bsnyen par rdzogs pa'i sdom pa rnam dag dang ldan pa'i gnas brtan mar me mdzad kyis /
mdo sogs te rgyu ? da dang 'grel pa dang man ngag gi chos rnams las bshad pa mthong ba la brten pa'i rnam dpyod kyis bod kyi lha btsun dge slong byang chub 'od kyis bstan pa'i don du 'di lta bu zhig dgos zhes gsol pa btab pa la brten nas /
lung rigs kyi spros pa rgya che ba dor nas byang chub tu bgrod pa'i lam gyi bshad pa rgya che yang tshig mdor bsdus te byas so / /
bzhi pa mjug gi don la gnyis /
gang gis mdzad pa dang /
sus bsgyur pa'o / /
dang po ni /
byang chub lam gyi sgron ma lnga brgya pa rnams kyi gtsug gi nor @# / /
bu slob dpon mkhas pa chen po dpal mar me mdzad ye shes kyis skal ldan gyi gdul bya bgrang ba las 'das pa'i don du thugs brtse ba chen pos mdzad pa rdzogs so / /
gnyis pa ni /
rgya gar gyi mkhan po dI paM kA ra shrI dz+nyA na dang /
bod kyi lo ts+tsha ba 'jig rten gyi mig dge slong dge ba'i blo gros kyis rgya skad las bod skad du bsgyur zhing /
tshig don gyi zhu chen bgyis nas 'chad nyan mdzad pa'o / /
byang chub lam sgron 'di ni bod kyi bka' gdams kyi gzhung kun gyi ma phyi lta bu yin la /
'di'i 'phrin las rgyas par byed pa po'i thog ma ni 'brom rin po che dang /
de nas pu to ba dang /
sha ra ba sogs bka' gdams rnying pa ba rnams dang /
phyis rje rin po ches byang chub lam rim chen mo yang 'di gzhi byas nas mdzad de bka' gdams gsar ma'i bstan pa'i srol phye ba yin zhing /
ji skad du /
shing rta chen po gnyis las legs brgyud pa'i / /
zab mo lta ba rgya chen spyod pa'i lam / /
ma nor yongs su rdzogs pa'i gnad bsdus pa'i / /
gdams pa'i mdzad 'dzin mar me mdzad pa /
'dud / /
ces gsungs pa yang gzhung 'di la gtso bor dgongs so / /
! / /
smras pa /
gangs can bod du paN grub mang byon yang / /
bka' gdams bstan pa'i thog ma'i srol 'byed mchog /
a ti sha dang de sras 'brom ston las / /
zla med mdzad pa phul byung gzhan na gang / /
jo bos mdzad pa'i mdo sngags gzhung mang yang / /
brjod bya'i lam gyi rim pa'i gnad rdzogs pa / /
kun las khyad 'phags byang chub lam sgron ni / /
thub bstan gsal byed nyi ma gnyis pa'o / /
gzhung mchog 'di yi dgongs don 'grel ba'i tshad / /
sgo gsum 'bad las thob pa'i rnam dkar dgos / /
skye kun jo bo chen pos dge ba'i bshes / /
mdzad nas byang chub myur du thob gyur cig /
ces byang chub lam sgron gyi 'grel pa mdor bsdus pa 'di yang /
shA kya'i btsun pa grags pa bshad sgrub ces bya bas jo bo yab sras la mchod pa'i ched du dad pa kho nas co ne'i dgon nyid du sbyar ba ste /
bar gyi yi ge pa ni yig snga ba dang skar rtsis snyan ngag sogs la blo byang pa'i dka' bcu blo bzang dbang phyug go / / /
mang+ga laM / / / /
