@# / /
na mo gu ru /
skyabs gsum kun 'dus bla ma btsong kha ba / /
sa gsum 'jigs mdzad bcom ldan gshin rje'i gshed / /
khams gsum srog la dbang mdzad las gshen la / /
sgo gsum gus pa'i sgo nas phyag 'tshal lo / /
stong gsum kun tu yod pa'i mchod rjes rnams / /
'khor gsum bden zhen med pa'i sems kyis 'bul / /
dug gsum dbang gis bsags pa'i sdig ltung bshags / /
dus gsum dge tshogs kun la rjes yi rangs / /
theg gsum chos kyi 'khor lo bskor bar bskul / /
srid gsum ma stongs bar du brtan bzhugs gsol / /
gzhi gsum dge rtsa mtha' dag 'gro ba'i phyir / /
sku gsum go 'phang bde blag thob phyir bsngo / /
sde snod gsum gyi 'chad nyan 'dab brgya bzhad / /
bslab pa gsum gyi nyams len ze'u 'brur rgyas| |mngon rtogs gsum gyi spra rtsi'i ro mngar bas / /
regs can gsum gyi rkang drug tshim gyur cig /
'chad rtsod rtsom gsum gser gyi yu ba can / /
lta sgoms spyod gsum rnam dag gsham bu g.yo / /
mkhas btsun bzang gsum nor bu'i tog gis mdzes / /
thos bsam sgom gsum rgyal mtshan bsgreng gyur cig /
lam gyi gtso bo rnam gsum bdag rkyen gyis / /
rlabs chen rdzogs smin spyangs gsum mthar phyin te / /
slab bya'i gtso bo sgrib gsum las rgyal ba'i / /
chos longs sprul ba'i sku gsum myur thob shog /
bde gsang 'jigs gsum chos la rab bzhugs te / /
lam 'khyer rnam gsum tshang ba'i bskyed rdzogs dang / /
spyod mchog rnam gsum 'brel ba'i myur lam gyis / /
rgyal ba'i sku gsum tshe 'dir thob gyur cig / / /
ces pa 'di yang mang thos spong ba ba'i gzugs brnyan sprang btsun ngag dbang dpal ldan gyis dben sar mtshams bcad gcig gi skabs rang gi skyo sangs don du yi ger bkod pa 'dis kyang thog mtha' par gsum du dge zhing bkra shis par gyur cig /
sarba manga laM / /
