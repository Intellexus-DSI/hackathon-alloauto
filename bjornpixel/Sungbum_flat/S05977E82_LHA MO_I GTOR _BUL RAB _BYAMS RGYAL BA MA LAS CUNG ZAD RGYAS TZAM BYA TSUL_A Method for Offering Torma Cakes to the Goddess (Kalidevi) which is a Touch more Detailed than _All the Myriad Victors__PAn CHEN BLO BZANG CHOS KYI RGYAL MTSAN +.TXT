@# / /
na mo gu ru many+dzu g+ho ShA ya /
dpal ldan lha mo la @# / /
gtor 'bul dkyus ma las cung zad rgyas tsam byed par 'dod pas /
rang yi dam gang yang rung ba'i nga rgyal la gnas pas /
nang mchod /
mchod gtor rnams byin gyis brlabs la /
'di ltar /
b+h+yoH mdun gyi nam mkhar khrag zhag rgya mtsho che / /
me rlung dmar nag 'khrug pa'i klong dkyil du / /
sprin gyi shugs 'chang dre'u rkyang seng steng / /
sku mdog mthing nag 'jigs rung srin mo'i gzugs / /
khros pa'i zhal gdangs 'bar ba'i mche ba gtsigs / /
phyag g.yas rdo rjes mtshan pa'i be con gyis / /
gnod byed dgra bgegs 'byung po phye mar 'thag /
g.yon pas gdug pa'i khrag bkang nal thod 'dzin / /
bskam rlan mi mgo'i dbu rgyan do shal 'phyang / /
snyan g.yas seng ge g.yon pa sbrul gyis brgyan / /
spyan gsum dmar ldog bstan dgra rtsad nas gcod / /
dmar ser sma ra smin ma dbu skra'i tshogs / /
me ltar 'bar ba'i gseb nas sprul stong 'gyed / /
dar nag re ba g.yang gzhis stod g.yogs shing / /
re lde stag lpags sham thabs sbrul gyis brgyan / /
spyi bor zla ba lte bar nyi mas mdzes / /
dbu la rma bya'i gdugs phub ye shes kyi / /
me dpung rab tu 'bar zhing 'khrugs pa'i dbus / /
'khor tshogs rgya mtshos bskor nas bzhugs par gyur / /
chos dbyings bde ba chen po'i pho brang dang / /
mu le ding sogs gar bzhugs gnas rnams nas / /
dpal ldan 'dod khams dbang phyug re ma ti / /
'khor bcas 'dir gshegs brtan par bzhugs su gsol / /
khyod ni dus gsum rgyal ba kun gyi yum / /
bar gcod bdud bgegs 'byung po yongs kyi gshed / /
rnal 'byor bu bzhin skyong ba'i dam tshig can / /
gnas gsum mkha' 'gro'i gtso la phyag 'tshal lo / /
dngos bshams yid sprul srid zhi'i rnam dkar las / /
byung ba'i phyi nang gsang ba'i dam rdzas dang / /
spyan gzigs mchod pa'i sprin gyis lha yi lam / /
yongs su bkang ste bstan bsrung chen mor 'bul / /
'chi med bdud rtsi'i btung ba mtsho ltar bskyil / /
sha khrag dmar chen gtor ma ri ltar spungs / /
zag med ye shes bdud rtsir byin brlabs nas / /
'dod khams dbang phyug 'khor dang bcas la 'bul / /
sha khrag la sogs bdud rtsi lnga dang bcas / /
'bru sna lnga dang sbyar ba'i gtor ma 'di / /
dpal ldan dmag zor rgyal mo la 'bul gyi / /
sangs rgyas bstan pa bsrung phyir bzhes su gsol / /
dpal ldan lha mo 'khor dang bcas pa'i ljags 'od zer gyi sbu gus gtor ma'i bcud drangs te gsol bar gyur /
kA li de wi zhes sogs sngags 'bul gtor chog bzhin bya /
mchod cing 'phrin las bcol /
gzhi bdag gtor ma bsngo /
'dod na mtshams 'dir bzlas pa bya'o / /
de nas /
chos dbyings bde ba chen po'i klong yangs nas / /
gang 'dul cir yang 'char @# / /
ba'i zlos gar gyis /
bstan pa srung zhing rnal 'byor bu bzhin du / /
skyong mdzad 'dod khams gtso mor gus pas bstod / /
dran pa tsam gyis dam chos bsgrub pa'i gegs / /
phyi nang 'gal rkyen thams cad sel mdzad cing / /
mchog dang thun mong dngos grub kun stsol ba / /
bcom ldan 'das ma'i zhabs la phyag 'tshal lo / /
bdag cag dpon slob mi nor bsgrub pa'i sde / /
'khor bcas lha mo khyod la gnyer gtad kyi / /
brtse ba'i ma dang sring mo ji bzhin du / /
rtag tu g.yel med mgon skyabs dpung gnyen mdzod /
ces dpal ldan dmag zor rgyal mo la mchod gtor 'bul tshul /
rab 'byams rgyal ba ma las cung zad rgyas tsam 'di yang /
dngos grub chos rdzong gi ri khrod pa kre bo rab 'byams pa sogs /
dge slong sde snod 'dzin pa rnams kyis bskul nas /
dge slong blo bzang chos kyi rgyal mtshan gyis sbyar ba'o / / / /
