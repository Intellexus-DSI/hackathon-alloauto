@# / /
rgyal kun shes rab gcig bsdus mkhyen pa'i gter / /
gzugs sku'i bkod pa rgya mtshos 'gro ba rnams / /
skyongs mdzad bla ma mchog la gsol 'debs kyis / /
yum don sgo brgya 'byed pa'i snang ba stsol / /
rnam bshad las /
skad cig sbyor sgom pa'i skabs su /
ji ltar skyes bu'i zo chun rgyud /
ces pa'i dpe ltar na /
zag med gyi chos gcig mngon sum du gyur pa na lhag ma rnams la sgrim mi dgos par dkyus gcig la go rim ma 'chol bar mngon sum du 'gyur ba'o / /
de rgyun mtha'i sbyor ba'i lam gyi tshe yin la /
zhes par brten nas rje btsun pa dang bsod grags pas mkhyen gsum gyi rnam pa brgya don gsum dkyus thogs gcig la go rim nges can du rim gyis sgom pa'i sa bcu pa'i ye shes de skad cig sbyor du byas nas de rgyun mtha'i sbyor ba'i lam du bzhag pa /
yig char /
'grel ba nyi snang gser phreng rnam bshad rnams kyis de la sems dpa'i rnal 'byor mthar thug dgos par gsungs pas bkag cing /
rnam bshad kyi lung des de 'dra'i sa bcu pa'i ye shes mthar sbyor dang rgyun mtha'i sbyor ba'i skabs yin par gsungs kyi /
de skad cig sbyor du ma bstan par gsungs pa'i phyir /
rol mtsho las /
skad cig sbyor gyi mtshan nyid la sems dpa'i rnal 'byor mthar thug sbyar zhing /
mtha' dpyod las /
rgyun mtha'i bar chad med lam skad cig dang po chos can /
sems dpa'i rnal 'byor mthar thug yin par thal /
skad cig ma'i sbyor ba yin pa'i phyir /
'dod na /
de chos can /
khyod las khyad par du 'phags pa'i sems dpa'i rnal @# / /
'byor med par thal lo / /
'dod mi nus te /
rgyun mtha'i bar chad med lam skad cig gnyis pa yod pa'i phyir /
khyab pa khas /
zhes de la sems dpa'i rnal 'byor mthar thug gis ma khyab par gsungs la /
bsod grags pa'i mtha' dpyod las /
kho na re /
sems dpa'i rnal 'byor mthar thug skad cig dang po chos can /
khyod las lhag pa'i sems dpa'i rnal 'byor med par thal /
khyod sems dpa'i rnal 'byor mthar thug yin pa'i phyir /
'dod na /
de yod par thal /
sems dpa'i rnal 'byor mthar thug skad cig gnyis pa de /
khyod las mchog tu gyur pa'i sems dpa'i rnal 'byor yin pa'i phyir na ma grub ste /
rnam mkhyen skad cig gnyis pa de rnam mkhyen skad cig dang po las mchog tu gyur pa'i chos sku ma yin pa'i phyir /
zhes gsungs la /
yig char yang /
rgyun mtha'i bar chad med lam skad cig snga phyi bar gsum 'thad kyang /
skad cig phyi ma snga ma las khyad par 'phags pa ma yin pa'i phyir /
zhes gsungs pa'i phyir dang /
de gnyis rgyud ldan gyi gang zag yin khyab mnyam yin pa'i phyir /
skabs lnga pa'i mtha' dpyod las /
rgyun mtha'i bar chad med lam skad cig dang po rgyun mtha'i bar chad med lam du thal lo / /
'dod pa'i phyir /
'dod na /
de skad cig dang po kho nas ngos skal gyi spang bya spong thub par thal lo / /
zhes pas /
de sems dpa'i rnal 'byor du 'dod pa'ang bkag go /
yig char /
mkhyen gsum gyi rnam pa la brtan pa ma thob pa'i lam ma yin par thal /
mthar gyis sbyor ba yin pa'i phyir /
rnam bshad las /
brtan pa thob don du sgom pa mthar gyis pa'o / /
zhes gsungs pa'i phyir /
gsungs pas drug pa'i mtha' dpyod las /
byang sems sgom lam pa'i mthar gyis sbyor ba chos can /
nas /
mkhyen gsum gyi rnam pa la brtan pa ma thob par thal /
'dod pa'i phyir /
'dod mi nus te /
de la brten pa thob zin pa'i phyir /
zhes pa phyogs snga'i khas len gyis yin te /
'khor gsum zhes gsungs pa'i phyir /
zag med kyi sbyin pa nas dpe byad brgyad cu'i bar gyi zag med gyi chos mtha' dag bya rdzogs kyi thung mtha'i skad cig ma gcig la gcig car du sgom nus pa de brtan pa thob tshad yin pa /
rtsa bar /
ji ltar skyes bum zo chun rgyud /
ces pa'i dpe yis shes yang yig char /
brtan pa thob pa'i tshad yang de yin pa'i phyir /
zhes gsungs so / /
rgyun mtha'i snga log man na de dag cig car du sgom nus pa med pas /
yig char /
mthar sbyor gyi mtshan nyid la mkhyen gsum gang rung gi rnam pa go rim nges can du nyams su len pa'i cha nas bzhag pa'i gsungs la /
cha bzhag gis nyams su mi len pa'i thos byung bsdu'o / /
don bdun cur /
mkhyen gsum gyi rnam pa rim can du sgom pa'i shes rab kyis zin pa'i sems dpa'i rnam 'byor bzhag pa /
yig cha gzhan ltar ram /
go thob yin gyi spyir ma khyab ste /
mthar gyis sbyor bas zin pa'i skad cig sbyor yod pa'i phyir te /
sa bcu @# / /
thog ma'i ye shes kyis zin pa'i rgyun mtha'i ye shes yod pa'i phyir /
der thal /
de'i shugs dngos su 'jug pa'i rgyun mtha'i ye shes yod pa'i phyir /
yig cha gzhan gyis /
bya rdzogs kyi skad cig ma'i thung mtha' gcig la mkhyen gsum gyi rnam pa brgya don gsum rim gyis dngos yul du byed pa'i sems dpa'i rnal 'byor bzhag pa /
ye shes gcig gis dngos yul du byed na ye shes de skad cig ma gcig la theg pa gsum gyi rtogs rigs su rim gyis 'gyur bar thal ba sogs dang /
ye shes tha dad pa brgya don gsum skye na de 'dra'i skad cig gcig gi yun la rim gyis skyes khom yod par thal lo / /
rnam bshad las /
bya rdzogs kyi skad cig ma'i thung mtha'o / /
zhes pa skad cig sbyor gyi yun tshad dang lhag ma rnams la sgrim mi dgos par dkyus gcig la go rim ma 'chol bar mngon sum du 'gyur ba'o / /
zhes pa dkyus gcig yin gyi skad cig gcig min no / /
de bzhin du bsod grags pas /
skabs drug pa'i bstan bya'i gtso bor gyur ba'i mthar sbyor byang sems sbyor lam drod 'bring nas bzhag pa'ang /
gser phreng las slob dpon ltar na rtse mo thob nas sgom par mngon yang /
de sbyor ba rnams kyi go rim 'chad pa'i yan lag tsam du dgongs pa brtags nus shing /
zhes pa dang 'gal bar gsungs so / /
lam bsgrigs las /
skad cig sbyor la sbyor ba'i lam dang /
zhes pa rgyun mtha'i bar chad med lam zin byed kyi rgyun mtha'i ye shes la sbyor bar bzhag pa yin no / /
'grel bar /
ston ka'i zla ba'i 'od bzhin du dkar po'i ngo bo nyid skyes pa de'i tshe /
zhes pas des ston zla rdul sogs dang bral bas dkar bar ston gyi rgyun mtha'i bar chad med lam bden 'dzin sogs dang bral bar ston pa min te /
de sngar mi mthun pa'i phyogs thams cad dang bral na zhes pas bstan pa'i phyir /
des na rtogs dkar gzung ba la sogs pa'i lta ba spangs pas ston ka'i zla ba'i 'od bzhin du zer ba /
gser phreng las /
rtogs dkar 'di la gzung ba la sogs par lta ba'i dri ma spangs pas zhes zer ba ni mi legs te /
zlos par 'gyur zhing rgyan snang dang 'gal bas so / /
zhes zlos tshul sngar ltar la rgyan snang du nag nog thams cad dang bral bas ston ka'i zla ba'i 'od zer ba bzhin du zhes zla ba'i sgrib g.yogs la sbyar ba dang /
'gal ba'i phyir /
rje btsun pa dang bsod grags pas rgyun mtha'i ye shes la skad cig sbyor gyis khyab kyang /
bzhi po rgyun mtha'i bar chad med lam dang don gcig zer ba /
yig char /
de la sbyin pa nas dpe byad brgyad cu'i bar rtogs pa'i skad cig sbyor yod par /
gser phreng las /
rgyu mtshan 'di ltar na zag med thams cad kyi yin lugs rtogs pa la mdzad pa ltar snang yang /
de tsam ni sa dang po nas yod pas /
chos can zag med kyi ldog pa rtogs pa yang gzung ngo /
zhes dang /
skad cig ma gcig la zag med de dag rtogs pa'i rgyun mtha'i ye shes ni /
sher phyin @# / /
skad cig ma gnyis pa'i sbyor ba'i rang bzhin yin te /
zhes pa drangs nas /
de la mnyam bzhag ye shes mi dgos par gsungs so / /
rnam smin dang de min pa'i don la 'dod tshul gsum las /
dang po tshags gsal dus thob ma thob la bshad pa gser phreng ltar chos nyid la byed na chos nyid dbyer med pas sa dang po'i chos nyid kyang ma smin par bzhag dgos la chos can la byed nas ma thob par zag med kyi yon tan med pas so / /
gnyis pa rtogs dkar phyi don gyi rgyus byas pa'i zag med lam bden ma smin pa dang 'tshang rgya ba'i 'bras bu ster bar phyogs pa'i zag med smin par byas pa gser phreng du zag med lam bden la smin pa'i don med pa'i rgyu mtshan smra dgos /
zhes pa /
yig char /
de rnam par smin pa dang rnam par smin pa ma yin pa'i don ma yin pa'i phyir /
zhes gong du kha cig rgyu rkyen gyis 'du ma byas pa'i rnam par smin pa ma yin pa dang de las ldog pa rnam par smin pa dang zhes pas de'i don min par gsungs so / /
gsum pa bod snga ma rnams sa dang po nas bdun pa'i bar gyi sbyin sogs rnam par ma smin pa dang /
sa brgyad pa yan gyi de rnam par smin pa zer ba /
'di'i rnam par smin pa ma yin pa mtshan dpe sogs yod kyang de sa bdun pa man na med pas zhes gsum ka bkag go /
nya Tika las /
las nyon gyi rnam smin min pa'i sangs rgyas pa'i zag med ces sbyar ro /
zhes gsungs pa spyir sa bdun pa man 'bad rtsol rags pa dang bcas pas rnam par smin pa'i skabs dang /
sa brgyad pa yan de dang bral bas skabs der rnam par smin pa zer ba rnam par smin pa'i sems bskyed sogs kyis shes so / /
skabs 'di'i rnam par smin pa yin min ni /
gser phreng las /
des na skad cig ma 'di dag ldog pa tha dad pa tsam yin pas /
yul can la rnam smin yin min mi rung bas yul la bya zhing de yang gcig gi yul gnyis ka'i 'ang yin pa'i phyir /
mdo bstan bcos nas bstan tshod kyi yul la rnam smin dang de min gnyis su dbye ste /
dang po'i yul ni rang gi rgyud la nus pa mthar thug pa ma smin pa dang /
phyi ma ni rang rgyud la de ltar skyes pa'i gnas skabs kyi dbang du byas nas bzhag go /
zhes pa ltar rang lugs la zag med kyi sbyin pa nas ma 'dres pa'i bar gyi chos rnams ni sa bdun pa man chad du 'bad rtsol rags pa dang bcas pas de dag sgom pa'i nus pa lhun grub ma smin pas rnam smin min pa dang /
sa brgyad pa yan tu 'bad rtsol la rags pa dang bral bas de dag sgom pa'i nus pa smin pas rnam par smin pa zhes bya la /
yul de dag gi rigs rnams skad cig ma gcig la mngon du byed nus pa'i rgyun mtha'i ye shes la rnam par ma smin pa dang rnam pa smin pa'i ? cig sbyor zer ro / /
des na 'di'i yul rnam par smin ma smin gnyis kyang yin khyab mnyam yin te /
don bdun cu mi pham zhal lung las /
mdag sa bdun du sgom gyi nus pa lhun 'grub ma smin pas de'i yul gyi ldog chas bstan @# / /
te 'phags seng rje yab sras bzhi ka'i dgongs pa yin pa'i phyir /
zhes dang /
nyi snang gi gnas skabs la rnam bshad kyi sa bdun pa man chad rnam par ma smin par bshad pa'i phyir dang /
shugs la sa brgyad pa yan chad rnam par smin tshul yang go nus pa'i phyir /
zhes gsungs pa'i phyir /
rtogs snang las /
sa bdun pa man chad kyi zag med kyi yon tan rnams ni 'bad rtsol gyis bskyed par bya ba yin pa'i phyir /
rnam par smin pa min pa zhes bya la /
zhes red mda' pa'i bzhed pa bkod pa bsod grags pa'i spyi don du gsungs kyang /
sngar gyi gser phreng sogs dang 'gal lo / /
dpal ldan pas /
rnam bshad kyang 'di dang dgongs pa mthun no / /
zhes rtogs snang dang mthun par bshad pa /
don bdun cu'i lung de dag gis khegs so / / / /
smras pa /
mthar sbyor skabs su ji bzhin ma nus pa'i / /
skad cig gcig la ldog pas phye ba bzhi'i / /
yul dang sgom tshul 'phags seng dgongs pa bzhin / /
rgyal ba gnyis pas bkral tshul 'di na gsal / /
zhes shes rab kyi pha rol tu phyin pa'i mtha' dpyod nor bu'i 'phreng mdzes kyi kha bskong skabs bdun pa'i mtha' dpyod mi pham zhal lung sogs kyi dka' gnas rnams cung zad bkrol zin to / / / /
