! / /
oM swa sti /
phun sum tshogs pa thams cad stsol bar mdzad pa'i bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mnyam med shAkya'i rgyal po la sogs pa phyogs bcu'i rgyal ba sras dang slob ma'i tshogs bstan pa skyong ba dang bcas pa rnams bdag cag sbyin pa'i bdag po rnams la dgongs su gsol / /
mchod yon phal cher la sogs pa dang / /
nyam med mi g.yos bstod do / /
bcom ldan rgyal ba'i dbang po mchog /
rig pa'i rgyal po khyod la 'dud / /
sbyin bdag rnams la brtse phyir dang / /
khyed la mchod par bya ba'i phyir / /
mgon po thugs rje'i bdag nyid can / /
mchod pa bgyis par bdag 'tshal lo / /
de phyir bcom ldan 'dag gus la / /
bka' drin gnang bar mdzad par rigs / /
sangs rgyas 'gro 'khor bya don stsol / /
byang chub sems dpa' 'bras gnas dang / /
gzhan yang gang dag gsang sngags lha / /
lha dang 'jig rten skyong ba dang / /
'byung po byang chub bstan gnas dang / /
sems can bstan la mngon dga' ba / /
gang su rdo rje'i spyan mnga' rnams / /
bdag la yang dag dgongs su gsol / /
bdag cag dpon slob 'khor bcas kyis / /
rgyal ba rnams la mchod pa ni / /
ji ltar nus pa nyer spyod pa / /
de'i phyir bdag dang sbyin bdag la / /
rjes su brtse bar nyer bzung nas / /
rgyal ba 'khor bcas thams cad ni / /
nye bar 'byon par mdzad par rigs / /
zhes pas snyan gsan phab ste /
dngos gzhi'i dus mchod pa rnams bsang sbyang bskyad do byin gyis brlabs nas / /
rgyal ba 'khor bcas spyan drangs pa la / /
ri bo ltar ni mdzes pa yi / /
yon tan dam pa'i rgyan ldan pa'i / /
mchod gnas rin chen 'di dag la / /
bdag gis khrus 'di gsol bar bgyi / /
ma rig 'joms pa'i nyi ma ste / /
srid pa'i nad ni sel ba'i sman / /
dam chos rin chen 'di dag la / /
bdag gis khrus 'di gsol bar bgyi / /
bskal pa'i mtha' yi dngos 'joms pa / /
'jigs byed me yi cha byad can /
@# / /
mgon po snying rje'i stobs ldan la / /
bdag gis khrus 'di gsol bar bgyi / /
mchog tu tshim zhing skal bzang ba / /
dam pa'i bdud rtsi mdzes cha byad / /
dpal ldan bla ma'i sku gsung la / /
bdag gis khrus 'di gsol bar bgyi / /
chos kyi sku yi bdag nyid can / /
mchog gi yon tan gzugs brnyan gyi / /
mchod rten rin chen 'di dag la / /
bdag gis khrus 'di gsol bar bgyi / /
gdul bya'i sems can gang dag la / /
rgyal ba'i sprul sku mang po yis / /
cha byad lha yi rnam pa ni / /
snying rje yis ni nges gang ba / /
rtag tu phan dang bde mdzad pa / /
mchog tu dul ba de dag la / /
bdag gis khrus 'di gsol bar bgyi / /
sangs rgyas gzugs brnyan gnas dang ni / /
slob pa'i dge 'dun gnas kyis / /
gtsug lag khang dang gnas gzhan la / /
bdag gis khrus 'di gsol bar bgyi / /
zhes pas dam bca' brjod de de'i rjes la / /
khrus kyi khang pa shin tu dri zhim pa / /
shel gyi sa gzhi gsal zhing 'tsher ba bstar / /
rin chen 'bar ba'i ka ba yid 'ong ldan / /
mu tig 'od chags bla re bres pa der / /
de bzhin gshegs dang de yi sras rnams la / /
rin chen bum pa mang po spos kyi chu / /
yid 'ong legs par bkang ba glu dang ni / /
rol mor bcas pa du mas sku khrus gsol / /
de dag sku la mtshungs pa med pa'i gos / /
gtsang la dri rab bsgos pas sku phyi'o / /
stong gsum kun tu dri ngad ldang ba yi / /
sogs kyis dris byug /
de nas de la kha dog legs bsgyur ba'i / /
sogs kyis na bza' dbul / /
rgyal ba mtshan dpe'i rang bzhin rgyan ldan phyir / /
rgyan gzhan dag gis brgyan par mi 'tshal yang / /
rin chen rgyan mchog phul bas 'gro kun gyis / /
mtshan dpes brgyan pa'i sku lus thob par shog /
de nas smon lam ni /
sku mchog rnam dag blta bas mi ngoms shing / /
ngo mtshar skyon bral mkha' dbyil nyi gsal 'dra / /
chos kyi sku la dri ma mi mnga' yang / /
sri zhu bkur sti rim gro'i tshul tsam du / /
chu gtang sman spos 'o ma 'dag tshal chus / /
'gro ba'i lus sems sdug bsngal nad bsal te / /
nyes pa'i skyon bral 'gro ba'i yid 'ong ba / /
dam pa'i sku mchog bdag gis thob par shog /
bde gshegs sku gsum dpe dang mtshan mnga' yang / /
'gro ba'i don du gzugs sku cir yang gda' / /
rin chen dbyig ltar nyes pa'i skyon bral yang / /
'jig rten sri zhu gus pa'i tshul tsam du / /
sdig med rgyal ba rnams kyis rab bsngags pa'i / /
ras mchog 'di yis rgyal ba'i sku phyis pas / /
nyon mongs dug gsum sgrib pa kun sbyangs te / /
sku gsum ngang du bdag cag 'gyur bar shog /
bdag dang 'gro la thugs brtse'i phyir / /
zhes sogs kyis bzhugs su gsol te /
byang chub ltung bshags 'don / /
rin chen sems gzung gis mchod pa spyi rnams phul / /
maN+Dal rgyas bsdus gang yang rung ba byas nas /
phun tshogs gzi 'od phyogs bcur rab tu 'phro / /
bkra shis dpal gyis kun nas lham me ba / /
rin chen sa la sgram gyi dbu rgyan 'di / /
shAkya'i rgyal po'i dbu la phul ba yis / /
bstan pa rin chen phyogs bcur dar ba dang / /
'jig rten bde legs chen pos khyab pa dang / /
lhar bcas 'gro ba'i gtsug gi rgyan gyur pa'i / /
stobs bcu mnga' ba'i go 'phang thob par shog /
@# / /
phun sum tshogs pa'i gzi brjid kyi 'od zer phyogs thams cad du rab tu 'phro zhing bkra shis pa'i dpal gyis kun nas lham mer gyur pa rin po che sa le sbram las bsgrubs pa'i de bzhin gshegs pa rigs lnga'i dbu rgyan dpa' bo'i dar dpyangs dang bcas pa rin po che sna tshogs pa'i phra bkod pas mdzes par byas pa 'di bcom ldan 'das mnyam med shAkya'i rgyal po'i dbu la phul ba'i dge ba'i rtsa ba la brten nas mdo sngags kyis bsdus pa'i bstan pa rin po che sgo thams cad nas phyogs thams cad du dar zhing rgyas la yun ring du gnas par gyur cig /
'jig rten gyi khams thams cad du'ang bkra shis dang dge mtshan rgya chen po rgyun mi 'chad du 'byung bar gyur cig /
de ltar bsgrubs pa'i sbyin pa'i bdag po rnams kyang lha dang mi dang lha ma yin dang dri zar bcas pa'i 'jig rten thams cad kyi gtsug gi chod pan gyi steng na gang gi zhabs kyi padmo rnam par mdzes pa'i sangs rgyas bcom ldan 'das rnams ji 'dra ba de bzhin du gyur cig /
dri med mtshan la sgrib pa mi mnga' yang / /
zhes dang /
'dir ni bsod nams zhing gi dam pa khyod / /
mnyes par bgyid slad lhag bsam dag pa yis / /
dge sbyong rnams la 'dren pas bsngags pa yi / /
chos gos gsum dang gsil byed drang srong snod / /
zhen med ma chags blo yis dbul bar bgyi / /
phul byung gzugs mdzes yid 'phrog rgyan gyis spud / /
lang tsho rab rgyas glu dang gar la mkhas / /
dbang po drug la rmad byung bde ba ster / /
kun gyi dga' skyed mchod pa'i lha mo ni / /
kha cig me tog sna tshogs kun tu thogs / /
gzhan dag dri zhim bdug pas phyogs kun 'gengs / /
la la snang gsal dri dang bdud rtsi 'dzin / /
de 'dra'i mchod pa'i sprin gyis bdag mchod na / /
'khor dang bcas pa'i brtse ldan bcom ldan 'das / /
bdag gi bsed nams spel slad bshams pa dang / /
yid kyis sprul pa'i rab 'byams mchod pa'i tshogs / /
dgyes bzhin bshes te mchog rnams stsal du gso / /
yang /
pi wang ma dang gling bu ma / /
rdza rnga ma dang rdza rnga che / /
bzhad mo sgeg mo glu gar mo / /
me tog ma dang spos 'chang ma| |mar mi ma dang dri chab ma / /
me long ma dang ro '+zin ma / /
reg bya ma dang chos ldan ma / /
nam mkha' gang ba'i tshigs sprus nas / /
rgyal ba sras dang bcas la dbul / /
zhes pa'o / /
lha rdzas las byas lte ba shin tu zlum / /
zhes sogs kyis rgyal srid sna bdun phul te / /
rgyal srid rin po che sna bdun phul ba'i dge ba'i rtsa ba la brten nas sbyin pa'i bdag po rnams bla na med pa'i chos kyi rgyal srid la mnga' bsgyur ba'i chos kyi rgyal po chen por gyur cig /
rin chen gdugs dang gser nya dang / /
gter chen bum pa padma bzang / /
dung dkar g.yas 'khyil dpal be'u / /
mchog gi rgyal mtshan 'khor lo sogs / /
dngos grub rnams gnyis stsal ba'i phyir / /
bla ma lhar bcas bzhes su gso / /
bkra shis pa'i rtags brgyad phul ba'i dge ba'i rtsa ba la brten nas sbyin pa'i bdag po rnams phyogs dang dus dang gnas skabs thams cad du bkra shis dang bde legs kyi dge mtshan rgya chen po rgyun mi 'chad du 'byung bar gyur cig /
rin chen mdzes pa'i bkra shis bum pa 'di / /
sna tshogs bcud kyis bkang ste phul ba yis / /
las @# / /
dang nyon mongs sgrib pa kun dag nas / /
byang chub sems kyi rlan gyis brlan par shog /
ces pas gang bum phul /
de nas /
rnga bo che rnams phul ba'i dge ba yis / /
sems can thams cad tshangs pa'i dbyangs ltar gyur / /
sangs rgyas byang chub dam pa mchog reg shog /
chos kyi 'khor lo dge ba bskor gyur cig /
bskal pa bsam gyis mi khyab bzhugs par shog /
'gro la phan phyir chos kyang ston gyur cig /
nyon mongs 'joms 'gyur sdug bsngal sel bar shog /
'dod chags zhe sdang gti mug zhi gyur cig /
rnga phul ba'i dge ba la brten nas sbyin pa'i bdag po rnams chos kyi rnga chen po rgyun mi 'chad du brdung bar gyur cig /
ces pas rnga phul /
de nas /
dkar mdzes 'khyil legs dar gyi cod pan can / /
gdangs snyan skad kyi nga ros phyogs kun 'gengs / /
g.yas 'khyil dung gis nam mkha' bkang ste 'bul / /
'gro bas tshangs dbyangs mchog ni thob par shog /
dung phul ba'i dge ba la brten nas sbyin pa'i bdag po rnams chos kyi dung rgyun mi 'chad du 'bud par gyur cig /
ces pas dung phul /
de nas gdugs 'bul ba'i tshig gang yang rung ba byas la /
gdugs phul pa'i dge ba'i rtsa ba la brten nas sbyin pa'i bdag po rnams bla na med pa'i chos kyi rgyal po chen por gyur cig /
ces pas gdugs phul /
de nas rgyal mtshan la tshigs bcad gang rung gi rjes su rgyal mtshan phul ba'i dge ba'i rtsa ba la brten nas sbyin pa'i bdag po rnams mi mthun pa'i phyogs thams cad las rgyal ba'i chos kyi rgyal mtshan phyogs bcur bsgreng bar gyur cig /
de nas ngo mtshar ba'i mchod pa chen po bco brgyad /
mchod pa nyer lnga pa /
mchod pa nyer gcig pa /
yo byad kyi mchod pa bcu rnams phul nas /
rgyal bas bdud bcom ? byang chub sangs rgyas te / /
rgyal ba'i sku la sgribs skyem mi mnga' yang / /
bdag cag bsod nams zhing du 'gyur slad du / /
bshos dang zhal zas sbyar ba 'di phul bas / /
dus kun dge ba'i lo tog 'phel rgyas nas / /
bde ba can du padma la skyes te / /
rin chen zas dang chos la spyod par shog /
ces pas zhal zas sogs phul nas gsol ba gdab / /
bstod pa 'don /
bde ba can gyi smon lam /
bstan pa 'bar ba'i smon lam /
spyi'i bsngo ba dang smon lam /
bkra shis rnams bya'o / /
zhes pa 'di ni lha sar smon lam chen mo'i dus rje btsun tsong kha pa nyid kyis khrigs su bsdebs pa'o / /
