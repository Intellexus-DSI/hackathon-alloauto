! / /
pra b+hu tsa kre shwa raH shrI b+hu ti ni rA b+ho ga sya bi mo k+ShaH su b+ha ga shrA d+d+ha ra tha nA ma bi ha ra ti sma / /
@# / /
khyab bdag 'khor lo'i dbang phyug dpal 'byor lhun grub kyi rnam thar skal bzang dad pa'i shing rta zhes bya ba bzhugs / /
@## / /
swasti sid+d+haM /
rigs thams cad kyi khyab bdag dang po'i mgon po kun bzang sgyu 'phrul dra ba'i rol gar mkhan 'khon ston chos kyi rgyal po dpal 'byor lhun grub kyi rnam par thar pa skal bzang dad pa'i shing rta zhes bya ba /
dus gsum rgyal ba kun gyi mkhyen brtse nus pa'i dbang phyug dpal ldan bla ma dam pa'i zhabs kyi padmor phyag 'tshal zhing skyabs su mchi'o / /
brtse ba chen pos rjes su gzung du gsol / /
dpal ldan rgyal kun chos dbyings bde ba chen po'i mkha' klong yangs pa las / /
mtha' krwas mtshan dpe'i 'byor pa rab rgyas longs spyod rdzogs sku'i dbyar skyes 'phreng / /
theg kun gdul byar 'phrin las lhun grub sna tshogs sprul sku'i gru char 'bebs / /
dus gsum 'dren pa yongs kyi gtsor gyur gdan gsum tshang ba'i bla mar 'dud / /
dngos grub rin chen dbang gi rgyal po che / /
brgya phrag thabs kyis 'gro la stsal ba'i phyir / /
rdo rje 'chang kun bshes gnyen rnam rol du / /
ston phyir bla ma mchog khyod 'khor lo'i mgon / /
rang sems chos skur grol bas shrI sing / /
gzhan phan lhag bsam 'byongs pas a ti sha / /
thub bstan rtsa lag gyur pas tsong kha pa / /
rnam gsum mdzad @## / /
pa ma lus gcig tu grub / /
in+d+ra b+hU ti klu sgrub mda' bsnan zhabs / /
rgya bod mkhas grub kun gyis dam pa 'di'i / /
mdzad par bsgrun nus min phyir bad 'byung gi /
rnam par thar de dpe ru bstan nam snyam / /
rgyal rnams skye sprul pa grang yas ston pas na / /
tshur mthong blo yis gzhal las rab 'gongs kyang / /
thun mong gdul byar legs bstan skyes rabs 'phreng / /
spel ba sngon 'gro'i rtogs pa brjod la spro / /
mtha' yas rigs can gsum sogs gdul bya'i khams / /
ji bzhin 'tsham pa'i mdzad pa'i chu gter las / /
blo bzang rgyal bstan spel phyir dngos kyi sku'i / /
rnam thar bdud rtsi skal bzang snying la byin / /
mang thos mkhas dbang yongs kyi mkhyen pa dang / /
rgyal sras dam pa'i mi dmigs brtsa ba che / /
grub rigs rgya mtsho'i nus mthu gcig bsdus pas / /
rigs gsum mgon gyi ngang tshul rang gir mdzad / /
dam pa'i snang tshul tshul bzhin ston pa la / /
mi skyo'i snying stobs stobs ldan dpa' bo che / /
blo dang brtson pa pa sangs ltar dkar ba / /
dpag nus min 'di 'di zhes sus brjod nus / /
'on kyang dang ba'i dad pas rab bskul nas / /
rgyal dang de bras yon tan phra mo dag /
smra ba'i legs byas pha mtha' yas gyur na / /
rdo rje slob dpon bsngags la su mi dad / /
rgya mtsho rtswa yis 'jal ltar bdag blo yis / /
'phags chen yon tan rdzogs pa nus min yang / /
thun mong gdul byar bstan pa'i snang tshul tsam / /
spel ba bskal par bsod nams zong gis bsgrubs / /
de phyir gzur gnas rnams dang chabs gcig tu / /
dkar phyogs mngon par dga' ba'i 'chi med kun / /
sug par man+d+ha ra sogs mchod pa'i tshogs / /
thogs te g.yel ba med par sgra 'dzin nyod / /
srid 'dir dri za'i rgyud mang sgrog pa las / /
chags ldan skye bo'i yid la dga' bskyed na / /
rab 'byams sangs rgyas kun dngos yongs 'dzin rje'i / /
gsang gsum gtam gyis phan bde cis mi stsol / /
dbyangs can bu mo'i mgrin las snyan tshig gi / /
mi zad 'dod pa 'jo ba'i rtogs brjod 'phreng / /
'gyur med skal bzang dad pa'i shing rta 'di / /
glegs bu'i r+wa bar 'dren no shes ldan kye / /
de yang nges pa'i don nyid du dus gsum rgyal ba kun gyi dkyil 'khor 'khor lo'i bdag nyid chen por bzhugs pa'i khyab bdag dang po'i mgon po las ngo bo tha mi dad cing /
thun mong gi gdul bya'i khams dang /
bsam pa dang /
bag la nyal la gzigs te /
nyan thos dang rim gyis sbyangs pa'i byang chub sems dpa' bgrang yas par ston pas /
rang cag snyigs ma lnga ches cher bsngo ba'i lus can rnams la brtse chen thugs rje'i dbang gis lhag par rjes su brtas pa'i rje btsun rdo rje 'dzin pa chen po dpal ldan bla ma dam pa dpal 'byor lhun grub gyi @# / /
rtogs pa brjod pa yi ge'i phrang bar cung zad cig spel bar bya'o / /
de yang spyir longs spyod rdzogs pa'i sku rnams ye shes rang snang gi gzhal yas las mi g.yo bzhin du /
sprul pa grangs med pa ston pa ltar /
bla ma 'di nyid kyi sku'i skye sprul yang 'di dang 'di 'o zhes rang nyams kyi blos dpyod pa'i yul las ches 'gongs na'ang /
gang gi zhal lung las snod ldan la bka' stsal ba ltar cung zad brjod na /
bskal pa bzang po 'di'i 'gro ba'i bla ma stobs bcu mnga' bstong gi nang nas mchog tu gyur pa rgyal ba bu ram shing ba'i spyan sngar /
dgra bcom pa tsun+dar sku khrungs /
de ni byad gzugs kyi lang tsho kun nas brtas shing /
dam pa'i chos smra ba'i tshig gi brjod pa bla na med pa'i sgra dbyangs kyis /
rgyal po dang bram ze sogs mchog dman gyi skye bo rnams dge ba'i sa bon spel pa'i dad pa'i yid rang dbang med par skyed par byed cing /
lung sde snod gsum la mkhas pa dang /
bslab ba gsum gyis thugs kyi rgyud yongs su phyug par mdzad do / /
de nas slob dpon shAkya bshes gnyen du sku bltams /
de ni shing rta chen po klu sgrub kyi sras kyi thu bo /
gsung rab spyi dang /
khyad par 'dus pa sogs sngags kyi bstan pa'i bdag po chen po'o / /
de rjes ska ba dpal brtsegs su sku skye ba bzhes pa ni /
thang yig tu /
yab ming ska ba blo ldan zhes bya baH. yum ming 'brom bza' rdo rje lcam gyi buH. shAka thub nye gnas tsunA tshe 'phos paH. skyes bu ska ba dpal brtsegs zhes bya baH. zhes gsungs pa ltar /
skad gnyis smra ba'i dbang po ska ba dpal brtsegs zhes mdo sngags kyi chos mtha' yas pa bsgyur cing /
lo tsA ba brgya dang brgyad kyi nang nas mchog tu gyur pa de nyid do / /
de rjes sgro phug par skye ba bzhes /
de ni so zur snubs gsum sngags pa'i rgyal bo zhes yongs su grags pa'i zur gyi rgyud las byung zhing /
gzhon nu'i dus su yum dang zhang pos bskyangs te /
mnga' phur lo bco lnga dang /
de nas chu bar du glan dang /
sked lung du byon te lo gsum gyi rin chos gsan /
dgung lo bcu dgu la che 'don mdzad bas 'phrin las lhag par rgyas /
thos bsam la cung zad gnod pa ltar byung yang /
glan shAkya byang chub sogs bla ma mang po spyan drangs te /
mdo sgyu 'phrul sems phyogs kyi rgyud man ngag sgrub 'phreng phyag bzhes mtha' dag rdzogs par gsan cing /
gsang sngags snga 'gyur gyi bstan pa'i bdag por gyur /
gsang ba'i bdag po phyag na rdo rje'i sprul par grags so / /
de nas spyan ras gzigs si si ri par sku bltams /
de ni yul e rig pa'i 'byung gnas kyi sa'i char /
thugs rje chen po phyag na padma dngos su 'grub cing /
skabs 'gang thags btags pas las dag la zhig gis phyag bzhi yod par yang mthong /
yi ge drug pa'i sgo nas rang gzhan gyi don rgya chen po mdzad pa'i sbas pa'i rnal 'byor zhig go /
de rjes 'phags pa rin po cher sku skye ba bzhes /
de ni rje btsun sa paN gyi gcung zangs tshab bsod nams rgyal mtsham dang ma gcig kun dga' skyid kyi sras 'khon blo gros rgyal mtshan dpal bzang po zhes /
se chen rgyal po 'jam dbyangs gong ma'i khri la mnga' sgyur ba dang chabs gcig par rgyal po gang de'i ti shrir gyur te /
dam pa'i chos kyi skyes bzang po stsal ba'i lan du /
@# / /
bod chol kha gsum du grags pa phul te /
lugs gnyis nas mngon par mtho ba'i bla ma chos kyi rgyal po kwa 'i gu shri zhes grags so / /
de nas 'gro mgon bsod nams par sku bltams /
de ni bla ma bdag nyid chen po bzang po dpal zhes mgon pos rjes su gzung ba'i 'khon rigs dam pa gang der jo mo mang du yod pa las /
ma gcig gzhon nu 'bum gyi sras su 'khrungs /
gzhen nu'i dus nyid nas gsung rab mtha' dag la thos bsam phul du phyin par mdzad cing /
phyi changs par spyod pa'i brtul zhugs la gnas kyang /
nang gsang ba sngags kyi rdo rje 'dzin pa'i sa chen po mngon du gyur pa /
khyad par dpal ldan sa skya pa'i zab don snyad rgyud kyi bdag por bzhugs shing /
dbus phyogs su sde srid phag mo gru pa'i rtsa ba'i yongs 'dzin mdzad pas 'phrin las kyi sgo mchog tu rgyas /
chos 'khor bsam yas su bzhugs skabs dkor srung gnod sbyin chen pos kyang bka' bzhin bsgrub par dngos su khas blangs pa sogs dregs pa can mtha' dag bran du 'khol bar nus pa'i mkhyen brtse nus gsum gyi bdag nyid can chos rje bla ma dam pa zhes grags so / /
de rjes byams chen chos rjer sku skye ba bzhes /
de ni skyid shod gung thang du khrungs /
chung du nas gsung rab la yun du sbyangs pas mkhas pa'i go 'phang thob /
gong ma ta ming rgyal pos rgyal ba tsong kha pa gdan 'dren btang ba'i rgyal tshab tu phebs nas rgya nag po'i yul thams cad rgyal ba gnyis ba'i bstan pas khyab par mdzad de /
slar dbus su phebs nas ser theg chen gling gi chos rje chen po 'di nyid gsar du bskrun par mdzad cing /
byams chen chos kyi rgyal po ta'i ba'u ha wang du grags so / /
de nas rje btsun chos kyi rgyal mtshan du sku 'khrungs /
de ni myang stod smin drug khyung rtser dpon skya zhig gi rigs su bltams /
rje btsun dam pa don yod pa sogs yongs 'dzin mang du bsten nas sde snod gsum la thos bsam phul du phyin /
shAka lan dang kar lan sogs bstan bcos kyi rigs mang du mdzad cing sku tshe phal cher 'chad rtsod rtsom gsum gyis dus 'da' ba zhig go /
de ltar thun mong gi gdul bya'i snang ngo dang bstun pa'i go rim ltar brjod kyi mtha' dag brjod pa'i yul gal zhig ste /
mnga' bdag myang gi gter kha'i lung bstan las lo tsA ba skab dpal brtsegs khyodH. skye ba bcu bzhir rgya dkar nag ru bzhi'i yulH. sde snod sbyod cing 'gro don byedH. ces 'byung ba ltar dang /
rgyal po bka'i thang yig las kyang /
shAkya'i zhing khams lug stod zhes pa nasH. byang chub sems dpa' gzhan gyi don la brtsonH. pha bong kha pa zhes pa 'byung bar 'gyurH. de nas 'phos te spyod pa rlabs chen mdzadH. ces snang zhing /
rig 'dzin rat+na gling ba'i gter lung du /
mtsho rgyal sprul pa 'gro ba'i don spyod paH. bsod nams ming can e yi phyogs su 'byungH. zhes mkhar chen bza'i sprul par bshad pa dang /
gter ka du mar 'jam dpal dbyangs kyi sprul par bstan pa ches mang nga / /
e ma ston dus kun gsal 'gram pa la / /
gnyis skyes rgyal po'i dkyil 'khor yongs shar bas / /
snang brnyan grangs med rdzing bur 'char ba la / /
rmongs ldan byis pa 'khrul nyams ci yang ston / /
de bzhin rgyal rnams bde ba chen po'i klong / /
dbyer med ngo bo gcig pa'i rang bzhin la / /
tha dad du mar snang ba'i sprul pa'i gar / /
gdul bya'i mos ngor yin phyir @# / /
tshad gzang ci / /
ma dag lnga bdo'i mun pas cher sbags tshe / /
gang gi skyes rabs 'od dkar can gyi 'phreng / /
bstan 'gro'i mkha' la 'gog med 'char ba 'di / /
sems bskyed rlung gi rta yis drangs par nges / /
rnam 'dren mtha' dag spangs rtogs mnyam mo zhes / /
sde snod mang por yang yang gsungs gyur na / /
khyod kyi thugs bskyed snying stobs bla med la / /
kun mkhyen gzhan gyis bsgrun du med 'di ci / /
'phags chen dam pa'i srid pa grangs med pa / /
bzung ba min na gang gi yon tan tshogs / /
brgya pa'i tshe yun gcig la yongs rdzogs pa / /
kun mkhyen tshang mas gzhal nus ga la zhig /
rmad byung lung rtogs khur ldan mkhas grub kyi / /
sprul pa'i zlos gar 'dzin la mtshar du ci / /
rab 'byams dus gsum rgyal ba ma lus pa'i /
'khor lo khyod kyi sku la rdzogs min nam / /
de yang bdag nyid chen po 'di nyid kyi gdung ni /
gnam nas lce ring g.yu ring /
g.yu bse mched gsum las /
g.yu ring gis dmu'i bu mo dmus ldem khab tu bzhes pa'i sras spun bdun byung ba'i chung ba'i sras thog tsha dpa' bo stag dang /
mon bzab mtsho mo rgyal gnyis kyi sras g.ya' spang skyes kyis srin po skya rengs khrag med bsad /
g.ya' brum sil ma phrogs te khab tu bzhes par sras bltams pa de srin po dang 'khon pa'i bar du skyes pas ming 'khon bar skyes su btags te /
'khon gyi gdung brgyud cos pa'i don yang de ltar yin /
de'i sras dpal po ches mnga' bdag khri srong lde btsan gyi blon po mdzad /
rlangs lo tsA ba'i bu mo lha sa khrem bu khrab tu bzhes par sras khri mdzes /
lha legs /
tshe la dbang phyug /
'khon klu'i dbang po /
tshe 'dzin rnams las /
klu'i dbang pos mkhan po rin po che'i drung du rab tu byung zhing /
slob dpon chen po padma'i dngos kyi slob mar gyur /
gcung gi sras rdo rje rin chen slob dpon padmas rdo rje phur pa'i dkyil 'khor du smin par mdzad /
rig sngags 'chang ba chen po de'i sras shes rab yon tan gyis grom par byon /
de'i sras yon tan 'byung gnas /
de'i sras tshul khrims rgyal po /
de'i sras rdo rje gtsug tor shes rab /
de'i sras dge skyabs /
nge'i sras dge mtheng /
de'i sras 'khon ston bal po zhes pas tsha mo rang gi brag la sgrub pa mdzad pas rdo rje phur ba zhal gzigs /
de'i sras shAka blo /
de'i sras gcen 'khon rog shes rab tshul khrims dang /
gcung 'khon dkon mchog rgyal po byon te /
skabs shig khyom chen po'i dbus na sngags pa mang pos dbang phyug ma nyi shu rtsa brgyad kyi zhal brnyan dang phyag mtshan sogs dang bcas nas gar 'chams mang po byed kyi 'dug pa gcung kis gzigs pas /
da gsang sngags 'chol bas rnying ma la grub thob mi 'byung gsungs nas rang gi yab chos rnams gter du sbas te sngags gsar ma'i lo tsA ba bla chen 'brog mi sogs bsten nas gsang sngags phyi 'gyur la gtso bor mdzad /
'on kyang chos skyong dkar mo bdud rgyal gyi cho 'phrul che bar byung bas rdo rje gzhon nu'i skor la slar yang nyams len gnang /
gra bo lung par dgon pa zhig btab pas sa skya gog por grags shing /
de rjes dpon po ri'i ngos su dpal ldan sa skya'i chos sde chen po 'ding bar mdzad /
de'i sras bla ma sa skya pa chen po kun dga' snying po rje btsun 'jam dpal dbyangs kyis dngos su byin gyis brlabs @# / /
pas /
de nas bzung ste dpal sa skya pa 'jam dbyangs 'khon gyi rigs zhas grags /
de la sras bzhi byung ba'i che ba rgya gar du tshang pas gshegs /
de 'og slob dpon rin po che dang rje btsun rin po che gnyis rdo rje 'dzin pa'i sa chen po mngon du mdzad la /
gcung dpal chen 'ang po che la paN chen sku mched gnyis byung ba'i che ba gnas lnga rig pa'i paN+Di ta chen por rgya bod yongs su grags shing /
gcung la sras 'phags pa rin po che sogs bdun byung ba'i slob dpon ye shes 'byung gnas kyi sras bdag nyid chen po bzang po dpal yin la /
de yang 'gro mgon phyag nas /
khong rang gi sras d+harma rak+Shi ta gdan sar bzhag nas /
bla ma bdag nyid pas di gdung brgyud khungs ma min chul gyi snyan 'phra gong ma rgyal po la phul bar brten /
rgya mtsho dang nye ba'i yul du re zhig phebs dgos pa byung zhing /
de nas mi ring bar sa skya'i dpon chen sogs kyis gdan sar gdan drangs chog pa'i gser yig pa mngags kyang don ma mthong /
chos rje khu dbon gyi mgon po'i bka' babs kyi slob ma g+ha a nyan dam pas pho brang gi steng du kha'u'i rdo char dang bya rog lcags kyi mchu sder can gyis skad bsgrags pa sogs kyi cho 'phrul bstan pas /
bla ma bdag nyid pa la bkur sti phun sum tshogs pa dang bcas te gdan sar mnga' gsel bar mdzad /
bla ma 'di nyid la mdo khams su sras gcig dang /
dbus gtsang du jo mo bdun bzhes pa'i sras che brgyud las d+harma pA la rak+Shi ta bya ba sogs rim gyis e rig pa'i 'byung gnas kyi sa'i char dus tsho gyes pa yin no / /
lha rigs dpag bsam yongs 'du gsar pa las / /
'jam dbyangs 'khen gyi yal 'dab rab rgyas rtser / /
mkhas dang grub pa'i gang bu ldem pa 'di / /
thub bstan nor 'dzin mdzes pa'i rgyan gyi dpyid / /
dman pa'i rigs bral 'od gsal lha yi gdung / /
nus mthu'i rtsal ldan rig sngags 'chang ba'i rgyud / /
mkhyen pa'i dpal mnga' 'jam dbyangs 'khon gyi rigs / /
tshul 'dis shAkya'i gdung gi bsnyems pa phrogs / /
gang gi rigs las mkhas dang grub pa'i tshogs / /
rgyun chad med par rtag tu 'ong gyur na / /
khyod kyi gsang ba gsum gyi yon tan kun / /
rtsol med lhun gyis grub par gor ma cha ga /
de yang yul phyogs de'i dbyibs yi ge e'i rnam pa can du yod pa dang /
bod du hor gyi lung byung skabs /
dpon po grog mo skom po la chol zer nas mkhar btsan po mang du brtsigs pas hor gyi khrims 'khur ma dgos zhes rgan po'i dag sgros su gleng zhing /
phag mo gru pa'i sde srid kyi dus /
lha btsan po 'od srungs kyi gdung brgyud nang so rgya ri ba'i mnga' 'bangs su gyur pa /
skye bo phal che ba dag yig rigs dang rtsis skar nag /
sku brnyan gyi bris 'bur sogs che pha'i yon tan la bslab sbyangs ches dar ba'i yul de'i skyogs mkhar zhes pa'i grong du /
yab 'khon rigs gsang sngags rnying ma bka' gter mtha' dag la gsan pa rgya che zhing /
grub pa'i yon tan yang dag par brnyes pa dpon tshe dbang nor rgyas dang /
yum bud med tha mal pa'i skyon gyi rigs mtha' dag rgyang du bsrings pa'i ye shes kyi mkha' 'gro'i mtshan nyid dang ldan pa rgyal mo 'dzom zhes bya ba'i sras su rab byung bcu pa 'phags pa'i yul du du rma ti zhes pa bsil ldan gyi ljongs 'dir blo ngan du 'bod cing /
rgya nag po'i rgyal khams su zin yi 'ur brjod pa /
phyogs 'dir dbang thang dang @# / /
bstun pa lcags mo bya'i lo la sku bltams shing mched gsum las 'gres pa yin zhes grag go /
rab dang gtsang ma'i chu rgyun sbreng ba yis / /
mngal gyi dri ma 'khrud pa'i rim gro pa / /
tshangs dang brgya byin lhags par nye 'khor gyi / /
skye bos ma mthong ma rig sgrib pa'i skyon / /
legs bris bu mo'i mnyen 'jam lag pad kyis / /
man+d+ha ra dang u duM wA ra sogs / /
chu skyes 'phreng ba tshar du mngar ba la / /
dbang po'i gzhu yi srad bu'i dra bas sbrel / /
tshul 'dis me tog mda' can la sogs pa'i / /
bdud sde'i snying la zug rdu byin pa dang / /
dkar phyogs skyong la spro dga' cher rtas rnams / /
yid kyi dga' ston spel ba mnyam du byas / /
btsas ma thag pa nas hrIH dang d+hIH dang a ra pa tsa na sogs 'ba' zhig 'dren pa byung zhing /
na tshod gzhon nu'i dus nyid na'ang byis pa'i rnam pa ye med par rtsed mo'i tshab tu yang byis pa zla bo rnams la dbang bskur chos bshad mdzad pa /
rtsig pa dang rdo la yi ge 'bri ba'i rnam pa sogs mkhas shing grub pa'i skye ba rim par brgyud pa'i bag chags bcos ma ma yin pa lhur mdzad pas /
bod rgan po gzhan gyi lugs ltar pha ma g.yo can gyis ched du gnyer nas bcos pa'i ngang tshul sogs ni rgyang du bsrings so / /
e ma rta ljang dbang po de / /
shar tshe puN+Da ri ka'i tshal / /
'dab ma rnam par bzhad byed bzhin / /
dam pa'i ngang tshul lhun gyis grub / /
bsal sbyin mkhan po'i 'od zer gyis / /
pad chal rgyas par 'dod pa ltar / /
g.yo can bcos ma'i sgro 'dogs de / /
skya rengs 'char kha'i skar tshogs bzhin / /
ches phra'i na tshod myu gu'i rtser / /
'phags mchog yon tan gang bu'i khur / /
rnam par lci ba'i ngo ma tshar 'dis / /
kun mkhyen dang tshul gsal ba bzhin / /
dgung lo bdun brgyad tsam gyi dus kyi ge'i 'bri slog rnams dka' tshegs chen po ma dgos par mkhas bar mkhyen zhing /
de skabs yig ris ston pa'i slob dpon de'i dpe cha'i khrod na theg pa chen po'i blo sbyong gi skor mang du 'dug pas /
'bri klog gi gseng dang /
slob dpon gyis ma gzigs pa'i lkog thams cad du ljags klog gnang bas /
nges 'byung gi bsam pa bcos ma ma yin pa thugs rgyud la 'khrungs shing /
khyad par grong pa'i mi zhig gis khyi la gri brgyab pa'i rma'i zug rdu mi bzod pa byung nas skad drag po yang yang 'don pa gsan zhing gzigs pa byung bas kyang rkyen byas te /
khyi des dngos su dper mtshon pa'i 'gro ba'i sdug bsngal la mi bzod pa'i snying rje shugs drag po'i dbang gis spyan chab mang du 'don pa byung /
'di skabs na tshod kyang phra zhing sku tshe 'di'i gsung rab kyi sbyangs pa cher ma mdzad pa'i skabs yin 'dug kyang /
rgyal sras dam pa'i ngang tshul ston pa de ni thun mong ba'i rnam thar cig la che bar mthong zhing /
lar mi tshe hril por thos ba byas kyang chos nyon mongs pa'i grogs su song ba'i mkhas rlom dang /
sems can sdug bsngal gyis mnar ba la ba spu g.yo 'gul cam yang med pa'i 'gro ba'i 'dren par rlom pa'i bshes gnyen gyi sha tshugs can gyis ljongs 'di gang ba mthong bas kyang lhag par dang pa'i gsos so / /
'khor ba'i chu gter che la gnas bcas te / /
skye rga na 'chi'i rba klong rab 'khrug pa'i / /
mi zad 'gro la brtse ba'i snying rje yis / /
phyin drug spyod la 'jug par ring du chas / /
rang gi gnas skabs mthar thug bde ba kun / /
gzhan la gtong zhing @# / /
sdug bsngal dang len pa'i / /
chul 'dis rgyal ba'i sras kyi mdzad pa kun / /
khyod kyi rnam thar yin par da gdod khums / /
rim gyis chu mig lo tsA bas mdzad pa'i legs par sbyar ba ka lA pa'i 'grel pa'i steng nas sgra'i ri mo dang /
gzhan yang mkhas dbang daN+Di'i gtsug lag snyan ngag me long gi dper brjod /
mkhan po thon mi'i gzhung sum rtags /
gso rig gi skor sogs la bslab sbyangs mdzad pas thugs su legs par chud /
yul lugs kyi stabs nas gsung rab 'bri ba yang mang du mdzad do / /
sngon sbyangs mang du thos pa'i bang mdzod gang / /
thogs med spyod la ngal ba'i gnas bral zhes / /
ston phyir brda ston tsam gyis rig pa'i gnas / /
ma 'dres thugs kyi me long ngos su shar / /
na tshod ches gzhon blo gros rgan po'i rtsil / /
tha mal tshul bzung dam pa'i rnam thar skyong / /
bslab spyang la brtson sngon nas chos kun mkhyen / /
mkhas par gyur kyang yon tan ngoms pa med / /
de nas dgung lo bcu lon pa'i tshe /
thams cad mkhyen pa bsod nams rgya mtsho nang so rgya ri bas ri sgo chos rdzong du spyan drangs skabs /
ma gcig grub rgyal lugs kyi tshe dbang /
thugs rje chen po'i sgom lung /
theg chen thun mong ma yin pa'i skyabs 'gro dang sems bskyed zhus /
chos rje skal bzang pa /
chos rje dge 'dun bsam grub /
chos rje sangs rgyas blo gros gsum la tshe dbang gsan /
dgung lo bcu gsum lon tshe dags po grwa tshang gi slob dpon skal bzang rgya mtsho la sgrol ma nyi shu rtsa gcig gi rjes gnang /
phyag 'tshal nyer gcig gi lung /
gdugs dkar bstong ba dang bcas pa'i lung /
byang chub lam rim chung ba'i dkar pa'i las 'bras la thug gi bar gyi bshad lung gsan /
sngags rnying ma'i rin po che nor bu yongs grags la tshe sgrub gsang ba 'dus pa /
zur ri slob dpon par karma kam tshang nas brgyud pa'i tshe dbang grub rgyal lugs /
sngags grwa che chung gi bla ma gnyis la 'brug pa nas brgyud pa'i ras chung snyan rgyud lugs kyi tshe rta zung 'brel /
ting 'dzin gyi dbang dang bcas pa| yab la rgyud gsang ba snying po dang /
de'i 'grel pa g.yung ston gyis mdzad pa /
kun mkhyen klong chen pa'i phyogs bcu mun sel sogs zab chos ci rigs pa gsan /
dge ba'i bshes gnyen rdog legs pa'i shes rab kyis lam khar dge bsnyen zhig la chos zhus pa'i rnam thar bzhin /
ku su lu pa'i bla ma mang po la dbang g+ngams dag gsan pas dam pa'i chos phyir du snying stobs kyi brtul phod pa ni /
byang chub sems dpa' rtag tu du'i mdzad pa bzhin no / /
dam pa'i chos dang zang zing nor rje ba'i| |dus ngan 'dir yang thos bsam sgom pa'i ched / /
dka' spyad khur du bzod pa'i sems dpa' khyod / /
mi gnas myang 'das sa der rings sam snyam / /
gdod ma nyid nas rdo rje 'dzin pa'i sa / /
mngon du gyur kyang tshul de thob pa'i thabs / /
sgyu 'phrul dra ba'i rol gar rgya mtsho yis / /
blo dman phal cher 'phyang mo'i dra bar 'dzud / /
dgung lo bcu bdun pa dbang phyug ces pa me mo glang gi lo /
sa skya nas bdag chen sngags 'chang chen po bsam yas su phebs /
yab sras gnyis ka mjal bar phebs rtsis la /
bdag chen pas zhwa ser gyis bar khang gi zhal ba 'phyi ba'i rdog phyis byed zer ba'i gtam ngan zhig byung bas /
yab kyis mdzad pa de 'dra yin na rus ni mnyam /
ci byed ces ma byon /
byis gtam de bden pa'i nges pa mi 'dug /
chos kyi 'gegs byung gsung yang bdag chen 'di mdzad pa @# / /
lod po zhig yod 'dug pas phal cher bden pa 'dra /
rgyal ba thams cad mkhyen pa bsod nams rgya mtsho dpal bzang po nang so rgya ri bas gdan drangs /
gtsug phud 'bul mi shin tu mang ba 'dug pa dang lhan cig par /
rje 'di pa'i thugs dgongs la /
rgyal ba 'di lta pu la rab tu byung thub na skal ba re bzang snyam pa'i thun mong ma yin pa'i thugs dad 'khrungs te /
rab tu byung /
mtshan bsod nams rnam rgyal du gsol te /
chos kyi rgyal po tsong kha pa chen po'i bstan pa'i sgor zhugs /
nyes brgya'i 'byung gnas khyim gyi lha min dbung / /
glags bltar nus min thub bstan lha dbang gi /
rnam rgyal khang bzang nang du legs zhugs pas / /
gtan bder 'chi ba med pa'i bdud rtsir spyod / /
de skabs kyang thams cad mkhyen pa'i drung du skyabs 'gro sems bskyed kyi chos skor /
grub rgyal lugs kyi tshe dbang /
spyan ras gzigs kyi skyes rabs /
de'i dmar khrid /
'khyer so gsum gyi gnang nas yig drug bzla lugs rgyas bsdus gnyis /
bstod tshogs skor 'ga' zhig gi lung /
dpal ldan lha mo dmag zor ma'i rjes gnang thun mong ma yin gam gcig dpal lha dang spyan ras gzigs phyag bzhi bI rjes gnang gnyis /
thams cad mkhyen pa bsod nams rgya mtshos /
chos rgyal srong btsan sgam po la dngos su gsan pa'i nyi rgyud /
slob dpon padma'i dngos slob grub chen padma badzra la dngos su gsan pa'i tshe dbang nye rgyud rnams gsan /
de dus chos sgor zhugs pa phal cher la rgyal dgas po grwa tshang du 'gro dgos pa'i bka' phebs gnang gi 'dug pa ltar /
rje 'di nyid phebs bzhed byung na yang yo byad ma 'grig pa sogs kyi stabs nas lo ngo bzhi tsam gyi ring 'bri klog gi sgo nas 'gro phan mdzad pa dang /
khyad par dgung lo bco brgyad lor pa 'bru mang zhes pas pho stag gi yor /
khu go sngags rnying ma'i rtogs ldan gangs kyi seng ge 'dra ba zhig yod pa de dang lhan du /
slob dpon chen po'i dngos kyi slob ma /
yang dag thugs kyi bka' babs snubs nam mkha'i snying po'i rnam 'phrul /
rig 'dzin chen po nyi zla sangs rgyas pa'i drung du theg pa rim dgu'i yang rtse /
rgyad sde kun gyi gtso bo /
rdzogs pa chen po klong gsal snying thig ces rgyal blon gyi dus kyi lo tsA ba lang 'gro dkon mchog 'byung gnas kyi skye mtha' 'gro 'dul gling pas spyan drangs pa'i gter ma'i dbang lung khrid man ngag dang bcas pa gsan pas sngon gyi bla na med pa'i bag chags kyi mthus me lcags dang spra ba'i snang tshul ltar /
gdod nas 'khrul ma myong ba'i rang rig chos kyi skur ngo 'phrod do / /
ma rig sbrin gyis rang sems nyin mor byed / /
bsgribs pa'i 'khrul pa'i 'gro 'di rang mtshang rnams / /
ston pa'i chos tshul 'di ko kun tu bzang / /
ma bcos rang sar grol ba'i gzigs mor yengs / /
tha mal snang zhing zhen pa'i cho 'phrul kun / /
sems kyi klong du dag pas gang shar rnams / /
chos skur grol tshe bai ro tsan de / /
'gyur med bde ba'i dbyings su zhi bar mnal / /
a ti'i chos tshul yan lag brgyad ldan chab rmad byung blo yis gcig car 'thungs pan / /
ljongs 'dir 'gyur ba'i sems klong man ngag sde / /
glegs bam mang por grags kyang gtam du zad / /
gzhan yang drag po rang byung rang shar gyi dbang 'bring po / /
dam rdzas skyer dun gyi skor /
rje nyid kyi rnam mgur /
gter ston rin chen dpal bzang gi mnal lam dar dkar ma'i snyan rgyud mdzod rkang dgu pa yan /
de'i rnam thar rgyas 'bring bsdus gsum /
dam can sde bdun gyi gtor chog /
gter ka 'og ma'i btags grol /
skyer sgang lugs kyi rta mgrin bsang @# / /
sgrub /
mnga' bdag dung mtsho ras pa'i tshe sgrub nyi zla kha sbyor /
ma 'ongs lung bstan sogs lho byang gi gter kha'i dbang lung mang du gsan /
nyams len gyi tshe thang lhod phran tshegs byung dus /
khu bos /
skas kha'i 'og gi ljang bu dang 'dra ba khyod gsung zhing /
bka' skyon dang phyag 'bebs yang yang mdzad /
tshan gyi bcud len 'ba' zhig la brten nas bsgoms pas nyams rtogs shin tu 'phel ba byung /
dgung lo bcu dgu bzhes pa'i tshe /
rje nyi zla sangs rgyas ba de nyid sgrub sde kun bzang rtser phebs pa'i phyag phyi mdzad /
slar yang dbang dang gdams pa gnang bar gsol ba btab ste /
sprul sku dri med lhun pos bod yul gyi rdo rje gdan ras 'phrul snang gi gtsug lag khang gi rang byung thugs rje chen po'i gtsang khang nas gdan drangs pa'i don tig 'gro ba kun grol gyi dbang lung 'khrid man ngag kun gsan nas /
thugs nyams su bstar ba'i tshul mdzad /
gzhan yang kun mkhyen rin po che'i theg mchog mdzod kyi bshad lung /
bla ma sku gsum gyi sgrub pa'i chos skor /
rin po che bye tshang pas mdzad pa'i khug pa lnga'i ngo sprod sogs mang du gsan /
skabs shig gter ston bai chen gling pa e gnyal tshor 'gro don la phebs par zhal mjal gnang /
bka' 'brel med kyang lung zin gyi gter ston du dgongs pa'i thugs mos tshad med pa 'khrungs /
e yi nang du khrag mtsho lan gsum kholH. sogs dang /
bu dal la dmag yong ba'i lung bstan kyang nges pa shin tu 'grongs pa byung gnang ngo / /
mi ring bar yab gshegs pa'i de ma thag gsal 'debs kyi rten 'bul bar grab tu rje nyi zla sangs rgyas kyi sku zhabs su phebs pas /
sgo drung du grwa pa zhig gis yab grongs pa yin nam zhes dris byung bar /
skad cha yong tshod min par sus glengs gsungs pas /
rin po ches thugs dam 'od gsal gyi ngang nas gzigs pas bka' phebs gnang zer bas /
sngar nas thugs dad bla na ma mchis pa yod pa'i steng du slar yang brjod du med pa'i gong 'phel du gyur /
dus phyis bka' phebs gnang ba'i mdangs la brtags tshe /
rig 'dzin 'di nyid la o rgyan gyi slob dpon chen po de dang ngo bo tha mi dang pa'i thugs nges phul du byung ba zhig 'khrungs par mngon /
de dus mdo sngags kyi thos pa rnams grub rjes tshe dang sgrub pa mnyam pa'i ri khrod kho nam gtogs gos 'dzin pa sogs gtan mi byed /
khyad par nges don yang zab rdzogs pa chen po dang mjal bar ches dka' /
da res sangs rgyas lag par gtod rgyu yod pa'i skabs 'dir mi med kyi dben pa kho na bsten dgongs te /
sgrub 'phrin mngon spyod sogs la don gnyer cher ma gnang bas /
rin po che'i gsung las /
nged kyang snga mo khyod kyi blo dang 'dra ba zhig yod kyi /
dus phyis bu slob 'dra mang bas 'phrin las rnam bzhi'i skor 'di yang dgos pa cig byung gsung /
phyis nyaM thang gi bla ma gnang dus 'phreng po sogs su ban sngags mang pos sgrub 'phrin zhur 'ongs pa la brten /
rje btsun las gyi rdo rje sogs la slar don gnyer byed dgos byung /
de skabs ni 'dod chos de dag ma thob pas byed ma thub /
slar chos zhu ba de tshom byung bas ci yin nam snyam tsa na /
rjes su bdag po rin po che'i dbon sku mched @# / /
gnyis der bzhugs pa'i stabs kyis chos kyis ma phongs pa yin par 'dug ces bka' phebs pa thos pas /
rin po che'i gsung de ni mngon par mkhyen pa'o / /
yon tan dbyar skyes gzhon nu kun / /
skyed la gshin pa'i nor 'dzin mchog /
'gyur med dad pa'i dam bca' de / /
lhun po bas kyang ches cher brtan / /
zur rigs dam par srid gzung tshe / /
theg mchog dgongs don mngon gyur na / /
slar yang thos bsam sgom pa la / /
brtson 'di gdul bya'i ngor lags sam / /
de nas dgung lo nyi shu lon tshe sngar gyi thugs bzhed ltar /
shar phyogs bstan pa'i sgron me dags po grwa tshang du phebs rtsis kyis ri sgo rdzong du nang so rgya ri bar lam skyel dgos tshul zhus pas /
khyod la sangs rgyas zhag bdun ma'i gdams pa yod nas /
grwa tshang la 'gro mi dgos la che zhes /
grab tu rin po che'i sku gzhogs su byon pa la ma rangs pa'i kun slong skyon can gyi zur za bar byung bas /
slar bskyar ba sogs ma gnang bar thugs thag bcad de 'grul tshan gzhan dang bsdebs nas phebs /
de ni tshar chen rin po ches /
lar snangs chung la blo rigs rgod pa'i sde dpon dpon skya'i rigs 'di lug thug gi sgro bas wa mo nyin thebs gcog pa ma gtogs dgos pa mi 'dug pas /
de 'dra'i rigs la bya bral rnams lam gzhung song ba rang gnad du gda' zhes gsung ba dang mthun par snang ngo / /
rnam gnon zhes pa lcags pho 'brug gi lo de'i hor gyi zla ba lnga pa'i tshes bcu'i nyi ma'i bzhi cha lus ba'i dus su /
mkhan po rin po che mang thos mkhas pa'i dbang po 'ol kha lba ba blo bzang rgya mtsho'i drung du dge tshul gyi sdom pa yang dag par mnos /
de nas bzung ste grwa tshang gi sgrigs 'grim la bzhugs /
bsdus pa sogs ched gnyer gyi bslab spyang ma dgos par rang shugs kyis mkhyen /
chos kyi rgyal po tsong kha pa chen po la dbus su phebs khar /
chos rje don grub rin chen gyis /
thog mar phar phyin la gsan pa mdzad dgos par gsungs pa bzhin /
sngon du phar phyin gyi bskyar chos yongs rdzogs gnyis dang /
dbu ma'i bskyar chos tshar 'ga' gsan cing /
rigs lung sogs kyis mtha' chod par gnang bas /
theg pa chen po'i sde snod kyi don rnams tshig tsam du ma lus par gdams ngag tu shar te /
sngon byon gyi mkhas grub rnams dgyas pa bskyed par mdzad do / /
grangs med thub stan nags klung 'phreng ba'i dbus / /
blo bzang grags snyan ring lugs yongs 'du'i ljon / /
dri med char du mngar ba'i 'bras bu yis / /
gang thugs legs bris tshogs kyi brten pa phrogs / /
'phags yul mkhas mang gtsug rgyan shing rta che'i / /
gsung rab rgya mtsho'i pha mthar 'grod byed pa'i / /
mtshungs med mkhyen dpyod brtson pa'i gru rdzings 'di / /
dregs ldan gzhan gyi blo yi yul las 'gongs / /
sngon nas sher phyogs mdo dang bstan bcos kyi / /
u tA phang phur rgod pa'i ze 'u 'bru /
blo gros cod pan rgyan du 'dzum byas na / /
slar yang gsan 'di gzhan la co 'drir nges / /
spyi chos su byang chub lam rim chung ba'i skyes bu chung ngu'i skor gyi bshad lung /
rgyal ba tsong kha pa'i rnam thar dad pa'i 'jug dogs dang /
gsang ba'i @# / /
rnam thar /
bka' gdams glegs bam rin po che las rdog chos kyi skor dang /
thams cad mkhyen pa dge 'dun rgya mtsho'i rnam thar rnams kyi lung bzabs bshad dang bcas pa gsan /
chu rta dgung le nyer gnyis lon tshe dpal gsang ba 'dus pa'i gzhal med khang mchog dman gyi skye bo yongs kyi spyod yul du gyur pa chos 'khor rgyal gyi dbyar chos dus /
shing rta chen po klu sgrub kyi dgongs don phyin ci ma log pa dpal ldan zla ba'i zhal lung ltar /
snyigs dus kyi rgyal ba gnyis pa tsong kha pa chen po'i bzhed pa ji bzhin du gsal bar ston pa'i bzab mo dbu ma'i lta khrid kyi thugs rtsom gnang bas /
rab 'byams smra ba'i mkhas pa phal cher thugs yid phrogs shing /
mdzad byang gsal kha med pal brten /
rje nyid dang grwa thog gcig pa'i chags sdang gi rnam pa yid la byed pa zhig gis sus mdzad ma nges shing don bzang po 'dug pa la brten blo la bzung nas bshar sbyang mang du byas shing /
skabs shig mdzad pa po shes nas 'phro bcad do / /
de rjes yum don gsal ba'i sgron me grum mnga' mkhan po blo bzang chos 'phel grwa tshang gi chos 'chad khri thog tu byon pa nas bzung rim gyis phar phyin gyi spyi don /
rigs pa'i dbang phyug gi bstan bcos tshad ma rnam 'grel /
'dul mdzod sogs kyi gzhung 'grel kun la thos bsam phul du byung ba mdzad /
e ri sgo'i chos thog zh-ig gi skabs mched grogs zhig gis bskul ba la brten nas dkon mchog gsum la skyabs su 'gro chul gyi gdams pa zab mo snyan brgyud khyad par gsum ldan zhes bya ba'i thugs rtsom gnang /
lo shas nas ri sgo chos sde'i dge skos kyi las sna babs te /
gzhi dgon du lo gcig bzhugs /
las nas thon rjes ri khrod cig tu 'gol bzhugs kyi skabs /
dags po rab 'byams pa dang /
byams gling rab 'byams pa zhes dpal ri bo dga' ldan pa'i bstan pa'i gsal byed chen po dpon slob khri rin po che dkon mchog chos 'phel gnyis la /
rgyas pa'i bstan bcos tshad ma rnam 'grel gyi TI ka dang /
khyad par rnam 'grel le'u gnyis pa la rgyal btsong kha pa'i dgongs pa thun mong ma yin pa'i bzabs bshad dang /
zhar la dkon mchog gsum gyi dka' gnad dang /
sgra 'tshams sbyor lnga ba gsungs /
dus phyis skyid shod dga' ldan khang gsar du dpon slob gnyis gdan 'dzom pa'i tshe /
khri rin po che nas phyag lan sogs ni mi gnang bas /
nag tsho lo tsA ba bri ka ma la shI lar bzhugs skabs nA ro pa phebs pa la jo bo chen pos phyag mi 'tshal bar 'dug pas /
nA ro pa jo bo'i bla ma min nam snyam pa'i the tshom byung ba'i lo rgyus dang mtshungs par mngon no / /
rlabs chen mkhyen pa'i shing rta yis / /
drangs pa'i yon tan phung po'i tshogs / /
gser ldan lto ba 'dir shong ba / /
e mas ni shin tu yangs / /
tha dad gdul bya'i kun gsal ngos / /
chos phung char sprin stong 'khrigs kyang / /
lam bzang zhing sa brlan pa la / /
mtshungs pa'i gnad don lhug par gzigs / /
mtha' bral rten cing 'brel 'byung gi /
legs bshad dbyar rnga bsgrags pa'i tshe / /
skal ldan gtsug phud can rnams kun / /
dga' ba'i zlos gar byed la brel / /
de ltar ngags po gra chang du @# / /
mdo phyogs kyi thos bsam la gzhan dring mi 'jog pa'i spobs pa dang ldan na yang /
sngon gyi dam pa rnams kyis kyang thos bsam la ngoms pa med par mdzad pa'i rnam par thar ba dang /
lhag par rje nyid byams chen chos rje dang /
rje btsun chos kyi rgyal mtshan du sku skye ba bzhes pa'i sngon gnas rjes su dran pa'i bag chags kyi mthus /
sa ra theg chen gling gi byes mkhas mang grwa tshang 'di spyir yang gzhung lugs mtha' dag gtan la 'bebs pa'i rab 'byams smra ba'i 'dus sde chen po yin pa dang /
khyad par zab mo dbu ma'i gnad don gtan la 'bebs pa'i bka' babs yin pa'i thugs nges dang bcas te skyid shod se ra byes su phebs /
'chad nyan las thog tu chos rje dpal 'byor bsod nams lhun grub dang 'phrin las lhun grub gnyis rim pa bzhin bzhugs 'dug pa la grus pa gsum gyis btud de /
dpal mgon 'phags mchog klu sgrub kyi sras kyi thu bo zla ba'i zhabs kyi 'jug pa rtsa 'grel dang /
de'i dgongs don 'khrul pa med par ston pa'i rgyal dbang blo bzang grags pa yab sras kyi legs bshad rnams kyi nyir khur bsgril te TIka 'grel gtso bor gsan /
'gyangs med du gling bse grub /
rje 'phrin las lhun grub la spyi chos dang sgos chos ci rigs par /
rgyal ba tsong kha pa'i bka' 'bum thor bu /
glegs bam bka' rgya me /
lha chos bdun ldan /
rang rgyud la bskul ma 'debs pa dad pa'i ljon shing /
ma 'ongs lung bstan /
lo rgyus /
zhu lan nor bu-I phreng ba'i rtsa ba /
mdo sde rgyan /
rgyud bla /
'byed gnyis dang /
chos 'tshams su padma dbang chen yang gsang khros pa'i dbang /
phyag rdor 'khor chen gyi dbang /
tshe dpag med lha dgu'i dbang /
dbyangs can ma dkar mo'i rjes gnang rnams gsan /
de nas phun tshogs dge bcu'i yon tan gcig tu 'du ba'i yul grur /
sde srid rin po che drung chen ta'i swi tus phyag dar te 'debs par mdzad pa'i chos grwa chen po dpal gyi rtses thang zhes ris su ma chad pa'i rigs pa smra ba mtha' klas pa tshogs pa'i 'dus brgya mtsho'i dbus su gzhung lugs rab 'byams smra ba'i grwa bskor mdzad do / /
gsung rab kyi dka' ba'i gnad la bshad pa 'byams klas pas dpyod ldan yongs kyi sgra 'dzin bu mo'i brtan pa yongs su phrogs shing /
rtsod pa'i nga ros rgol ngan ri dags kyi spobs pa 'joms par mdzad do / /
theg chen chos kyi srid la dbang 'byor pas /
sngon gnas rjes dran mthu yis bskul ba na / /
rin chen gling du 'dod ldan skye bo bzhin / /
chos phyir bshul ring zhugs la lhag par brtson / /
rab 'byams shes bya'i mtha' de khyod nyid kyis / /
rab yangs mkhyen pa'i srung la gzhal ba na / /
rab mdzes 'jam mgon bstan pa'i 'khor lo de / /
rab dga'i tshul gyis khyod kyi mgrin par 'khyud / /
sum rtsen 'dzin mar 'phas 'dra'i sman ljongs kyi / /
bgrang yas mkhas mang 'du ba'i rtses thang du / /
lung rigs nor bu chang du bsnyel pa na / /
mkhas 'dod mching bu'i rang mtshang phal cher bstan / /
slar yang skyid shod du phebs /
dga' ldan chos rje byams pa rgya mtsho la byang chub lam rim chung ba'i bshad lung gsan /
de skabs /
lhas brag dgon spyan snga @# / /
gzhon nu chos dpal bzang po mdo sngags kyi chos kyi gsan rgya shin tu che ba'i grags pa la brten /
brag dgon du phebs /
spyan snga rin po che'i drung du dpal snar thung ba'i mngon rtogs brgya rtsa /
rdo rje 'phreng ba dang /
kri yas muny+tsha zung du 'jug pa zhe lnga ma'i dbang /
gri gug lcam dral gyi rjes gnang snying zhugs dang sbrags pa /
rnam 'joms /
bde mchog dkar po /
rta mgrin sho Na bzhi bskor /
dbyangs can ma gsang bsgrub /
rje btsun rig byed ma /
'jam dbyangs nang bsgrub /
dur khrod bdag po /
'jam dkar gtso 'khor lnga pa /
'jam dbyangs lus dkyil /
dpa' gcig /
sgrol dkar /
seng gdong ma /
tshogs bdag dkar dmar rnams kyi rjes gnang /
byang sems zla brgyal mtshan lugs kyi rta mgrin lcags ral can gyi rjes gnang las tshogs dang bcas pa /
dbyangs can ma dkar mo'i rjes gnang /
chos skor /
'jam dbyangs nag po'i bzlas lung /
gu ru zhi ba'i bla ma'i rnal 'byor /
tshe ring mched lnga'i rigs gtad /
'jam dbyangs chos skor /
rtsa she /
lam sgron /
glang thang pa'i blo sbyong tshigs brgyad ma /
blo sbyong mtshon cha 'khor lo /
rma bya dug 'joms /
rtog pa 'bur 'joms /
skyid sdug lam 'khyer /
nyi ma'i 'od zer /
bslab bya chen mo /
gnas bcu'i sgrub yig /
dpe chos rin chen spungs pa rtsa 'grel /
spyan snga blo gros rgyal mtshan pa'i lam rim gyi khrid /
kha rag pa'i ang yig bdun cu /
khrid chen brgyad kyi kha skongs /
thams cad mkhyen pa bsod nams rgya mtshos mdzad pa'i lam rim gyi khrid /
thams cad mkhyen pa dge 'dun rgya mtsho'i gsung 'bum ca dum pa dang cha dum pa'i lung sogs dbang lung man ngag gi rigs mtha' yas pa gsan /
spyan snga 'di nyid chos kyi gan mdzod lta bu yin par 'dug ces phyis kyang bsngags brjod mang du gnang /
lan cig spyan snga la skye brtag zhus pas /
lha mo shra wa Na'i sgo nas rmi lam bsgugs gsungs pa bzhin gnang bas /
srod kyi mnal lam du bud med cig byung nas khyod la lo bdun gyi tshe las med zer bas /
chos ldan gyi dgos pa du ma sgrub pa'i gegs su gyur gyi dogs nas thugs 'dzangs par byung bas /
slar smon lam btab /
par gcod sel byed la ci phan dris pas /
tho rangs kha'i mnal lam du long la tshe dpag med dang sgrol dkar gyi sku brgyad bzhengs na lo bdun cu don bdun thub /
de nas ci byas kyang mi phan zer ba byung ba ltar /
sku brnyan rnams lo ltar gyi ma chag pa gnang /
skabs shig bar gcod kyi rnam pas grang gzhi'i snyun gyis sku cung zad ma bde ba la /
drung ba sngags ram pa bzang po rnam rgyal byin rlabs che bar grags pas /
sras khang dgon par phebs te /
byin rlabs dang thabs zhus pas /
mgon po trag shad kyi rjes gnang mdzad /
de nub rmi lam sgugs shig gsung /
srod kyi mnal lam du mi pho mo thal skya mang po zhig 'dug pa la /
mi nag rta nag zhon pa mdung khyer ba zhig gis ded song ba byung /
nangs par phyag 'bul la thegs bas /
mdang 'am bus kho gtang yod pa sleb e byung gsung /
chos skyong bran du 'khol ba'i rtags su 'dug ces phyis bka' phebs gnang /
gzhan yang mgon po phyag drug pa'i rjes gnang @# / /
lha bzhi dril sgrub dang bla mgon dbyer med kyi khrid /
dmigs brtse ma'i khrid /
ltung bshags kyi khrid /
'pho khrid /
gshed dmar lha bcu gsum gyi dbang /
zam tog gi lung khrid /
bcu gcig zhal lha lnga dang don zhags lha lnga'i dbang /
zhal klu sgrub rtsa mgon gyi rjes gnang /
zhal bram gzugs kyi bla ma'i rnal 'byor /
mgon po dang rnam sras kyi rgyas pa dang dbang gi 'khrul 'khor gyi phyag len /
sman bla /
phyag rdor gos sngon can /
rnam sras ser chen sogs chos bka' mang du gsan /
chu 'brug lor yar klungs mkhar thog tu mang thos mkhas pa'i dbang po chos rje nam mkha' rgyal mtshan la dpal rdo rje 'jigs byed kyi dbang bzhi /
de'i sngags btu /
mgon po /
chos rgyal phyi nang gsang gsum /
rnam sras /
rnam 'joms /
phag dkar shes rab gsal byed kyi rjes gnang gsan /
slar yang 'dong chos zhu bar yongs chog pa'i bka' bzhes bzang po gnang zhes phyis kyang thugs gzo ba'i bka' 'phros gnang /
skyid shong nyang bran pha bong khar chos rje rin chen bshes gnyen par /
'jigs byed kun rig gnyis kyi dbang /
chos rgyal rnam sras gnyis kyi rjes gnang /
lcam sring seng gdong ma gnyis kyi rjes gnang lung dang bcas pa /
byang chub gzhung lam /
'dul ba'i spyi don mkhas grub bka' 'bum gyi stod cha rnams gsan no / /
phyogs re'i yon tan phra mo'i khron pa yis / /
bsnyems ldan mkhas rlom rus sbal tshogs rnams kyis / /
gang gi mang thos chu gter rlabs 'khrug pa / /
mthong tshe khengs pa'i snying degs kyi dogs / /
bshes gnyen mang bsten brtson pa'i ljon shing la / /
mi phyed dad pa'i me tog ci yang g.yo / /
yon tan 'bras bu g.yur du za ba yi / /
tshul de dpyod ldan dgyes pa'i yul zhig lags / /
skabs shig stod lung phyogs su phebs pas /
lam khar sde pa snang rtse nas khrom dbang zhig mdzad kyi 'dug pas /
khrom gyi mtha' gcig tu bzhugs nas gsan kyang /
gsung chung zhing thag 'gyangs pas tshig 'bru gsal bar ma gsan /
bum pa dang tsa ka li 'grems pa sogs zhib par gzigs /
phyis rtsad bcad pas thugs rje chen po 'khor ba las sgrol gyi dbang yin par 'dug /
'on kyang tshig sogs gsal ba ma byung bar brten dbang thob pa'i go chod pa mi gnang bar mngon zhing /
de dus gter ston pa grags che skabs yin 'dug pas thugs mos che ba tsam byung ba 'dra yang /
dus phyis lung bstan sogs mang du gzigs pas lhad che bar dgongs te btang snyoms gnang ba 'dra zhig yod kyang /
don du snga pa snang rtse brjes 'brang dang bcas pa'i rang bzo'i rnam thar la mkhas pa chen po 'di thugs rting nas khrel bar kho bo sems so / /
dgung lo so bzhi lon brgyal ba zhes pa shing pho rta'i lo hor gyi zla ba bcu pa nyis brtsegs su byas pa'i phyi ma'i mar ngo'i tshes bcu gnyis kyi rgyu skar 'dzom pa'i dus su| khams gsum chos kyi rgyal po rgyal ba tsong kha pa chen pos chos kyi sku mngon du mdzad pa'i gnas dga' ldan rnam par rgyal ba'i gling gi gzims khang rgyal khang rtser /
rje rgyal ba gnyis pa'i bstan pa'i gsal byed chen po chos rje dpal 'byor @# / /
rgya mtshos mkhan po dang chos rje rin po che dge 'dun rgyal mtshan gyis slob dpon mdzad /
dad pa'i dge 'dun bcu tshogs tshang ba'i dbus su yongs su rdzogs pa dge slong gi dngos po mnos /
mtshan dpal 'byor lhun grub tu gsol /
'dul ba'i bslab bya chen mo dang /
'dul ba'i gleng 'bum sogs gyi bshad lung gsan no / /
mkhas mchog 'chi med lam gyi 'phang pa nas / /
rnam dag tshul khrims lang tsho la chags pa'i / /
bla gos 'tshams sprin gsar ba'i lus phra ma / /
thar pa'i bde la spyod phyir 'khyung la brel / /
nyes spyod rnyog pa'i 'dam las cher 'phags pa'i / /
bag yod sdong bu rnam par ldem pa'i rtsed / /
tshangs spyod dpal gyi 'dab stong 'dzum pa de / /
thub bstan rkang drug yongs kyi dga' ston gnas / /
nyis brgya lnga bcu rtsa gsum grangs ldan gyi / /
ches phra'i spang bya kun las mi 'da' ba'i / /
gcang ma'i rnam par thar 'dis 'dren pa khyod / /
gangs ri'i ljongs kyi nye bar 'khor du nges / /
de nas thugs dgongs la /
tshe 'di yun thung shes bya'i rnam pa mang / /
zer ba bzhin /
rgyu mtshan nyid kyi chos mtha' zad pa med pa lta bu yin pas /
sangs ma rgyas par du slob gnyer char ba'i skabs ci mchis kyang /
snying po'i mchog 'bras bu gsang sngags rdo rje'i theg pa phyi 'gyur gyi sgor la thos bsam mdzad pa'i dgongs 'dun mngon du gyur te /
rgyal ba tsong kha pa chen pos dngos su bka' stsal ba rje btsun shes rab seng ges dang du bzhes te 'dzugs par mdzad pa'i 'dus sde /
gangs ri'i ljongs 'di'i gsang sngags 'dzin pa ma' 'dag gi ga cug na mngon par mtho pa smad rgyud mkhas 'dus grwa chang du phebs /
'chad nyan las thog tu mkhas shing grub pa'i dbang phyug chen po rnam rgyal dpal bzang bzhugs 'dug pa la /
rdo rje 'chang dngos kyi thugs dang dang bcas te gus pas bsten nas /
shing lug lor 'dus pa'i bskyed rdzogs kyi TI ka'i bskyar lung /
rim lnga gsal sgron /
bskyed rim rnam bshad /
rim lnga'i dmar khrid kyi sgom lung /
khrid lag rjes tshar lnga /
rgyud rkyang le'u bcu gsum pa yan dang /
'grel pa mchan bcas le'u bcu gsum pa'i 'gog pa khro bo'i 'khor lo drang don yan tshar gnyis /
le'u bcu drug pa'i gnod sbyin pho mo 'gugs pa nas /
'gyur byang gi bar gyi rtsa 'grel mchan bcas /
de thams cad kyi mtha' dpyod /
bstan pa spyi rnam bskyar lung dang bcas pa gsan /
me spre la 'grel ba bzhi sbrags /
le'u bcu bzhi pa'i gshin rje gshed kyi las sgrub pa yan /
le'u bco lnga pa'i 'tshams sbyor yan gyi TI ka'i bskyar lung /
me bya la 'grel ba bzhi sbrags yongs rdzogs /
gsal sgon /
bskyed rim rnam bshad /
sa khyil bzhi sbrags kyi le'u bcu gsum pa'i nang rgyas pa dang dbang gi las spel te bstan pa yan /
rgyud phyi ma /
dgongs pa lung ston /
lha mo bzhis zhus lo chen dang 'gos kyi 'gyur la rgyal ba tsong kha pas zhus dag gnang ba sogs gsan /
bla mas kyang rang re'i smad rgyud kyi dpal 'dus pa'i gzhung lugs 'di la rdo rje 'chang nas rtsa ba'i bla ma'i bar mi dbar khyis ma chod cing byin rlabs kyi @# / /
drod ma yal zhes spro ba yang yang bskyed ba gnang gsung ngo / /
gsang chen theg pa mchog gi gru rdzings la / /
brten nas sku gsum gling du rab bgrod pa'i / /
rin chen skyes bu'i mdzad pas 'phags yul gyi / /
grub chen brgyad cu'i rnam thar gcig tu bsdus / /
chags bral dur smrig 'dzin pa'i zhing sa la / /
'dod yon lam du spyod pa'i dbyar skyes 'bras / /
bde chen 'bras bu'i longs spyod mi zad gter / /
spyod 'dis klu sgrub zhabs kyi khengs pa phrogs / /
tha mal yongs dag gsal stong lha sku'i mkhar / /
gnyis med bde stong rab bkra dbang po'i gzhu / /
sku gsum ro gcig so sor ma 'dres pa'i / /
sgyu 'phrul dra ba'i rol gar ngo mtshar smad / /
ltar snang grub spyod 'dam gyis ma gos pa'i / /
tshangs spyod brtul zhugs yal 'dab cher rgyas kyang / /
nye lam bde ba'i sbrang rtsi mdzad med kyis / /
in+d+ra b+hU ti mkha' 'gro'i mdzod du bros / /
gzhan yang bla ma de nyid kyi drung du bde mchog lU i pa'i dbang /
mgon po phyag drug pa /
rta mgrin gsang bsgrub /
'dzam dkar ser rnams kyi rjes gnang /
'jigs byed kyi bskyed rdzogs mkhas grub rjes dang blo gros chos skyong ba gnyis kyis mdzad pa /
gzhi gsum cho ga /
lam rim chung ba'i skyes bu 'bring gi sdug bden 'khor ba'i nyes dmigs bsam pa yan /
lam rim gyi khrid /
mtshan brjod /
phyag rdor gyi rgyud /
dgra nag gi rgyud /
'jigs byed kyi rtog pa bdun pa /
bde mchog gi rtsa rgyud /
mgon po phyag drug pa'i las gsum rnam gzhag /
bla mgon dbyer med thun mong ma yin pa /
grib sel /
rten bzhi gnad gsum /
mkha' 'gro dbang sdud /
mgon po gnad dbab /
drug cu pa'i skor /
mgon po'i rgyud le'u brgyad pa /
chos rgyal gyi sgrub thabs rgya gzhung sogs dam pa'i chos kyi bgo skal mtha' yas pa yin pa gnang /
tshal gyi rgyud khang gi khang las dang logs bris skabs sa min dang mthing spang gzhan sus kyang ma rnyed par rje rnam rgyal dpal bzang nyid kyis rnyed cing /
de skabs rje 'di pas kyang sa min len par phebs pas /
rje rnam dpal zas rdol phyag zhabs kyi rjes mang du bzhag pa sogs sku gsung thugs kyi gsang ba'i mdzad pa dpag par dka' ba mang du gzigs /
dus phyis rje yab sras kyi gsung rab kyi dka' gnad rnams la gzigs tshe yang /
dus thog de la rang phyogs kyi mkhas grub grags can shin tu mang na yang /
rje rnam dpal ba'i gsung nyid legs par 'dug ces rgyal ba tsong kha pa dngos kyi mos pa gnang /
me bya la rgyud kyi chos 'tshams shin gi skabs /
gdan sa chen po'i gzims khang rgyal khang rtser mgon po bcu gsum gyi rjes gnang /
sgrub thabs mdor byas dang mdo sre'i lung /
'grel pa don gsal gyi TI ka /
mdzod kyi gnas bzhi pa yan gyi TI ka'i bskyar lung rnams dang /
byang rtse chos sgo slob dpon 'phrin las dpal 'byor la phyag rdor 'byung 'dul /
gu ru zhi ba /
gcod nam mkha' sgo 'byed gsan cing /
gzhan yang rgyud kyi chos 'tshams rnams su /
'od gsal lha'i rigs las mkhas shing grub pa brnyes pa lha rin po che la /
dpal ldan dmag zor ma'i rjes gnang /
zhal rnam @# / /
'gyur bzhi'i rjes gnang /
chos rgyal nang bsgrub dang /
zhang blon gyi rjes gnang /
lha mo'i thun mong ma yin pa'i bka' bsgo ba /
mgon po phyag drug pa'i las gsum rnam gzhag /
gtor ma'i rnam pa shad rten bzhi gnad gsum /
sngags don /
bsad pa drug gi yig chung /
zhal klu sgrub kyi rgya gzhung /
gnyan lo'i bskang thung /
bsnyen sngags /
lha mo'i las gsum rnam gzhag /
gtor chen rnam bshad /
zor bzhi thun sgrub /
sbyin sreg /
nad dang bya nag gtong thabs /
spogs chog /
sho mo /
dpal 'bar brtag pa /
spyan snga chos drug gi lung sogs mtha' yas pa dang /
slob dpon sangs rgyas rgyal mtshan la /
rme rtsegs /
khyung khra /
sgrol dkar /
u tsAr+ya rnams kyi rjes gnang /
chos rje byang ma nas la rnam thar dad pa'i 'jug ngogs /
lam sgron gyi TI ka /
rdog chos cha tshang rnams gsan /
gdan sa chen po dga' ldan du slob dpon rin po che dge 'dun rgyal mtshan la rdo rje 'chang gi lam gyi rim pa dang /
rgyal ba'i gsung rab thams cad kyi gnad bsdus pa shing rta chen po'i lam srol byang chub lam gyi rim pa chen mo'i dka' gnad kyi bshad pa dang bcas pa'i lung yongs rdzogs gsan /
gsung chos kyi skabs shig bzhugs sa spyi lang zhig gi 'og khang du byung bas /
de'i sngon tsam du gnas skor ba mong bsdad shul yin 'dug bas /
sku gri ba kyis shin tu bsnyun pa zhig byung yang /
bshad lung gnyis ka rgyal ba cong kha pa nas rim gyis tshig gcig kyang ma chang par brgyud nges yin pad brten /
thugs rus bsgyed nas chos thun gcig kyang ma chag par mdzad /
de yang sgom pa yon tan 'bar grang gzhi'i nad kyis na bar rnal 'byor pas gsungs pa'i don lta bu thugs la shar bar nges shing /
lhag tu rgyal pa tsong kha pa'i gsung rab kyi dka' gnad la don gnyer mtha' yas gnang ba'i stabs /
sku na mthon por phebs kyang bsnyel gso'i tshul ston pa gnang /
lar chos phyir du dka' spyad bzod pa la rje mar pa dang /
dge slong dang dge bsnyen gyi khyad par las med do / /
glog ltar mi brtan tshe 'di'i phun tshogs ched / /
blun po lus srog 'dor bar phod byed na / /
theg chen chos phyir brtson pa'i dka' spyad 'di / /
bzod la klan ka'i brtul zhug su yis 'dzin / /
dka' gnang zhun thar mi gcod thob lor brtson / /
chos 'dod de ston bla mar snying nas smod / /
khengs pas yongs 'dzin mi bsten dpe hrul sdud / /
de 'dra'i bod rgan mang po'i snang tshul dag /
mthong tshe khyod ni zab gnad yongs la mkhas / /
bshes gnyen dam pa'i mgon la lhag par dad /
chos phyir mkhas grub sbas pa'i brtul zhugs can / /
ris med gtsug bsten de phyir su mi dad / /
de nas sa phag lo dpal ldan 'bras spungs chos kyi sde chen por chos rje nam mkha' bzang po'i drung du /
gsang 'dus mi bskyod pa bde mchog lU i pa /
dril bu lus dkyil gsum gyi dbang bzhi yongs rdzogs /
chos rgyal phyi nang gsang gsum gyi rjes gnang gsan /
e nas yum sh-in tu bsnyung ba'i 'bod mi byung ba dang lhan cig tu bshul du zhugs /
zhor lam 'phyong @# / /
rgyas rtser phebs pas /
zhabs drung gzhung ngag dbang bsod nams grags pa 'jig rten dga' ba'i rgyan gyis bdag rkyen tshad ma mchis pa gnang /
gsung las /
yon bdag rab 'byams pa khyed gsang sngags lnga 'gyur gyi skor la den gnyer che ba yod 'dug pa /
des na zhabs drung bdag po rin po che de ring 'dir phebs rgyu yin pas /
khyed rang yang zhag shas 'di khar sdod la /
'dod chos mtha' dag chos kyi bdag po la zhus chog gsungs byung bas /
thugs shin tu dgyes te chos 'ba' zhig la thugs dungs pa'i sems mngon gyur shugs ches pas yul du phebs dgos pa sogs zil gyis non pa lta bur song nas /
bzhugs par thugs thag bcad tshe /
'bod mi des 'di ru yun rings ned bar yum grongs nas ngos kyis mjal rgyu mi yong zer /
nan shin tu che bas 'phral du thegs par shar /
lam du zhugs pa dang khri srong rnam sprul bdag po rin po che dpal bkra shis stobs rgyal dbang po'i sde phebs pa mjal /
phyag 'bul gnang bas /
thugs 'dris med kyang /
sngar nas ngo mkhyen pa zhig ngang 'dra ba'i thugs dgyes dgyes dpe med gnang gsung /
nye bar brtags tshe /
ngos kyis chos bka' gsan pa sogs rten 'brel cung zad ma 'grig kyang /
gang gi dngos slob rje btsun las kyi rdo rje dang /
mthu stobs gsang ba'i dbang phyug sogs la gsan ba'i rten 'byung gi dgongs pa mdzad par sems sa / /
rang yul du phebs te yum gyi 'di phyi'i dgongs pa rdzogs thabs kyi dge ba'i mdzad pa rnams brtson pas bsgrubs /
lan bug a mi zhes dkar chas 'dzin pa'i bla ma lo brgya dang nyi shu tsam lon pa /
grongs dus kyang snyung gzhi sogs ye med par sras kyis thugs cung zad dkrugs par brten /
yi dam chos srung rnams la dang mi sdod thong cig gsung ba'i mus la gshegs pa'i nus ldan de nyid kyi drung du /
gu ru zhi ba /
tshe dbang /
rta mchog rol pa /
phyag rdor dregs 'dul /
nA ga rak+Sha /
khyab 'jug /
dbang phyug rnams kyi dbang /
rta nag /
lha mo spu gri'i rjes gnang /
sgra mi snyan pa'i che sgrub kyi gtad lung sogs chos du ma dang /
lha bcun nges legs dpal 'byor lhun grub la zhang blon gyi rjes gnang gsan /
slar skying shod du phebs /
gzhis kha brag dkar du chos rje dpal 'byor bsod nams lhun grub la /
mkhas grub nor bzang pa'i dus 'khor spyi don /
bde mchog sbas don kun gsal /
dril bu lha lnga'i rgya gzhung /
de'i 'grel pa rgyal btsong kha pas gnang ba /
lU i pa'i dkyil chog /
zhu lan nor bu'i 'phreng ba /
khu chos tshang ba /
rje btsun rig byed ma'i chos skor /
khyung po'i mgur brgyad rtsa 'grel /
bla ma'i rnal 'byor byin rlabs bdud rtsi'i chu rgyun /
mkhas grub rje dang grub chen thar pa'i rgyal mtshan gnyis kyi bstod pa gsan /
de nas phal cher ser theg chen gling du bzhugs ta /
chos rje 'phrin las lhun grub sogs la bka' chos ci rigs pa zhus /
mkhas pa 'jug pa'i sgo zhes thun mong dang thun mong ma yin pa'i rig gnas kyi rnam gzhag 'gran zla med pa'i legs par bshad pa'i zugs rtsom gnang /
@# / /
'on kyang sdeb sbyor gyi dzA ti'i skor nas gnad 'phro lus /
slar 'phro mus kyi gsol ba 'debs mi zhig byung na phyis skor gyi bstan bcos shig la legs pa zhig 'ong tshod du 'dug kyang /
dus dbang gis skye bo phal cher ja'i gar sla dang rtsam pa'i mang nyung ma gtogs /
legs bshad don du gnyer ba ches nyung bas bskul ba po zhig ma byung bar 'dug /
skabs shig nyad bran rin chen tshal pas bsten bkur byas te /
dgongs zhogs yon bdag gi rim 'gro dang /
nyin par ras 'phrul snang gi gtsug lag khang du zhabs skor bdun cu re tsam ma chag par gnad bas skor 'bum 'gyangs med du bsogs /
gnas skabs su sku ngal bar byung yang sgrib pa dag pa'i ltas de las che ba ma byung gsung ba phyi rabs kyi gdul bya la dgongs pa 'dra /
mi ring bar gzhan phan ba bla ma dung dkar 'brug grags kyis bka' 'gyur bzheng pa /
e pa'i bris mkhan rnams pa zhal bkod dang bcas /
bzhu khang rab 'byams pa dge legs lhun grub dang lhan du zla ba gsum gyi bar bka' 'gyur zhus dag dang /
rgyal po yab yum gyi sku 'dra'i gzungs gzhug sogs kyi bya ba mdzad /
gzhan yang 'di dag gi snga phyi 'ga' zhig tu /
slob dpon bkra shis pa'i drung du rnal 'byor dag rim /
rim lnga gdan rdzogs sogs /
slob dpon sadg+ha la chos rje rgyal sras pa'i bka' 'bum /
yig chung nyer gcig /
chos rje blo gros mtha' yas la rnam snang mngon byang /
bde mchog lha lnga /
'jam dbyangs zhi khro sbrags sgrub /
r+wa sgreng pa rin chen dpal 'byor la mgon po lho nub pa /
bka' gdams lha bzhi'i rjes gnang /
slob dpon byams pa brtan pa la tshig gsal gyi stong thun /
'dul ba'i gzhi stod /
rta mgrin gsang bsgrub kyi rjes gnang /
gzhan yang lcil po rab 'byams pa ngag dbang chos grags sogs bka' 'brel gsan pa'i bla ma grangs kyis mi lang /
mdor na bsdus tshad nas bzung thugs gnyer mdzad dus kyi rnam pa thams cad la /
slob gnyer 'di byas pa la brten nas sems la phan pa'i nyams len cig byed rgyu e yod dgongs pa ma gtogs /
gzhan khyad bsod rnyed pa dang bkur sti'i phyir bsams ba skad cig kyang med ces bka' phebs pa ni /
rjes 'jug rnams kyang mig yar blta'i tshul du byed dgos pa'i ched du'o / /
mtha' bral shes bya'i 'chi med dga' tshal du / /
mngo rgyud yongs 'du tshar du mngar ba yis / /
thos bsam sgom pa'i 'bras bu ro brgya pa / /
spyod pa'i skal bzang nor de khyod kyis rnyed / /
rgya bod brda sprod sa srung dbang po'i stang / /
tha snyad rig pa'i mig stong phyogs bcur g.yo / /
nges don zab mo'i rdo rje rtse brgyabs / /
sgrib gnyis ri bo mthar byed khyod min su / /
shes bya'i pha mtha' gzhal tshe sgyid pa sgyur / /
dam pa'i rnam thar bsams tshe spo ba 'phel / /
blun po 'byor lngar mthong tshe gad mo bro / /
chos ldan gtam rnams glengs tshe dge la sbyor / /
dbus 'gyur dge bcu'i yul grur chos kyi phyir / /
lan mang bgrod de brkyang na 'phags yul yang / /
'khor bas sngon byon skad gnyis smra ba rnams / /
dam pa 'di yi rnam thar las lhag min / /
kun mkhyen tshad mas gzhal yang rnyed dka' ba'i / /
@# / /
chos tshul pha mtha' khyod blos nyul ba'i cho / /
lha lam skyengs te chu 'dzin stug po'i gos / /
sgrib g.yogs tshul gyis gyon la rings pa bzhin / /
de nas dgung lo zhe gcig pa 'phar ba zhes pa lcags mo glang gi lo la gangs ri'i ljongs kyi rigs pa smra ba mtha' dag gi 'byung gnas dpal gsang phu ne'u thog gi grwa tshang nyi mthang gi 'chad nyan du phebs /
lo lnga'i bar du 'chad nyan 'phel zhing /
lho brag rab 'byams pa byams pa chos dbang /
nam mkha' nor bu /
gung ru rab 'byams pa kun dga' lhun grub sogs mang du thon /
gsol skor sogs mkhas pa rnams 'du 'tshog gi tshe /
mdo phyogs gcig bur ma zad tha snyad rig pa dang chos 'byung lo rgyus sogs gsungs pas /
phal cher la sngon med pa'i legs bshad du gyur /
chu stag la 'bras sbungs su rje nam bzang ba la rdo rje phag mo /
bde mchog dkar po /
dur khrod bdag po gsum gyi rjes gnang gsan /
'phrang mgor chos thog phebs skabs /
kong chen rin po che'i slob ma o rgyan chos rdzong gi bla ma la /
dgongs 'dus yongs rdzogs zhig gsan bzhed byung yang /
nye gnas kyis /
chos grwa chag na grwa pa rnams kyis skur zhus yong zhes bshol bsam 'grub /
shing sbrul byes kyi slob dpon 'phrin las lhun grub pas kun spangs mdzad /
nged kyi rjes su nyi thang slob dpon yon bdag rab 'byams pa 'di shes rab dang /
mdo sngags la sbyangs pa che /
khyad par byes pa'i grub mtha'i dka' gnang thams cad la 'dris par yod pas gdan drangs pa 'thad gsung ba bzhin /
gdan 'dren byung bas /
dus mchod kyi thog nas /
byes mkhas mang grwa tshang gi chos kyi khrir phebs so / /
rnyed bkur gos 'dod pa'i skye bo la / /
dkun gyi 'brug sgra ji bzhin snying pos dben / /
rnam g.yeng spod par bzhed pa'i sems dpa' la / /
'phrin las dbyar gyi sprin bzhin lang long g.yo / /
blo gsal rgya mtsho'i sti gnas gsang phu der / /
gnas lnga rig pa'i ngor cher bsgrags pas / /
mkhas mang ri dags dbus na zla bral zhas / /
'jigs med dbyangs de srid rtse'i bar du sgrog theg ba gong 'og mdo 'grel kun smra yang / /
theg chen dbu ma'i tshul las mi 'gong pa'i / /
theg gsum ston pa'i seng ge'i gdan khril / /
theg mchog chos kyi rgyal po rnam par 'gyid / /
'chad nyan shin tu 'phel ba'i grags snyan gyis phyogs mtha'i mkhas pa thams cad kyang byas su 'dus /
chos grwar byang chub me tog shin tu mang bskyes pas 'ga' zhig gis btsugs pa yin nam zhes log rtog byed na'ang /
rje 'dis bla ma bzhag pa dang mnyam du byang chub me tog kyang cher ma mche so / /
chu yos thams cad mkhyen pa yon tan rgya mtsho byang phyogs hor gyi yul nas dbus phyogs su chibs kha bsgyur /
mi ring bar g.yas ru gtsang gi phyogs nam dpon slob paN chen rin po mjal bar 'bras spungs su phebs /
de yang thams cad mkhyen pa nas sngar rje dge 'dun rgyal mtshan par bka' chos mang po'i snyan 'dul gnang bas /
nga rgas ba dang dga' ldan gyi khri las thog pa yin pas bcar sdod kyis chos 'bul mi thub 'dug /
da lta'i bkra shis lhun po'i paN chen 'di skun @# / /
gzhon zhing gsan rgya che ba yod pas bka' chos gsan pa legs gsung ba sogs rten 'brel rang 'grig tu byur nas /
skyid shod 'bras sbungs kyi gzims chung nyi 'od du rje yon tan rgya mtsho dang /
ser 'bras kyis mtshon rang phyogs kyi slob dpon chos 'chad sogs mkhas mang 'dus pa la rdo rje 'phreng bas gtsos pa'i chos kyi 'khor lo mtha' yas pa bskor ba gnad skabs rje 'di pas kyang phebs /
mkhas grub chen po a b+h+ya ya ka ra'i thugs dam rdo rje 'pheng ba dang sgrub thabs rgya mtsho sogs gsan /
rje 'di pa yang /
dpon slob paN chen rin po cher /
rgyal ba gnyis pa'i bstan 'dzin kun gyi gtsug na mkhas btsun bzang gsum gyi mdzad pas mngon par mtho bas rigs thams cad kyi bdag por gdon mi za ba'i thugs mos 'khrungs /
paN chen rin po che nas kyang de skabs chos rje dam chos dpal /
bzhu khang rab 'byams pa /
rab 'byams ba chos grags rnam rgyal sogs dge bshes grags can mang po'i khrod nas /
rje 'di la skyes bu dam par don gyis ngos bzung ba'i gzhan las thugs rtsigs che zhing /
gzhung lugs kyi dka' gnad mang po la dri ba'i tshul gyis dogs gcod kyang gnang /
dus phyis su rje pha bod kha pa de bla ma rnam dag rang yin zhes bsngags brjod gnang pa lan mang thos /
mchod gzhis kyi don cig la sde pa g.yul rgyal bar yang yang zhus pas gsal kha ma byung bas skabs shig /
mi dbang mdzad brgya mtsho'i rba glong du / /
ldom bu'i zhu yig lus phra sim gyur na / /
gsung gi zhi min mdzad pas gang gi thugs / /
'dod dgur mchod la lhan skyes dga' bas rol / /
zhes snyan ngag dam pa yig chung du 'bul ba gnang bas /
sde bas ma dgongs par sgu mdun byang mnas la bstan pas 'bru gzhan du rgyab nas yig chung de med par mdzad /
rjas su mjal dus khyed rdzi chung ba /
de 'dra sde par phul nas khongs bdag min pa 'dug pa e yin gsung /
yig chung gi don ni /
rgya mtsho'i nang du gzugs chung chung rnams mi mngon pa ltar /
sde pa'i thugs brel gyis rje nyid kyi zhu yig dbar du 'khyams na /
gsung rta mgrin gyi zhi ba min pa drag po'i mdzad pas khyod kyi snying zo zhes pa'i don no / /
rten 'brel gyi dbang gis sde pa yang ma 'gyangs par grongs /
lar dpon rigs yin kyang tha snyad kyi yon tan re mi shes na gu dong go sa spre lor thams cad mkhyen pa yon tan rgya mtsho ser theg chen gling du bzhugs /
rje 'di nyin ltar gyis phyag 'bul la phebs par /
nyin gcig bka' 'phros kyi lhongs la /
r+wa pod dang mkhas grub rin po che'i khams gsum rnam rgyal gyi las tshogs kyi lag len sogs lag tu khel mi khel dang /
khyed kyis e yong gi dri ba gnang bar /
phebs lan du /
lag len gsal zhing zab kyang /
lag tu lon pa la dbang lung man ngag mtha' dag thob pa /
bla ma dang dam tshig gi sel ma zhugs pa /
bsnyen pa tshad du thams pa /
lta ba'i rgyab dang sgom pa'i rtsal yod pa zhig med na /
don med pa'am dang phung nga'i rgyu yin pas /
ded chos phyogs 'gro shes na'ang byed ba thog twa khel dka' zhus par /
sgu gzhogs na bzhu khang rab 'byams pa yod 'dug @# / /
pas /
zhal snga nas byes pa'i de thugs bden zhes slar sgrub byed mang po gsung zhes gnang /
rgyud gsang ba snying po 'di sngar bshad srol ches dar yang phyis skor rim gyis nub pa'i shugs kyis /
byang bdag po rin po ches chos rje karma gu ru la gsang snying gi bshad rgyun yod med drib gnang bar med zhus pas /
khyed rnams gdung rus sogs gangs nas e yod bsams pa yin /
zhes gsung lti ba phebs /
de thugs la bzhag nas /
brag sna chos rjer khyod kyi bu zhig gsar snying shes pa'i rigs rtsad chod na cis kyang slob par thong gsungs par /
re zhig ma rnyed /
bar zhig na rje 'di pas slob dpon gzhan la zhib bshad gsan ma thub kyang /
gsang bdag sgro phug pa'i sngon gnas rjes dran gyi mthus /
gzigs pa tsam gyis zab gnad thams cad rang byang chub par mkhyen pa'i snyan grags byung bar dpags /
chos rje u rgyan bstan 'dzin ched gnyer gyis se rar sku gzhogs su btang /
lam zhor chad dkar du phyag 'bul la byon par /
khri'i drung gis kyang gnang spyin sogs gnang ste legs po slobs shig ces dgyes dgyes mdzad /
khong pa sku gzhogs su sleb nas bla brang du bcar sdod byas /
chos thog gi skabs rtsi gzhag dngos gzhi rdzogs rjes chos thun re dang /
chos 'tshams kyi tshe gz-ims chung du gnang ba sogs g.yung 'grel gyi steng nas shin tu zhib cing mtha' chod par grub pas le'u lnga pa yan gyi zin bris kyang ding sang mchis /
gling bse byed sla ba'i stabs kyis mig ltos re lang byung bar brten gling bas byed khar dbu phar gnyis la dam bca' nyi ma gsum re dang 'dul bar nyin gcig 'jog pa'i sgrigs gnang bsar stan pa'i rgyun la ches phan par byung /
slar ser 'bras kyi grwa tshang gzhan rnams kyis kyang de la dpe byas nas btsugs so / /
khyod sngon rgyud rgyal tshul la sbyangs pa'i mthus / /
tshe 'dir ma bslabs phul byung mkhyen gyur na / /
mkhas pa'i skye par grags ba phal cher rnams / /
gang dang mi mtshungs ci yis nyes gyur tam / /
blo bzang rgyal ba'i chos kyi rgyal mtshan mchog /
sgreng la zla bral mkhas dang dam pa khyod / /
phan tshun bstod cing bsngags par mdzad pa de / /
mkhas pa mkhas pa'i drung na mdzes pa'i rtags / /
slar yang paN chen rin po che dbus phyogs su phebs skabs shig /
bde mchog rtsa rgyud /
dus 'khor bsdus rgyud /
dbang mdong bstan /
rnam 'joms rgyud /
rnam rgyal gzungs /
byams pas dam bcas pa'i gzungs /
rdor gcod /
bde mchog dril bu pa'i mngon rtogs /
chos rgyal gsang bsgrub mngon rtogs /
bla ma'i rnal 'byor /
dus 'khor sgrub thabs /
dkyil chog /
shis brjod /
smon lam /
'jigs byed kyi rgyud /
te'u lo pa'i rtog pa /
ts+tshud tsha ra /
chos rgyal sgrub thabs /
padma yang gsang gi rgyud /
'jigs byed 'dud las rnam rgyal sogs chos mang du gsan /
grub chen las kyi rdo rje'i skye sprul rje drung rin po che skyid shod phyogs su phebs /
de nyid 'phral gyi snang tshul grub spyod shin tu rtsing ba zhig mdzad pa'i stabs nas /
skye bo blo dman rnams kyi blor yang mi tshud cing /
khyad par rang phyogs kyi dri ma med pa'i bstan pa rin po che 'di nyid @# / /
'dul ba'i dang tshugs grub mtha' gzhan las khyad zhugs pa'i dbang gis rdul khrod kyi nor bu bzhin du sgyur bar byed na'ang /
rje 'di nyid kyi thugs la /
rgya gar gyi slob dpon sangs rgyas ye shes zhabs kyis /
de kho na nyid ston pa'i slob dpon byi ba'i sham thabs can yod pa'i brda byung ba ltar btsal bas /
dge sbyong chos gos kyis thod byas nas zhing rmod cing 'dug /
rjes su 'dzin par zhu zhus pas /
khyim du song zer phyin pas chung ma dang khyi mo zhig min pa mi snang /
slar khong rang sleb nas zhing nas 'thus pa'i 'bu sin thu ba gang gtad nas tshos la zo zhig zer /
the tshom byung pas /
rtog ge pa bya ba 'di ga yin /
zer ba'i mod la thams cad med par 'jam dpal rdo rje'i dkyil 'khor du gyur pa dang /
tai los nA ro la sbrul pa sna tshogs bstan pa dang /
dge tshul tshem bu pas mdze mo khur bas chu'i dkyil nas rdo rje phag mor song ba'i lo rgyus dang /
rgya gar chu bo gang gA tshun chad du rtogs pa mtho ba'i grub chen gling ras kyi rnam thar segs dam pa'i mdzad pa la mtha' rnyed par mi nus shing /
khyad par bla ma de rgyud thams cad kyi sdud pa po lag na rdo rje'i sprul par thugs kyis nges pa rnyed nas yongs 'dzin du bsten /
zhal rnam 'gyur bzhi'i rjes gnang /
drag po dmar chen gyi dbang /
mgon po a g+ho ra /
'dzam la dmar po-I rjes gnang /
mgon por thod /
klu bsrung /
dbyu gu spun gsum /
hri dmar /
rnam sras mdung dmar gyi las chogs /
kun mkhyen mu sbras ba lugs kyi zhal gyi chos skor /
gzhan yang ma gshin sogs /
bdag po rin po che dang rje 'bri khung pa gnyis nas brgyud pa'i chos bka' mtha' yas pa gsan /
phyis kyang rgyal ba kun gyi mthu stobs kyi dbang phyug min zhes bsngags brjod mang du gnang /
gzhan yang gung ru dbyangs dpon pa dpal ldan grags zhes /
bdag po yab sras /
chos rje dangs ma ba /
yug nas sogs bla ma mang du bsten nas /
chos tshigs bcad re'i phyir dka' ba mang du sbyar pa'i gsang sngags 'chang ba de nyid rgyun bzhugs sar rtser mdzad pa'i stabs kyis 'phral 'phral bla brang du byon nas chos kyi gsan gleng ji snyed cig mdzad do / /
yang zab nor bu dbang gi rgyal bo che / /
khyod thugs baiDUr dkar po'i dpal be'i mdzod / /
yongs gang mi zad theg mchog 'dod dgu'i char / /
sku gsum dpag bsam ljon 'bras dar ba'i dpyid / /
jo nang sprul sku kun dga' snying po shun zhabs drung sogs kyis gdan drangs nas dbus su phebs dus dga' ldan khang gsar du bzhugs 'dug par /
bka' 'brel mang du gsan bzhed nas phebs kyang thugs brel gyi stabs nas mjal kha dang chos 'grel yod tsam las ma 'grub /
dpal sa skya'i khri chen bsod nams dbang bo lha sar phebs skabs /
sa skya'i snyan rgyud sogs zab chos mang zhig gsan sar bzhed nas nyan len zhig gnang yang /
khong dpon slob myur stabs kyis phebs pas stabs ma 'grig /
thams cad mkhyen pa yon tan rgya mtsho theg chen gling du bzhugs dus shig /
bdag po dbon r-in po che phebs /
rje 'dis dbyangs dpon pa brgyud nas /
byes bla thang du zhag shas kyi bzhugs yul dang /
rta mgrin khang gi phur mjal sogs @# / /
gnang /
'dod chos ci rigs kyi snyan gsan phul bas /
thugs dgyes dgyes dang bcas zhal bzhes mdzad kyang /
byang 'grul tshan chen sleb pa dang 'grig /
thams cad mkhyen pa 'bras spungs su phebs /
khong dpon slob kyang 'bras spungs nas rdzong brda byed ces 'phral 'byon dgos byung pas de rel 'gyangs so / /
bshes gnyen bsten la brtson pa'i mdzad pa la / /
skabs 'gar rten 'brel cung zad ma 'dzol na / /
yongs 'dzin phyogs la dang dungs med pa'i mis / /
ma N-i'i bzlas lung tsam yang thob mi 'gyur / /
nyon mongs spangs kyang chos la sred pa 'phel / /
sdom khrims dag kyang zab don ma byin len / /
zhi zhing dul yang bag med dgra la sdang / /
thos nor mang yang chog shes ngoms pa med / /
skabs shig grong smad du mi zhig la gdon shin tu che ba zhig btab byung zer nas nam phyed cam nam gdan 'dren pa byung bas /
do nub mun pa'i stabs kyis yong mi thub par 'dug /
rta sga thod la kha grong smad phyogs su thod la zhog /
khyod rang log gsung gdan 'dren pa slog pas mi de phyir sleb tsan nang pa drag 'dug zer /
de ni dmigs pa gar gtad la nus pa'i rtsal 'byin pa'i rtags so / /
chos 'tshams tshor bstan rtsis /
'phrul snang gtsug lag khang gi dkar chag /
gsang 'dus smon lam /
sa gsum ma /
ja mchod kyi tI ka /
rab gnas kyi dogs dpyod sogs legs bshad kyi thugs rtsom mang du gnang bar khams nas ba so sprul sku dang shes dbang sprul sku sogs rim gyis byon /
byes grwa tshang du slob gnyer mdzad skabs sbyin sreg zhig gi sar /
rta tshang rje drung ched gnyer gyis 'bod ba gnang /
khong gis phyag len la ma bltas bar mnal bas /
rje nyid thugs rgyal bzhengs te /
da sbyin sreg mgo ma thon par khyed bos pa min /
khyed rang la rjes su phan du re ba yin zhes bka' bkyon gsung /
de tsam gyis kyang gzur gnas kyi slob ma'i rigs la mi dge ba'i rtog pa byung res kyis bka' nga dran nas zil chum ba re 'ong rigs su 'dug /
shes dbang sprul sku dang lhan du lha sar rdo rje 'dzin pa chen po paN chen rin po che'i sku gzhegs su ba ri brgya rtsa yongs su rdzogs pa gsan /
byes grwa khang gi logs bris gnang dus /
padma yang gsang bka' srung dang bcas pa'i stabs kyis gnyan pas /
'brom stod sngags 'chang gis ri mo ba'i gtso bo byas /
rje nyid kyis sku brnyan rnams la ye shes sems dpa' dngos su bcug cing /
khyad par thig dang skya ris la rab gnas mdzad pa tsam gyis mchod me 'dzin pa sogs ngo mtshar ba'i ltas mang du byung zhing gegs med par grub /
phyis skor logs bris byas pa rnams la drang srong gi gnod pa sogs byung zer /
skabs shig gzhis ka sne'ur rje 'di pa phebs /
rab gsal sgo mangs bsgrigs pa'i them pa yod sar bzhugs par /
gsol ja 'dren mkhan la khyed rkang pa them pa'i khar zhog mjod /
them pas mtshams chod na byin len mi chags zhes bcas pa phra mor yang 'dzem pa gnang /
phyis sku gzhogs su bsngad skabs kyang sdom pa gsum gyi bcas pa dang 'gal ba'i mdzad pa mngon pa ni cung zad kyang ma mchis so / /
'di dus gsar 'grul @# / /
mang du sleb cing /
rma chen sbong ra'i mgul gyi khreb ces bya ba'i sa nas dpal rdo rje 'jigs byed kyi rnal 'byor pa dge slong shAkya rgyal mtshan gyis dbus su 'ong ba la bar chad med par 'grub pa'i don du zla ba gsum mtshams bcad de lha la gsol ba btab pas /
mtshams 'grol khar da cha myur du 'grul tshan mang bar 'gyogs /
khyod bar chad med par byams chen chos rje'i sku skye dang mjal /
don 'grub ces lung bstan pa dang /
gnyid sang pa dus mtshungs sa byung /
de 'phral gsar brda byung bas yid ches te the tshom med par 'ongs /
'dam dang ser 'bras tshor grwa pa rnams la /
bla ma 'di dang 'di byams chen chos rje'i sku skye e yin zhes dris pas /
sgros pa med zer /
sngar lung bstan yod pa mi bslu la che snyam pa'i ngang nas se ra'i mang ja skol ba'i dung gtong khar rmi lam du /
da nang khyod kyi bla ma byams chen chos rje'i sku skye de dang mjal yong bas sems dga' bar gyis zer /
spos bskor la yongs pa dang /
rje 'di pa mthong ma thag rmi lam du byung ba dang khyang mi 'dug zer rab tu dga' ba'i rnam 'gyur dang bcas 'phral 'phral 'ongs nas chos du ma dang /
bsnyen rdzogs kyi slob dpon zhus so / /
lha ldan gyi tshes bcu ba khag la bla ma'i dbang gnang bas dam rdzas ka pA la'i nang nas khol zhing lung /
dbus gtsang dang mdo stod /
mdo smad /
rgya hor sogs skye dgu mang por gsang bde 'jigs gsum sogs 'dod chos ji snyed stsal /
tshal dang lha sa sogs su chos bar bteg pas /
spyir grwa chang bzang ba dang /
lhag tu rje nyid kyi thugs rje'i mthus /
lugs gnyis ka'i gdul bya 'phrin las sa 'ur la song /
skabs shig stod rgyud pa dang lhan du lha sar 'dzom par /
'di phyi gnyis ka'i skyabs gnas zhu ba'i phyir du phogs ja tshul 'bul nod sogs byes pa bzang bar byung bas /
'ga' zhig mdo las sngags sde rkyen sel yar 'dren gang la yang /
'jig rten pa rnams mos par byed na'ang /
da res rgyud pa dang byes pa go log pa 'di ci yin zhes mang du gleng /
lal byes pa'i bla ma yon bdag rab 'byams pa 'dis dbang sdud bzhin byas sam zhes zer ba yang byung mod /
bla ma 'di nyid kyis dbang sdud sogs las rab 'byams kyang ji snyed cig mkhyen pa'i klong du gsal yang /
gnas skabs kyi zang zing phra mo'i ched du las smyor gnang ba'i thugs 'dun tsam yang gal mchis /
de ni sngon pho brang sne'u gdong rtser rgyal ba tsong kha pa phebs dus 'phrin las ha cang che bas /
mkhan chen seng rgyal ba'i thugs la dbang sdud nang zhig yod snyam nas /
bzhugs gral du de skor gyi dri ba zhus par /
rgyal ba gnyis pas rgyud nas bshad tshul mang po zhig gsungs rjes /
dbang sdud kyi gtso bo ni byang chub kyi sems yin bka' phebs par grags pa ltar /
rje 'di nyid kyi yang lcags pa'i bsam pa rnam par dag pa'i mthu'o snyam mo / /
dpyid dus sa bon ma btab ston gyi che / /
'bras bu'i longs spyod 'dod pa'i skye bo bzhin / /
rlabs chen sbyin pa'i skyed byed mi ldan par / /
zang zing longs spyod 'dod pa 'khrul pa'i mtshang / /
legs byas phung po'i chu yi lcing kyis non / /
mkhas grub sga brgya lhag @# / /
bsam glog 'khyug tshe / /
rnam mang bdog pa'i gru char 'bebs mi 'bebs / /
skye dgu'i nam mkhar ngang dbang ji ltar yod / /
chos chugs pa'i skabs dang /
gzhan du yang phyogs mtha'i dge bshes dum sku gzhogs su 'dus te dka' gnad kyi dgos gcod dri lan mtha' dpyod sogs gnang tshe /
sku tshe hril por /
rgya gar gyi rgyun drug mchog gnyis rjes 'brang bcas pa dang /
bod yul gyi cha gcang sogs kyi bstan bcos kho na la sbyangs pa mdzad pa zhig yin par 'dug snyam pa'i mtshan nyid pa mtha' dag gis ston par 'dzin /
rgyud stod smad kyi mkhas pa rnams 'dus te rgyud sde bzhi'i skor la rgyal ba gnyis pa'i gsung rab dang bstun pa'i gzabs bshad kyis gsang sngags khon la sbyangs shing mkhas pa zhag yin par 'dug snyam ba'i rtog pa dang bcas te rdo rje slob dpon chen por byed /
rang gzhan gyi sgom chen dbu ma /
phyag rdzogs /
zhi byed /
gcod yul ba sogs dum drung du 'du ba rnams so so'i gegs sel bogs 'don dpyis phyin par mdzad pas /
tshe dang sgrub pa mnyam pa'i rtogs pa'i don mngon du gyur pa zhig yin par 'dzin /
sgrub 'phrin phyag bzhes don du gnyer ba rnams ni lag len gyi dka' gnad phra mo rnams kyang 'dzub btsugs su ston pas /
ra la tsA ba rdo rje grags dang /
bas ston nyi ma bzang po lta bu'i rigs sngags 'chang ba dang mchungs par lta /
brda sbrod snyan ngag sogs tha snyad rigs pa ba rnams la 'phags yul gyi tsan+d+ra go mi dang /
bod yul gyi dpang lo tsA ba blo gros brtan pa lta bu'i rnam thar ston /
mdor na chos gang dang gang la yang 'di mkhyen ces bya ba ma gtogs mi 'byung bas /
shes bya thams cad mkhyen pa zhes bya ba'i sgra bshad ni bla ma 'di nyid la tshang bar mngon no / /
e nas srid sgrub gnyis pa 'dra ba'i bon rtsis pa slob dpon nor bu dang gnyal ba sngags 'cha' ba gnyis sku gzhogs su bsdad nas /
rtsas dang yi ge'i skor sogs zhal bkod gnang ste /
dbyangs gsal klag thabs kyi ri'u mig /
rdo rje rnam 'joms kyi sngags 'khor sogs bris rim gyis zhus dag dang /
rtsis dkar nag gi phyag dpe rnams la yang dag ther gnang /
'chang nyan 'phel ba'i stabs kyis phyis skor grwa tshang gi slob dpon du 'khod pa'i rab 'byams pa byams pa smon lam /
rab 'byams pa 'phrin las bsam grub /
rong pa rab 'byams pa bsod nams bkra shis /
rtses thang rab 'byams pa /
gsang sngags mkhar gyi gzhi ba bla ma ngag dbang rdo rje sogs dge bshes grangs kyis mi lang ba lta bu byung /
'on kyang rong pa rab 'byams pa sogs drid po chos rgyus mkhan du ma dang /
tsha sa dge rgan sogs ci rigs kyis rang rgyud nyon mongs kha rgyal du shor ba'i byed spyod dang ma mthun pa rtags su bkod nas bla ma'i mdzad pa thams cad la log par bltas /
thugs sun mang du phyung /
de ni sngon yang lo tsA ba ska ba dpal rtsegs su 'khrungs tshe /
rgya gar nas paN chen bi ma la mi tra gdan drangs te bsam yas su byon nas /
btsad po mnyes su re bar /
sdig blon 'ga' zhig gis rgyal por /
lo tsA bas khrid yongs pa de paN+Di ta gsha' ma min par 'dug /
bod phung pa'i dan sngags mkhan po yin zer phra ma @# / /
zhus nas re zhig paN chen dang rgyal po mjal ba'i gegs byas /
lo tsA ba bzhin gnags su bcug pas /
de dus gnod pa byas pa'i 'phro lus pa'i lha ga la spyod gyis skye ba blangs par gdon mi za'o / /
spin bral 'bras ldan dus kyi lha lam ngos / /
rta bdun dbang po'i dkyil 'khor shar ba des / /
ut+pal nags klung rgyas par byed pa la / /
dpag tshad du mas 'gyangs par bltos pa ci / /
bod dang bod chen rgya hor yul gru nas / /
mchog dman 'gro ba'i yid kyi gnyis 'thung snar / /
rnam par thar ba'i lcags kyu 'debs pa po / /
med kyang btab pa bzhin du dang gis 'du / /
rgyu mtshan med par chu klung chen po'i tshogs / /
rgyun chad med par 'bab na sems ldan kun / /
bsten pas thar ba'i go sar 'khrid byed pa'i / /
dam pa'i rjes su 'jug la cis mi brel / /
zas gtsang sras dang mtsho skyes rdo rjer yang / /
mu stags bon blon ngan pas gshe byed na / /
dus ngan 'di na rgyal sras spyod pa la / /
bdud rigs sdang ba rang gi ngang tshul yin / /
sra brtan bzod pa'i go cha dang / /
snying rje'i ral gri rnon po yis / /
zhe sdang dgra bo gzhom byed pa / /
khyod la su yis ci byar yod / /
de nas mkhyen dpyod kyis phyi'i dus rtags 'gyur ba sogs dgongs shing /
thun mong ba'i gdul bya'i dor mo rtsos gnang ba ltar ston yang /
don dngos por mngon par mkhyen pa nyid kyis dus mi bde ba 'ong bar dgongs te /
ri khrod du thegs rtsis kyis gdan sa rtsis sprod par thug pa na /
'ga' zhig ni bstan pa'i don du zhe zhag pa dang /
kha cig ni mdzes mdzas dang /
la la ni 'jig rten mi mkhyen pa la mdzad dgos par nye ba'i mnad mnad kyi sgo nas gsol ba btab /
rta lo'i bar 'chad nyan gyi 'phro skyong gnang dgos byung /
me sprul mjug tu khar kha tshe khur dpon po sogs dmag dang 'grul ba gtos shin tu che ba sleb /
de skabs 'jig rten grags pa'i rjes su 'brang ba mang po zhig sde gzar gyi 'dod pa mngon du gyur /
rje 'di nyid ni /
spyir yang ser dmag mi 'os shing /
khyad par dbyangs 'char sogs nas kyang don du mi 'gyur bzhig gzigs /
de yang sngon 'phags skyes pos shAkya bdun khri bdun stong bsad pa rgyal ba shAkya thub pas kyang btang snyoms su gzhol ba las thabs ma byung ba ltar /
sems can gyi las kyi 'bras bu mngon du grub zin pa rgyal ba rnams kyis kyang zlog mi nus pas /
dpon slob paN chen rin po ches gyang thugs dbang 'dus pa'i nges pa mi 'dug na'ang /
'gal ba med par dgongs te 'bras spungs su phebs nas /
dus rtags rten 'brel sogs kyi snyan 'bul zhus /
sa rta lha sa smon lam gyi srod skor zhig gi skabs /
phan bde legs bshad gling gi slob dpon pa rta'u ri khod pa phun tshogs bzang po dang mnyam du byung bas gsung 'phros zhig gi mus /
khong gri nged tsho da lo paN chen rin po che'i phyags phyir mnga' ris la 'gro rgyu yin zhes zer bas /
khyed rnams bsod nams shin tu che /
da lo der 'di phyogs su sdod mi rnams ni chags sgo rang che gsung /
de nas rim gyis sdo gzar gyi sgo dod de /
dga' ldan pho brang sogs nas bshol ba 'gab tshul mdzad kyang /
gtsang srid la 'phul bas mthong phyogs kyis nyan 'jog ma byas /
de mtshungs @# / /
rje 'di pas chos mthun gyi bka' phebs par /
spre rgan rnams kyis mi bzung nas / /
mjug ma med ces bzhad gang byed / /
ces pa ltar /
thams cad kyi blo la ma babs pa'i gros pa'i dkyil nas skyang phud la btang bas 'chad nyan 'jog rtsis kyis sku chas rnams 'ga' ru khang du bskyal /
sku dngos bla brang nas phebs ma grub gong du /
lha sa'i g.yul 'khrug skabs tshang mas ma bzhag pas lha sa bar phebs /
srog skyabs 'dra e 'ong gi rtsis gnang yang /
chur mthong gi skye po zhe sdang gi rang bzhin can rnams srog gcod pa kho na la dga' bas thugs bzhed dang mthun pa cher ma byung /
spyir yang snyigs ma lnga bdo bas 'khrug long mi bzad pa 'di lta bu dang /
khyad par ser dmag tu ming btags pas bstan pa 'grib cing 'gro ba'i phan bde la ches gnod pa'i dus ngan 'di lta bu snyam du thugs skyo ba dang snying rje phan tshun 'gran pa bzhin du gyur ba'i ngang nas se rar phebs /
hor zla bdun pa'i nang du brling log byung ste /
ser 'bras phal cher stag lung cher bteg skabs /
rje 'di pa rim gyis sog yul la thegs dgos pa byung dogs nas yer par bzhugs /
phyis 'di skor gyi gsung 'phros byung dus /
btsun pas chos min gyi las byas pa la dkon mchog gi bka' chad yin gsung /
dpon sa stag lung ba'i gnyer bas /
yer bar gtsang bas nyul mi btang ngogs nas /
dpon slob rnams nang du bzhugs su bcug /
phyi nas sgo lcags brgyab nas mdzod yin pa'i lugs su byas /
sngar nas thugs 'dris yod pa'i yer ba'i btsun pa karma brtson 'grus zer ba rig gis mi sna la skad cha bshad pas sku chas rnams shor ro / /
blang dor 'byed la ma rig sgrib g.yogs kyis / /
bde ba'i ched du sdug bsngal rgyu sgrub pa'i / /
'khrul ba'i skye bos bsgrubs pa'i mdun ma ni / /
byis pa 'ja' tshon 'dzin dang khyad par ci / /
mkhris nad can dag gangs ri gser mdog tu / /
snang ltar legs par bslabs kyang log par mthong / /
smig sgyur bsnyegs pas skom pa sel 'dod pa'i / /
rmongs pa'i skye bo rang mtshang gzhan la ngom / /
gzhan kyis bsags pa rang gis mi myong zhes / /
gzhung lugs mang por gsungs pa nges par brdzun / /
bden na sde 'khrug gzhan gyis byas pa la / /
khyod nyid yul gzhan 'bros de ci zhig lags / /
de nas slar stag lung nas do dam mdzad de /
dgon pa khag kyang so sor rang gnas kyi lugs tsam byung skabs /
rje 'di nyid kyang zhabs thang la yer pa nas gad kha sa brgyud de se rar phebs /
zhogs gcig tshogs su mang jar phebs pas /
grwa ba rnams sgo sogs ji bzhin med pa la dpags /
chas ka phran tshogs yod pa khur nas 'ongs pa dang /
snong ma chag pa g.yor sa ma rnyed pas /
thugs la /
bstan pa'i snying po ni rgyal ba tsong kha pa'i ring lugs yin /
de yang dus dbang gis 'di lta bur gyur 'gro ba dgongs thugs shin tu ngal ba byung /
de nas phyag dpe 'thor ba rnams 'ga' ru khang du blangs te sgrig pa gnang yang /
bar der srang mdo tshor blug pa'i shul gyi char lhags kyis chud zos pa dang /
dmag mi 'ga' zhig gis dpe cha'i steng du dud 'gro bsad pa'i khag @# / /
gis spags pa sogs shin tu ma rungs par gyur 'dug pas /
thugs bed spyod thub tsam yan chad glegs bam du mdzad /
de phyin tsha khang sogs 'o mi brgyal ba'i sar bzhugs su bcug /
zla shas ra ma rtser zhabs tog zhus nas bzhugs /
yer par sku chas 'dren par nyang bran blon po pa'i g.yag mang po yod pa ma byung zer gzhis ka sne'ur gtugs nas mi sna phab /
rje nyid thugs rgyal bzhengs te gtor zor 'phangs pas blon po bsod nams gum mo / /
de nas sgrub pa 'ba' zhig la thugs gzhol zhing /
sgrub gnas kyang dpon sa stag lung mas yeng pa brag gseb tu bzhugs /
'tsho chas kyi zhabs 'degs 'di nas byed gsung ba dang /
'ga' zhig gis ni rgyal 'ol dang e dags phyogs su thegs pa 'gab zer ba mang du byung yang /
dgongs pa la nyang bran pha bong kha 'di sngon tshes kyi rgyal po sreng btsan sgam pos sgrub pa mdzad pas grub pa thob ste /
mtha' 'dul yang 'dul gyi gtsug lag khang dang /
de rjes ra sa 'phrul snang gi gtsug lag khang rnams bzhengs te /
bod kyi phan bde rgyas par mdzad cing /
de nas bzung ste sad mi mi bdun rab tu ma byung yan /
sngags pa ral ba can brgya tsam dang /
mnga' bdag khri ral yan la rab tu byung ba brgya tsam pha bong khar bzhugs pas / /
tshes khrims dang rgyal khrims gnyis ka dar la /
de nas rgyal bo dar mas rab byung rnams bskrad pas bod 'khrugs te sil bur song /
de rjes dbus gtsang gi mi bcus bstan pa spel kyang /
pha bong khar dge 'dun gyi sde ma tshugs pa rgya bod 'khrugs pas /
rgyal lha khang dang r+wa sgreng la brling log byung /
de la brten nas dge bshes brag dkar bas pha bong khar 'dus sde btsugs pas /
lo mang bo'i bar du bstan pa dang sems can gyi bde skyid shin tu che /
gdan rabs bdun tsam nas cung zad 'gribs pa la brten /
hor dmag bod du lhags /
slar sa skya bas rgya nag po'i bla ma byas nas yar phebs dus pha bong khar zhig bsos dang /
bstan pa rgyas pa'i smon lam mdzad pas /
sa skya bas bod kyi bdag po mdzad pa'i ring bde skyid che yang /
lo bdun cu tsam nas sde 'di cung zad nyams pas sa phag 'khrugs te dbus gtsang thams cad mi bde bar gyur /
de nas theg chen chos kyi rgyal pos phebs nas bstan pa rgyas pa'i smon lam dang sde tshugs pa la brten /
phag mo gru pa'i sde srid kyis bod 'di lo nyis brgya tsam bde bar bskyangs /
de nas zhabs drung gong ma chen po'i dus lung bstan ltar /
bdud mi spun dgus phag tshang dkrugs te bod kyi bde skyid bshig /
de rjes chos rje bde legs nyi ma pha bong khar bzhugs pa nas bzung /
rab byung bcu pa'i sa rta yan la bod bde bar byung na'ang /
lo der dge slong brgyad grwa zhig yod pa ma mthun par so sor gyes rjes /
bod yul gyi rdo rje gdan du sde 'khrug 'di lta bu byung bas /
slar rgyal ba'i bstan pa rin po che 'phel ba dang /
sems can gyi bde skyid la dgongs te /
pha bong kha byang chub shing gi nags khyod /
yul nyi shu rtsa bzhi'i ya gyal /
de wI ko Tar bzhugs pa'i thugs thag bcad /
sa mo lug gi nang du phebs so / /
phyag na padma'i thugs rje'i sgyu 'phrul gar / /
@# / /
bsil ldan rgyal por shar ba srong btsan rje / /
sgrub pa'i bsti gnas byang chub shing gi khrod / /
bod 'bangs phan dang bde ba'i rtsa lag mchog /
gzhan phan khur 'khyer sems kyi mngog lnga pas / /
khyab bdag 'khor lo'i dbang phyug nyin mor byed / /
dben gnas 'chi ba med pa'i lam yangs por / /
drangs tshe gangs can bde ba'i padmo 'dzum / /
der yang thugs dam spros bcas kyi rim pa dpal 'khor lo sdom pa dri ba bu lus dkyil /
dpal rdo rje 'jigs byed bcu gsum ma /
de dag gi bzlas pa stong cho re la mtha' brten /
bla sgrub /
bsam gtan gyi sbyin sreg /
ye shes kya mgon po phyag drug pa /
las gshin /
zhal dmar nag /
dmag zor ma /
rnam sras sogs chos skyong skor gyi mchod gtor /
phyi gtor brgya rtsa /
bsangs mchod /
nyer lnga byung res kyi dpal gsang ba 'dus pa /
gzhan yang padma yang gsang sogs rgyud sde che ba'i rigs ji snyed dang /
gsol 'debs chos spyod kyi rigs kyang mang du gnang /
gtso bor spros med 'od gsal snang bzhi'i skor la thugs dam gyi mthil du bstar /
thugs dam gyi bogs 'don dang bstan pa dang 'gro ba la phen pa rgya chen po'i ltas ya mtshan pa mang du byung ngo / /
sngon nas stobs bcu'i go 'phang gang / /
brnyes kyang zab mo'i nyams len la / /
brtson par mdzad de rjes 'jug rnams / /
chos la bskul ba'i brda ru nges / /
lcags spre nang du dpon sa stag lung ma gshegs pa'i yar 'dren du phebs /
de dus byang rtse chos rje ngag dbang chos grags 'brom gling mar gshags pa'i gdung dga' ldan byang rtser drangs pa'i zhugs 'bul la phebs /
rgyal ba tsong kha pa'i phyag dril /
nA ro'i khrus bum gyis sna drangs pa'i 'bul nod rgya cher byung /
dgung lo re gcig pa lcags bya la sgom sde chos rje rin chen 'od zer /
lha rtse dbon mo sogs 'grul pa mang du 'byor /
sgom sde chos rje dang sgar ba grwa tshang gi slob dpon dung mkhan sogs kyis gsol ba btab ste /
'grel ba sgron gsal gyi dbu tshugs tsam dang /
bde mchog 'dod 'jo /
spyod 'jug /
rgyal ba tsong kha pa'i gsung 'bum thor bu /
thams cad mkhyen pa dge 'dun rgya mtsho'i gsung 'bum /
'dul ba'i gleng 'bum sogs mdo rgyud kyi bshad lung du ma dang /
kun rig gi dbang / /
bcu gcig zhal gyi dbang /
sgrol ma nyer gcig /
snar thang brgya rtsa /
chos skyong skor gyi rjes gnang /
sgrub yig gi lung /
dpal ri bo dga' ldan par grags pa'i khrid chen brgyad /
snying po don gsum /
dbu ma'i lta khrid /
lta ba spyi khyab sogs kyi skor yang mang du gnang /
hor zla bcu gcig pa'i nang du rje nyid kyi thugs sras dam pa chos kyi rje sngags ram ba zur btsun dpal 'byor 'phrin las rab rgyas dpal bzang po yang sku zhabs su 'byor /
phyag dpe dang /
thugs dam thang ka 'bri ba sogs zhabs phyir shin tu 'gyur /
mdo sngags gsar rnying gi gsung chos kyang 'di dag gi snga phyi kho nar 'phel /
skabs shig lha rtse dpon mos lha sa nas bton zer ba'i dpe cha 'ga' dang /
pha bong kha nas kyang gter 'don rgyu yod zer sku zhabs su 'ongs par /
brtags dpyad gnang bas gter yang zob dang /
grub rtags la yang thugs the tshom byung bas /
khyed rang gi 'phrin @# / /
las lha sar 'phel zhing /
gnas 'di nas gter bton nas bcud nyams 'gro zhes thabs mkhas kyis rdzong ba gnang /
mi ring bar dpon mo 'brum pa'i nad kyis thebs nas bka' dbang la gdan drangs /
rnam 'joms kyi bya ba khrus gnang bas /
de dgongs rmi lam du sprang bo 'dra ba'i pho mo mang po 'bog khres khur nas /
da mi 'jog par 'dug zer 'gro grabs byed /
sang nas khams bde bar byung zer /
rje 'di nyid gsung btsun pas dngos su bka' mi bkyan yang /
mdangs la brtags na gter dang rdzu 'phrul thams cad zog kho nar dgongs pa zhig yod par nges /
dus phyis kho bos kyang de'i gter lung yin zer mang du mthong bas /
mnga' bdag khi ral las ma gcig la bas sgron snga ba sogs mi 'grig pa'i rdzun gyi rdzob rtags mang du 'dug /
lar las 'bras mi shes pa'i mi snying kham can gyi byed pa la mtha' mi snang ngo / /
nyan rang zhi bder gzhol dang mtshungs min pa'i / /
dben pa bsten yang gzhan phan rnam g.yeng can / /
'du 'dzi 'phel yang rang don yal 'dor ba'i / /
rgyal sras dam pa'i mdzad pa bla na med / /
sgyu ma'i rta dang glang po'i sprul sgyur gyis / /
tshur mthong skye bo bden par zhen pa ltar / /
mig 'phrul rdzun gyis rmongs pa'i 'gro ba kun / /
me dong thas pas g.yogs la lag pa 'jug /
dus gsum sgrib med gzigs pa'i mkhyen spyan gyis / /
dus ngan zog po'i rdzun mtshang kun rig nas / /
dus kun 'dod dgu'i gter gyur lhas der / /
dus bstun thabs mkhas gsung gis rdzong bar mdzad / /
de yang theg pa 'og ma ltar na yang dag par rdzogs pa'i sangs rgyas kyang las kyi lhag ma'i b+thus zhabs la seng ldeng gi tshal ba sor bcu drug pa zug ste bsnyun pa dang /
theg pa gong ma'i dbang du byas na tshul bstan bzhin /
rje 'di yang za 'phrug gi snyun dam pos sku la btab ste /
sman dpyad sogs bcos ka ci byas kyang phan ngo che ba ma byung bas /
thugs dam gyi ngang rang du bzhugs pas gdangs bskyed che bar byung /
bar gcod sel byed du dpon slob paN chen rin po che spyan 'dren gnang /
tshe dbang brgya rtsa /
'gur drab / /
khyung dmar nag /
phyag rdor sogs kyi rjes gnang gsan /
de nyin nyi ma log pos ring ba dang /
nam mkha' la 'ja' tshon 'khrigs pa sogs ya mtshan pa'i rtags mang du byung bas mi rnams kyis zhing brjes par gleng /
byang rtse'i khri dang lcang ra mkhar thog sogs kyi snyan gsan byung yang /
bod 'bangs kyi bad thabs thugs la brnags shing /
rang nyid gdan sa che ge byas so zhes pa'i snyan grags la j-i mi mnyam pa /
'dzom pas mi phebs par thugs thag bcad /
rgyun gyi nyams bzhes dang /
ser 'bras rgyud stong smad mdo khams lho byang gi dge ba'i bshes gnyen mang po la chos kyi bka' drin stsal ba sogs rnam dkar gyi mdzad pa phan tshun 'gran pa bzhin du gyur /
bying gir gnam gyi rgyal brgyud lha btsun dang /
'gu ru hung tha'i ji sogs rgyal brgyud kyi rigs dums zhabs kyi padmor btud de dam pa'i chos kyi bka' drin mnos /
cha kar rgyal @# / /
bo sogs kyi bla ma co Ne chos rjer yang dbang rjes gnang 'dod chos lhug par stsal /
rje nyid kyi dkon po chos bzang ngad dam pos btab ste kho rang gis kyang 'chi bar thag bcad /
lha rje sogs kyang tsha mtsho ma du gyur skabs /
zhogs gcig bka' las /
mdang snying thig gi 'od gsal la gnas pa'i skabs shig /
sog po dge 'dun rgya mtsho'i rjes la 'brangs pa'i 'tha' 'dre cig gis dbon po la bar gcod byed pa shar bas /
de ring 'dre de rdzong dgos pa 'dug ces rnam 'joms kyi byab khrus dang bcas glud rdzongs gnang bas ma 'gyangs par nad las grol /
chos rje sngags ram par sgyu 'phrul gsang pa snying po'i 'phrel TIka g.yung 'grel gyi steng nas nyin re chos thun tshar gnyis ra /
gzhan yang snying thig gi skor sogs chos mtha' yas pa gnang /
khyad par gsang snying gi sgo nas chos grwa chen po dpal gyi rtses thang du grwa bskor gyi slab bston gnang bas /
snga 'gyur la rgyud bshad med dam snyam pa'i log rtog thams cad bsal ba yin no / /
gang zhig rtog ge'i rigs pas dus 'da' ba'i / /
yul grur theg mchog chos tshul 'di lta bu / /
skal bzang gdul bya'i spyad byar yod do zhes / /
sgrog phyir bshad pa'i zol gyis pho nya ma ngags / /
rgya hor dregs ldan mang po'i zur phud la / /
zhabs rdul chu skyes bkod pa mtshar du ci / /
lhar bcas 'jig rten kun gyi 'dren ba zhes / /
sgrog pa'i dbyangs 'di tshangs pa'i yul du ldir / /
shing pho byi ba'i lo la chos rje byams pa rgya mtsho'i sprul skus gtsos pa'i 'grub tshan shin tu che ba sleb /
dam pa rnams zang zing gi 'du 'god lhur mi mdzad kyang /
'gro ba'i bsod nams kyi zhing du mkho dgu'i yo byad ji snyed phul /
bdog pa rnams ri khrod kyi mthun rkyen sogs su bsgyur /
don ldan du mdzad /
lo snga ma rnams su phyag g.yog sna tshogs kyi stabs nas sku chas thang lhod ci rigs byung /
phebs sgor 'phrin las phun tshogs zer ba zhig yod pa de nged dang lo khams mthun pas lag g.yog byas na 'gyur ba yod /
ma shin do zhag tsam sleb yong gsung ba ltar /
bka' bcu 'phrin las phun tshogs sku zhabs su 'byor /
'di dag gi snga gyir 'dod chos zhu ba /
gsang bde 'jigs gsum sogs yi dam gyi bsnyen sgrub dang /
nyams khrid skyong 'dod dogs gcod zhu ba la dka' bcu rab 'byams sogs du ma la la lo shas /
'ga' zhig dbyar gnas tsam sdod mi nyung mtha'ang bcu re tsam star chags su byung bar /
dad 'bul bsngo rten gyi steng nas nyin re ja gnyis re dang /
gzhung du zhu ba gnang ba'i phogs sogs 'tsho chas kyi mthun rkyen dang /
gtso bor rgyal ba tsong kha pa'i mdo sngags kyi gsung rab rnams kyis thog drangs pa'i grub mtha' ris su ma chad ba'i 'dod chos kyis tshim par gnang /
shing glang lor ju nang thub pa tha'i ji sogs byang phyogs hor sog gi yul gyi skya ser ji snyed 'byor /
grwa tshang chos rje bsod nams bkra shis dang /
du ral nang so gnyis kyis gsol ba btab nas /
bod kyi rdo rje gdan lha sar gdan drangs /
rdo rje 'phreng ba zhe lnga ma'i dbang /
bde mchog dril bu lha lnga'i dbang /
rta mgrin yang @# / /
gsang /
thugs rje chen po sogs kyi dbang lung rjes gnang mang po'i chos kyi sgo 'phar zla ba gcig tu phye /
khyad par gsang 'dus ye shes zhabs kyi dbang gi dgongs mo sa g.yo ba sogs lngas ya mtshan pa mang du byung /
de dus thams cad mkhyen pa yon tan rgya mtsho'i dngul gdung thu med kyi dpon po hung tha'i jis sbyin bdag byas nas bzhengs pa'i rab gnas la dpon slob paN chen rin po ches gtso gnang ser 'bras kyi slob dpon las thog zur pa thams cad 'dus /
rab gnas dga' ston gyi tshe / /
rje 'di dang sgo mangs slob dpon chos grags rnam rgyal gnyis gsang sngags gsar rnying gi mtshams la chos kyi 'brel gtam mdzad pas lung rigs gnyis ka'i sgo nas sgo mang slob dpon rmeg med pa lta bur mdzad pa ni /
dbang phyug gi mdas grong khyer sum brtsegs bzhin no / /
bar khams nas 'phags pa lha phebs te /
thog mar ni bka' chos shig gsan bzhed yin pas dgongs 'dus zhu zer /
de yongs rdzogs ma thob gnang bar thugs mtho dma' re che yod tshod du gda' bas rjes ma chos ni ma zhus 'dug /
mai tri brgya rtsa'i dbang chog zhig bskul nas /
gsal ba'i sgron me zhes pa thugs rtsom gnang /
me stag smon lam che chung 'jugs par shar tshe /
dpon slob paN chen rin po che phebs lam du thugs brel gyis g.yengs nas cung zad 'gyangs pas /
smon lam chung bar ma phebs dogs /
'phral du dga' ldan pho brang nas snyan gsan gnang ba ltar /
ra mo che'i smon lam gyi mgon du phebs kyang /
paN chen rin po che phebs grub pa nas /
smon lam yongs rdzogs kyi mgon ni gnang ma dgos /
me yos kyi ston mjug /
nged la bka' mi nig gnad byung ba de 'ong rgyu'i dgongs mo zla bo gnyis tsam dang lhan du yod pas blo bur du phyin rlung ye med par nang du rlang dmar gyi skor tshub byas /
de'i khrod du mi dmar po zhig gcag gis mthong 'dug /
phal cher beg rtse 'di bga' nyan bran g.yog rang byed pa cig yod dug pas /
phyag bris kyi pho nyar sngon du 'ongs pa zhig yin par sems so / /
pad dkad tshal du b+h+ra ma ra / /
nyal 'gro'i rdzing bur ngang mo dkar / /
skal ldan yongs kyi gtsug phud de / /
khyod zhabs bsnyen la ngang gis 'du / /
tshul khrims dri dad kyis bos pa'i / /
dug gsum tshad gdungs glang po rnams / /
nges legs bsil ba'i bde tha de / /
'thob phyir tsan dan khyod drung lhags / /
sdug bsngal gzhom pas sman pa ste / /
bde ba ster bas ri dags mig /
sku gsum gling 'khrid deng dpon che / /
rgyal ba'i bstan la bshes gnyen tshul / /
sku'i 'phrod bsten du e'i chab tshan la phebs /
de yang gdul bya'i ngor chab la zhugs par ston pa tsam ma gtogs /
don skun phebs pa sogs kyis nga ras las e phyogs phebs par mi 'char zhing /
'dul dgos kyi gdul bya lhag ma mang po'i don du dgongs te mthong thos dran reg bka' 'brel gyi sgo nas rnam dkar gyi las rlabs po che bskrun /
khyad par ri sgo chos sder phebs nas sman bla bde gshegs bdun gyi dbang /
chos skyong skor gyi rjes gnang sogs 'dod chos du ma dang /
ja gos dar sogs zang @# / /
zing gi 'gyed kyis tshim par mdzad / /
grwa pa rnams kyis /
zhal snga nas byams pa brtan pas mi tshe hril po bla ma mdzad pa las zhal snga nas yon bdag thengs gcig phebs pa lugs gnyis nas dga' ba byung zhes gleng /
gsol dpon rab brtan gyis gtsos pa'i skye bo mang po yan lag brgyad pa'i brlab khrims la 'god par mdzad /
phebs zhor chad dkar rdzong du zhabs drung khri pas bsnyen bkur gya nom pa dang bcas snying thig zhu ba'i snyan gsan phul /
'on kyang skyid shod du thugs rings pas 'phral du 'bul ma thub /
slar sgrub pa'i bsti gnas nyid du phebs /
dge 'dun bcu phrag re lhag par lo re bzhin dbyar gnas dgag dbye gso sbyong sti gzhi gsum gyi phyag len dang /
rgyun ldan du bstan 'gro'i phan bde'i ched du /
snga ja la sher snying tshar sum cu /
nag po skor gsum /
dmag zor ma /
rnam sras /
zhal dmar nag /
trag shad /
dpal lha sogs kyi mngon rtogs /
dgongs ja la bskang gso /
gtor bsngo /
smon lam shes brjod bar /
nyer lnga byung res kyi gsang 'dus mngon dkyil gyi rgyun 'dzugs par gnang /
lo star chags su dgag dbye ston mo'i dge 'dun gyi pa snyen bkur grong smad nas tshang rje 'di pa la gus pa'i stabs nas gang lcogs byed kyi yod 'dug /
rdo rje 'chang chen po'i lam rim /
byang chub lam rim /
dbang lung khrid sogs so so'i re 'dod dang sbyar te chos 'phel bar mdzad /
'di dag gi snga phyi rnams su legs bshad kyi thugs rtsom gnang ba yang /
se chen bla mas bskul nas /
'jigs byed kyi chos 'byung nor bu'i phreng ba /
rgyud pa dbu mdzad rab 'byams pa yon tan rgya mtsho'i dor dpal rdo rje 'jigs byed kyi 'phrin las bzhi'i sbyin sreg byed tshul dang /
sman bla bde gshegs bdun gyi dbang chog phan bde'i 'byung gnas / /
rgyal legs bshad sgrog pa'i tshal gyi ri khrod spyi sos zhus nas /
thams cad mkhyen pa dge 'dun rgya mtsho'i bla ma mchod pa'i rnam bshad /
nang so che 'phel gyis byang gter thugs sgrub kyi mngon rtogs gsar ma ltar lhug 'don zhig bskul nas sgrub thabs dngos grub rgya mtsho bum bskyed dang sbrags pa /
zla dkar chos rjes bskul nas /
rgyal ba tsong kha par 'jam dbyangs zhal gzigs chul brdas bcings pa'i 'grol blo bzang dgongs rgyan /
gzhan yang byes kyi phur pa'i lo rgyus /
bde ba can smon lam gyi 'grel pa sogs gsol 'debs smon lam zhal gdams dri lan gyi rigs dang /
bstan bcos mngon rtogs rgyan rtsa 'gral gyi TI ka shin tu rgyas pa /
rgyal chab rin po che'i rnam bshad kyi dgongs don lhug par ston pa gangs khrod kyi phar phyin yig char ltos par legs pa zhig gnang /
rkun ma zhig gis dar po che brkus bar /
ri khrod pa rnams kyis dar po che snangs chung yang 'di rigs mangs na rjes sor ri khrod mi chags bas /
'di la mngon spyod kyi rtags thon pa zhig dgos zhus pas /
beg rtse'i las sbyor gyis lo ma 'gyangs par mi de gum /
drag las gnang na r+wa snubs dang mtshungs pa'i mthu bo che zhig yong nges kyang /
rtsal 'don mi gnang /
bka' phebs la yang @# / /
rje mi las /
dam chog la sems pa'i rnal 'byor pa gsungs pa yin zhes lung 'dren 'phral 'phral gnang /
'brug lugs pa'i bzang sdings sku skyes /
rgya bod kyi skad shan sbyar sdeb sbyor sogs yod pa'i zhu yig snyan ngag gi lam nas drangs pa zhig phul bar /
zhabs phyi ba rnams kyis /
da res 'di ga dang mtshungs pa'i bka' shog gnang ba legs zhus pas /
da nged rang ri khrod du bsdad nas g.yeng ba gang chung dang dge sbyor gang 'phel la gtso bor byed pa las /
tha snyad spros pa'i rigs kyis dgos la chung /
'di la lan de 'dra zhig byas na /
slar khong gis de'i lan byed /
yang lan gyi mno bsam gtong dgos yong bas /
de thams cad kyi tshab tu dmigs rkang re bskyangs kyang sleb tshed cig yong gsung /
de ni rje nyid la de 'dras ltos pag la mchis kyang /
dus dbang gis dben pa bsten nas slar rnam g.yeng kho na don du gnyer ba'i lha bu'i bdud kyis zin pa mang bas rjes 'jug la bag yod par gdams pa'i dgongs pa can no / /
kye ma 'jig rten 'di na ci yang snang / /
mkhas rnams rtsom pa'i rnam g.yeng spong ba skang / /
blun po ldab ldib yi ger 'god la brtson / /
go rim ldog pa'i byed po su zhig yin / /
rtag 'dzin skye bo nges par 'byung ba'i ched / /
long med nyams len sgrub la brtson ston yang / /
'chad rtsod rtsom pa'i grags snyan stong gi rgyud / /
brdung ba'i sgra de srid 'dir su la bsnyon / /
bka' gdams kyi phyag len la thugs shin tu dgyes pas /
dbyar gnas ngang dus bzang mang por /
gnas bcu'i sgrub mchod snar thang pa'i lugs bzhin phyag len du gnang /
sa pho 'brug gi lor chu 'dzin gyi sgib g.yogs sogs med par nam mkha' g.ya' dag bzhin du nyin byed dbang po'i 'od mog mog por gyur pa la brten /
skye 'gro phal cher yid tsham tshom du gyur cing /
'di 'dra gang gi rtags yin nam zhes gleng skabs /
grub thob mdung rtse ras pa'i dpon brgyud chos rje lhun grub rgya mtsho dang /
ye ge drug pa'i 'phrin las pa bla ma dung dkar ba sogs du mas /
rje 'di pa'i drung du dri ba zhus par /
ma 'ongs 'byung 'gyur gyi rim pa bshad pa'i lung bstan lnga pa /
yangs pa'i rgyal khams bde thabs kyi sku rim dge bskul gyi rim pa phan bde'i 'byung gnas zhes pa gnang /
de ni 'ga' zhig ltar the'u rang brten nas smra ba dang /
la la pho tshod dang /
rna ba gsang po 'phar gtam nyan pa dang /
byung rgyal du lung bstan mngon shes 'chad pa sogs mthar rang g-i rdzog rtags skyel pa tsho dang mi 'dra ste /
nges don du mngon par mkhyen pa chags thogs mi mnga' yang gdul bya'i dor rtsis dkar nag dbyangs 'char la gzigs pa /
slob dpon chen po'i lung bstan /
lho brag grub chen gyi gsung /
bla ma gong ma tshang thub kyi gsung /
rje nyid kyi dngos nyams mnal ltas sogs du ma zhig sgo bstun gnang bas 'khrul pa ga la srid /
de skabs tshur mthong skye bo byis pa dang 'dra ba du mas /
byung nam mkhar lding ba la khyim byas 'phya ba rang mtshungs pa'i gtam sna tshogs zer yang /
rab byung bcu gcig pa'i sa sprul nas lugs 'brug bar @# / /
gyi dus rtags rnams la /
nad rims dang /
a sa lang la brten pa sogs dus 'khrug lho byang mang por byung song ba thams cad kyi sbyong yul du grub /
kun gyis dmigs brtse mar sgril gsung ba ni /
bstan 'dzin chos rgyal gyi lung gis gangs ris bskor ba'i ljongs 'dir mnga' sgyur ba'i brda'o / /
lkog gyur chos kyi gzugs brnyan rnams / /
mkhyen pa'i me long ngos shar tshe / /
kun mkhyen padma ka ra dang / /
dbyer med yin par da gzod nges / /
sa sprul hor zla dgu par /
nged tshol dpon gnas su 'ong dgos tshul phebs pa ltar phyin /
bzhugs gral tshor lo rgyus kyis 'byams klas shing /
drung 'tsho sog sgor gyi spyil bur ja bzhes sar 'dul ba'i ljags bshad cig gnang gi 'dug pas /
bla ma mkhas pa zhig yod 'dug snyam pa tsam ma gtogs ma byung /
de skabs nas zhabs pad bsten nas zab rgyas chos kyi bka' drin zhus na /
rgya mtsho las chu bcu ba ltar ljongs 'dir 'gyur ro cog gi chos la gang dgos su spyad chog pa zhig 'od rgyud 'dug kyang /
de dus rtog ge'i log rtog gis dad pa bsgribs nas thal 'gyur gyi 'phreng ba ma gtogs /
gzhan gang la yang khyad gsod kyi dbang du song bas /
phyis su bsams tshe chos kyis 'phongs pa'i rgyu yin par gda' /
rje 'di rang re la thugs rjes 'dzin pa'i shugs kyi sa 'phral 'phral bslab ston bka' shog gnang skabs shig /
khyod kyis mgon po zhal la bsnyen sgrub /
bsten mchod byas na mtshan ma myur bar 'ong ba 'dug /
rgyu mtshan sngon sa phag gnyis 'gras dus sa skya nas chos skyong 'di phag gru dpon blon thams cad la rbad yun ring bas 'phyong rgyas tshor za kha yang zur /
'di 'dra'i rigs tshur khugs te g.yang du lon pa cig kyang 'od zhes gnang /
lcags rta bar khams nas ba so sprul pa'i sku byon /
bdog pa'i 'bul nod kyi bkur sti gya nom pa phul /
bde mchog lU i pa'i dbang bzhi yongs rdzogs zhus /
lcags lug zhal snga nas sku skyes rgyud kyi 'chad nyan 'jog rgyu yin pas bla ma gnang dgos tshul gyi snyan gsan byung yang mi phebs pa'i bka' gsal gnang /
khar kha dpon po a khas ta'i chin /
cha kar sku skye /
co Ne chos rje sogs byang 'grul mang du 'byor /
dbang bka' rjes gnang lung sogs kyis so so'i re ba yongs su bskang /
tsI Na'i yul gru las 'ongs pa'i dngos po 'gro ba'i legs spyad kyi rgyur bskrun /
chu sprel lo sku shin tu bsnyun pa zhig byung bas /
'ga' zhig gis da lo bar gcod che ba zhig mi yong la che zhes zhus par /
nged gnas 'dir sleb nas rten 'brel mang du brtags par da lo cung zad 'tshe ba tsam yod na'ang /
rim gros zlog par 'dug /
lo drug gi rin sdod bsam pa yod gsung /
chu bya hor zla gsum pa'i nang du dga' ldan pho brang du phebs /
nged kha shas la zhal bram gzugs kyi bla ma'i rnal 'byor /
nA ga rak+sha /
bla ma drag po /
thugs rje chen po'i dbang /
dur khrod bdag po rnams kyi rjes gnang stsal /
phebs gdong du chos dang 'brel ba'i bslab ston yang mang du gnang /
shing khyi'i dbyar smad sku shin tu bsnyun pa'i tshul bstan /
nyi thang drung 'tsho bas @# / /
gsol sman dang /
phyag g.yog rnams kyis grwa pa phan tshun /
rgyud stod smad tshor mang 'gyed sogs sku rim mang du bsgrubs /
ri khrod kyi 'dus pas brtan bzhugs phul bas mya ngan las mi 'da' bar dgongs pa gtad de sku tshe byin gyis brlabs so / /
mkhas btsun bzang por grub pa'i khab len rngos / /
'phags nor bdun gyi lcags phye bsdus pa na / /
srid 'di'i 'byor pa'i rdul mang kun dred nas / /
ma bsdus par yang khyod kyi drung du lhags / /
las nyon skye 'chi'i 'phrang las brgal zin kyang / /
skye dang gshegs pa'i sna tshogs cho 'phrul gyis / /
mtha' bral lus can mya ngan 'das pa'i sar / /
'khrid 'di theg chen 'phags pa'i ngang tshul lags / /
zug rdu spangs kyang sman dpyad nye bar bsten / /
bdud bzhi bcom kyang mi mthun zlog la brtson / /
'ja' lus grub kyang lus kyi mthu dman skad / /
rang dbang gyur kyang gzhan gyis phan ltar ston / /
shing phag nag pa zla ba'i nang du sngar nas bka' bzhes yod pa ltar /
nged kyis pha bong khar sku gzhogs su phyin /
zla ba phyed gnyis la thug gi bar du zhabs kyi padmo bsten ta /
gsang sngags gsar rnying gi dbang lung 'khrid man ngag ji snyed cig lhug par stsal /
rgyal ba tsong kha pa'i gsung sgros rin po che yig chung nyer gcig gi ljags lung skabs /
yi ge ram btab na rje'i gsung ngag rnams rim gyis nub dogs tshul 'dug ces mkhas grub rin po che'i gsung rnams byung bas rkyen byas spyan chab shar mar shor te yug cig ljags klog gi 'tshams 'jog dgos byung /
lar rgyal ba gnyis pa'i bstan pa 'di thubs rang la gcags pa'i nyams chen po brjod las 'das par gda' bas /
rje 'di zhal bzhugs skabs /
ris med chos la mkhyen pa che bas grub mtha' mi gtsang bar gleng mkhan mang po yod de /
grub mtha' gtsang gtsang mo tshos kyang /
rgyal btsong kha pa'i bstan pa la thugs zhen bcos min rje 'di pa tsam dga' bar mchis /
phyag dpe dpe khrid rtsig pa'i tshe yang /
rgyal ba gnyis pa'i gsung rab rnams steng kho nar 'ong ba gnang /
gal por 'og tu chung na bka'i kyon /
bskyed rim gyi rtogs pa mthar phyin pa'i rtags kyi gsung thol byung du yang yang gnang /
slar zhib tu zhus na sbas pa'i brtul zhugs 'dzin /
ngang sku gzhogs na yod dus gcig rdzi bo zhig rbab la shor nas shi ba'i bsngo zhus byung bas de ma thag bcos min gyi snying rje chen po bla na med pa'i rnam pa dang bcas smon lam gyi thugs 'dun gtad /
slar sku mdun gyi mi tshor sbub zo'i rnam pas ji mi snyam pa lta bur bzhugs /
thugs dam brtag pa 'ga' zhig zhus pas /
lta snang du phyag 'phreng la brtsis pa'i mo zhig gnang /
bka' phebs gang gnang thams cad kyi thog kho nar song /
don du ni ye shes ky-i gzigs pa ste /
'phreng mo de nged la slob pa gnang byung bar /
lag tu blangs tshe yid gtan rung ba ni ci yang ma byung /
gzhan la yang de dang 'dra ba byung ngo / /
rin po che dangs ma ba'i lugs kyi sngags 'khor gyi phyag khrid gnang tshe lag sbyongs byas pa'i 'khor lo @# / /
zhig gong lar btsugs pas /
rlung tshub chen po blo bur du byung nas 'khor lo khyer /
bka' las /
da res lag len dngos gzhi min na'ang 'tshub kyi rnam pa yin nges su 'dug pas ya rnams 'phral du bsubs pa lags gsung /
bla med kyi bka' dbang che ba re gang gnang yang dbang rdzas mchod pa yo byad phra mo tshun la yang so so'i bshad srol ltar zhib tu gnang ba ma gtogs sla chos gtan mi gnang /
'khrid phyag bzhes kyi rigs kyang bla ma 'di 'di 'dra bzhed ces zhib cha shin tu che /
rjes sor dmigs khrid kyi khyad 'ong zhes blor 'jags thabs kyi bslab ston 'ba' zhig gnang /
nyin gcig 'jigs byed kyi 'khrul 'khor las 'phras nas /
dbang gi las kho na la bsngags brjod dang /
don gyis byed dgos pa'i brda lta bu gnang /
de skabs rang bzhin gyi bka' phebs yin nam snyam pa las mgo /
phyis bsams tshe lo de'i 'jug tu khar kha a sa lang 'ong rgyu yin pa la dgongs par 'dug /
bka' chos kyi 'tshams la gsung 'phros kyi rigs sngon byon gyi lo rgyus /
rgan rabs kyi ngag sgros kyis mtha' brten pa ma gtogs rgyu mtshan dang mi 'brel ba'i dug gsum gyis kun nas bslang ba'i long gtam gsung ba ni ma thos /
tshur 'ong khar thos bsam sgom gsum byed lugs sogs kyi bslab ston dang /
da 'gyangs med bsnyen rdzogs cig kyang sgrub ran pas /
paN chen rin po che mkhan por gdan 'dren dgos pa sogs zhib rgyas kyi bka' phebs gnang /
hor zla dgu pa'i nang du a sa lang dmag gi dpung chen po dang bcas te 'dam du 'byor /
slob ma thog yong sha bu'i dpon khag bzhi tsam bcom pa sogs kyi drag shul gyis bod rnams skrag cing /
rgyal ba gnyis pa'i bstan pa la mi bskun pa'i blo yod pa 'dra zhes phal cher yid gnyis su gyur kyang /
rje 'di nyid kyis skyon du 'gyur ba mi 'ong ba'i bka' gsal phyag bris su gnang /
de yang sog dmag des sbyir bstan pa dang bod khams la mi dge /
khyad par rgyal ba tsong kha pa'i bstan ba la ngan sems 'chang ba mkhyen te /
dpal rdo rje 'jigs byed kyi rgyud rtog pa gsum pa'i don rgyas par bshad pa khams gsum rnam par rgyal ba'i nyi 'od kyi 'phrin las rnam bzhi'i sgo nas sdang sems zhi ba /
spa bkod ba /
dbang du bsdu ba sogs kyi las sbyor dang /
a sa lang la yang rgyal ba gnyis pa'i bstan pa la gus mchod lhur blangs na 'di phyir dge ba'i zhal ta dang phyag tham gnang ngo / /
mi bsrun skye bo'i sdang sems mun pa'i dpung / /
rmad byung thugs rje'i 'od kyis rab zhi bas / /
thub bstan pad mo'i 'dab ma rgyas so zhes / /
snyan grags phyogs bral bu mo'i 'gram par bkod / /
rang bzhin gyis stong tha snyad rten 'byung du / /
grub phyir gnag pa'i yid kyang gnyen gshin par / /
gyur pas zla ba'i zhabs kyi ri mo'i bar / /
'o ma bzhos pa'i ngo mtshar gnyis pa byas / /
sog po'i dmag gis yar 'brog phyogs su brgyugs pa la brten /
me byi'i dpyid ka gtsang sa nas /
bod khri skor bcu gsum gyi dpung gnam mtsho le gong du bteg /
bod sog gi mdun 'chings gleng bar gtsang nas 'gro dgos tshul byung ba ltar /
@# / /
nged rnams 'phan yul rgyal lha khang bar phyin /
tshur lam pha bong khar sku gzhogs su 'ongs /
bka' chos kyi rim bzhu ba dang bcas zla shas sdod rtsis yin yang /
nye skor tshor 'brum pa mched pas /
zhag bcu skor gyi bar las sdong pa ma shar /
'on kyang /
sleb nyin spre zla'i tshes bcu dang 'grig pas /
de nyin rang thun drug gi ljags lung dang /
sang nas bzung 'dod sbyar gyi bka' chos rnams lhug par stsal /
bka' las /
da lo'i 'brum nad 'di yang mtha' dmag bod du lhag ches pa'i mtha' 'di'i kha rlangs yin pas /
rgya 'gong gnad la gzir ba'i skor 'di lag len du bstar dgos tshul gyi bslab ston dang ljags khrid gnang /
dge 'phel du sleb 'phral lag len byas pas rmi stas kyang phebs sgo bzhin byung /
de dus bstan pa dang sams can gyi don du yun ring por bzhugs dgos pa'i gsol ba btab pas /
brag dgon du skye brtag gnang ba'i lo rgyus sogs gsung zhing /
nga lo don drug pa yin pas /
da yun ring a sdong mi shes zhes zhal gyis bzhes pa ma byung /
sku skye ba gang du bzhes zhus par yang /
sngar slob gnyer gyi mas la ri khrod nyag bskyangs nas sgrub pa zhig byed rgyu byung na dag pa'i zhing cig tu skye e thub kyi 'dun pa yin na'ang /
bar du rnam g.yeng dang dkor gyi dbang gis rang dbang 'dus ba zhig dka' bar 'dug kyang /
rgya hor dbus gtsang sogs su skye ba len 'dong ni med ces bka' phebs /
de yang thugs dbang mi 'dus pa sogs ni dgongs pa can du nges shing /
lo sngon ma'i skabs thun drug ma'i skor nas 'phros te /
'di nas gnang gi e yod zhus pas /
ma chag pa rang byed kyi yod lags /
rnga yab padma 'od kyi gzhal yas su 'gro dgos pa zhes bka' phebs pas /
theg chen 'phags pa snying rje dang smon lam gyi dbang gis skye 'chi'i tshul ston pa ni /
bu pha khyim du 'gro ba las kyang ches sla'o / /
bka' phebs rnams la brtags na /
thams cad mkhyen pa dge 'dun grub kyis /
rgya nag tu chos dar po med 'dug pas skye ba len pa'i shes 'dod mang gsungs pa ltar /
mtha' 'khob kyi yul dam pa'i chos kyi snang brnyan tsam las med pa rnams la ni /
rje 'di nyid sku skye ba mi bzhes par gtan tshigs su grub la /
dbus gtsang gi phyogs su gdul bya'i 'phro ma dang /
sangs rgyas byang sams kyis bskul te sprul pa'i rnam rol ston pa yang grid mod /
de yang nyi ma shar ba na mun pa'i tshogs mtha' dag dang gis 'joms pa ltar /
gzhan gyis 'gegs par mi nus pas /
sku gsung thugs kyi mdzad pa ngo mtshar ba'i tshul rang babs kyis ston pa las /
phab g.yo sgyu can gyis gtam sna tshogs su sgrog pa /
grwa rigs sbyin bdag gi tshod 'ding ba sogs mun khung du mda' 'phen pa'i sbyor ba tsam la ni yid rton par mi nus so / /
hor zla bdun pa'i nang du a sa lang mi bzang dang bcas jo mjal la 'ongs /
rje 'di nyid mjal te /
legs nyes kyi brtag pa zhu ba dang /
zang zing gi 'bul nod mang du byas /
dam sal gyi rnam bas nam mkha' shin tuM tshub cing /
khyad par dge 'phel gyi ri rgyud nas sna drangs /
pha bong kha'i bar sar ba drag tu babs /
da 'phral @# / /
bskang bshags dang gtor 'bul sogs mdzad pas nam mkha' dangs /
brtag pa yang /
as lang phar mtsho khar log na pha dang e 'phrad zhus pas mi 'phrad cing bar chad che ba 'dug gsungs /
pha'i blon po tha'i cing gis nga 'di nas mgyogs par mtsho khar phyin na dpon po dang e mjal /
sde rnams 'tsham por e yod /
dpon sku khams e bzang zhus pas /
da lta sde yang 'tsham por yod /
dpon yang sku khams bzang bar 'dug /
khyod dang dpon mi mjal gsungs /
tha'i cing gi bsam pa la /
dpon sku khams bzang /
sde 'tsham por yong na zla ba gnyis gsum la nga mtsho khar ni sleb 'gro /
brtag pa 'di ci 'dra yin bsams pa shar ba rjes su gleng brjod gyung 'dug /
de nas zla ba drug thog la bar khams su a sa lang dpon g.yog nang 'khrug dang /
mtsho khar o rod kyi dmag gis bcom pa dus mnyam du byung ngo / /
grangs med 'gro la brtse ba'i chu rgyun gyis / /
thugs rje'i zhing sa dus dug brlan pa las / /
legs nyes 'byung 'gyur gsal ba'i 'bras bu'i khur / /
ris med skye dgu'i thos 'dzin rgyan du ldem / /
ma 'ongs mngon sum ston pa'i gsang ba'i tshig /
mtha' 'khob rje 'bangs rna bar bsgrags pa na / /
log rtog can 'ga' the tshom khyogs 'chang yang / /
drug gi zla bar mtha' dag mngon du gyur / /
me mo glang gi lo la dbyar gnas sogs sngar bzhin rgyas par gnang /
gnas bcu phyag mchod kyi zhal bkod dang /
tha ma'i zhal gdams mang du gsungs kyang mi bzhugs pa'i brdar ma go /
dgag dbye grol rjes hor zla brgyad pa'i tshes brgyad nas sku cung zad bsnyung ba'i tshul bstan /
nyi thang drung 'tsho ba sogs kyis 'phrod bsten mang du byas kyang gdangs bskyed cher ma byung /
snga mo nas dgung lo don bdun las mi bzhugs pa dang /
rig 'dzin rat+na gling pa'i rnam thar du khams lcags yin pas bzhur yang mi btub gsung ba'i lung 'dren yang yang gnang ste /
khyed nye 'khor rnams kyis ga bur dang bul tog sogs lcag rtsol gyis /
kho bo lcags khams yin pas lo gcig gi bar sreg mi btub /
rten sman sku cam las ma thub kyang gnas 'di khar bzhengs pa 'gro don che gsungs /
brag sna chos rje lha sar 'byor 'phral sku gzhogs su phyin par sku shin tu bsnyun pa'i tshul ston skabs yin 'dug kyang phyag gnyis kas phyag dbang non chen dbu thug dang /
rnam rgyal grwa tshang gi bla ma byas pa legs / /
grwa tshogs tsam yong ces dri ba sogs dgyes dgyes gnang /
tshes dgu dang bcu'i nyin nam mkha' la yang yang gzigs kyin bzhad mo dang bcas te dgyes pa'i rnam 'gyur mang du mdzad /
de la dgongs gzhi che ba yong tshod du 'dug kyang 'di zhes brjod pa'i yul las 'das so / /
tshes bcu gcig gi srod dus la zab zhi spros bral 'od gsal chos kyi sku mngon du gyur cing /
zhing 'di'i mdzad pa tha ma bstan te gzugs sku chos dbyings su thim /
'di skabs nged tsho rgyal phyogs nas yongs te dga' ldan khang gsar du 'byor tshe /
dag ba'i zhing du gshegs nas zhag gnyis song grub 'dug pas ngos kyis mjal ba'i skal ba dang ni bral /
gdung mjal zhig la 'gro 'dod byung yang /
lho byang nas yong mi mang ba sogs @# / /
kyi rnam g.yeng gis rang dbang ma thob /
de yang sems ngo ji bzhin ma 'phrod pa'i skyon du 'dug go /
'gyur med chos dbyings ngang gcig kyang / /
gnyis med gnyis su shar ba yi / /
sna tshogs sprul sku'i zlos gar de /
mkha' la mkha' yi sbyor ba bzhin / /
'di snang la zhen 'dzin pa can / /
chu shing 'bras ltar grub pa'i gzugs / /
rdo rje'i sku yang 'jig tshul gyis / /
rnyog bral chu mtshor gsal bar shar / /
zhag bdun gyi bar dad ldan gsol ba 'debs pa rnams kyi ched dang /
dmangs phal pa rnams kyi dad pa'i gsos su thugs dam la bzhugs pa'i rtags /
dri bzang pos khyab pa dang /
sku mdangs ma yal ba sogs byung /
khyad par 'chi ba 'od gsal chos kyi sku a ti yo ga'i don las mi '+nga' ba'i rtags su /
nam mkha' g.ya' dag pa la 'ja' 'od kyi gur /
rtsibs shar /
gyen 'dren /
thig le'i rnam pa nyi ma mang du byung ngo /
'ong skor tshom bu chu yi sgron ma sogs / /
nang du ji bzhin mngon du gyur pa'i rtags / /
phyi rol skye bo'i mig la ston pa ni / /
rgyu 'bras bslu ba med pa'i ngang tshul ngom / /
tshes bcu dgu'i nyin da lta'i dga' ldan khri thog pa chos rje chos rgyal ba smad rgyud grwa tshang gi sob dpon las thog pa yin pas /
dpon slob thams cad kyis gdung mjal dang /
sku gdung rin po che'i sku gzhigs su 'dus pa'i smon lam mgrin gcig tu gsungs pas 'tshams sbyar te /
'chi ba 'od gsal chos kyi sku las bar do longs spyod rdzogs skur bzhengs pa'i rtags su thugs dam grol /
gdung chog la dge slong ri khrod pa rnams kyis dpal gsang ba 'dus pa'i dkyil 'khor gyi cho ga'i sgo nas kun tu bzang po'i mchod pa'i sbrin zad mi shes pa 'bul ba dang /
rgyud stong smad tshor 'dus pa'i stong rtsa /
sen 'bras dge gsum la mang 'gyed /
dpon slob paN chen rin po che sogs bla ma rnams la thugs dam 'dogs chas kyis mtshon dgongs pa rdzogs thabs rgya chen po bka' bcu pa 'phrin las phun tshogs kyis do dam byas te bsgrubs /
de yang zhal chems bzhin /
glang lo'i 'phro ma rdzogs kyi ring sku gdung rin po che bzhugs pa 'gab par kun mthun te /
tshes nya shu'i dgongs mo chos rje sngags ram pa dang nyi thang slob dpon gnyis kyis spur chas byas nas mchod pa'i rten du bzhugs su gsol /
zla ba bcu pa'i nang du bstan 'dzin chos kyi rgyal po dang /
co Ne chos rje sogs kyis gdung mjal du byon /
dngul srang lnga bcu ma /
dngul gyi ka to ra sogs rten bzhengs kyi mthun rkyen mchog dman du mas mang du phul /
dka' bcu pas bla ma la sri zhu che ba sogs bsam pa rnam par dag pas phyi rten la dngul gdung bzhed rtsis kyis lo gsar nas /
byes pa slob dpon byams pa smon lam dang /
ri khrod pa rnams kyis gdung zhugs su phul bas nam mkha' dangs pa dang /
'ja' 'od kyi gur /
me tog gi char babs /
phyir mi ldog pa'i rtags su dbu thod bam ril /
thugs /
sku nyungs 'bru lta bu'i ring srel 'ga' zhig byon /
de yang zhugs 'bul ba byes pa slob dpon 'phrin las bsam grub /
brag sna chos rje /
chos rje sngags ram pa sogs slob ma dam tshig gi sal med pa zhig @# / /
yin na /
gdul bya rnams kyi dad rten du rang byon gyi sku dang gdung sha rI ri sogs ji snyed cig 'ong tshod du 'dug kyang /
rab 'byams pa byams pa smon lam byes kyi dge skos skabs rje 'di pa'i thugs dkrugs pa'i dam tshig gi sel re che yod 'dug pas nyams grib kyi skyon du nges te /
gling ras padma rdo rjer yang dam sel can zhig la brten nas gshegs pa'i lo rgyus dang dus phyis kyang rje rnam rgyal dpal bzang thugs dam la bzhugs pa'i drung du sde pa g.yul rkyal bas byon pas thugs dam grol ba sogs mang la /
dpon slob kyi bar gyi dam tshig ni shin tu 'jigs pas so / /
gzung med brjod bral snang stong 'ja' yi lus / /
ye shes zhugs kyis bsregs tshe sha ri ri / /
tha snyad rten 'byung ngo bor grub pa'i gdung / /
phyur bur spungs kyang mkha' 'gros zhing gzhan drangs / /
sa stag nang du byang chub chen po'i mchod rten mtho bcu pa nyid chos rje sngags ram pas thig rtsa /
gzung gzhug 'bul ba dang /
gang ci'i khur len dka' bcu pas bgyis te /
bal po bdun gyis zla ba gcig la gegs med par lhun gyis grub /
ri khrod pa rnams kyis rab tu gnas shing /
zla ba lnga pa'i nang du deng la me tog 'thor bar 'ong dgos tshul byung ba ltar dben gnas su 'angs /
dbu thod dang tshems 'phel ba'i dung g.yas 'khyil rnams gdung rten du bzhugs 'dug pas /
dngul gdung sku gzhogs su zhag gcig bsdad /
smon lam gyis 'tshams sbyar /
bkra shis pa'i tshigs su bcad pa'i shis pa brjod do / /
de nas bzung da lta'i bar dka' bcu ba sogs dge slong brgyad grwar mtha' bsten pa pha bong khar rgyun chad med par gnas pa ni rje de nyid kyis dgongs pa gtad pa'i bden tshig gi mthu'o / /
slad nas kyang bo da gangs kyi ra bas yongs su bskor ba'i bstan 'gro'i phan bde snying la gcags pa yin na /
gnas 'di nyid du dge 'dun gyi sde chugs pa dang sri zhu bgyid pa la brtson par rig so / /
rab 'byams rgyal ba kun dngos dngos rgyud bla ma yongs kyi dpal / /
dpal ldan kun mkhyen ye shes shes bya rnams la thogs med du / /
du mar 'byed cing legs dpyod dpyod ldan dga' ba'i 'byor pa'i gter / /
gter mdzod ji bzhin ma lus lus pa med par lhun grub pa / /
rdo rje 'chang dbang bshes gnyen rnam rol can / /
mkhas bcun bzang por grags pa'i snyan pa'i rnga / /
phyogs bral yongs kyi rna lung mdzes byed pa'i / /
'khor lo'i mgon khyod mdzad pa pha mtha' yas / /
mtha' bral bskal par babs pa'i char gyi grangs / /
'dzin pa'i ngal ba bsten ltar bla ma rje'i / /
dpag yas mdzad pa'i pha mtha' yongs rdzogs par / /
brjod pa kun mkhyen las gzhan su yis nus / /
'on kyang thun mong gdul bya'i bsam pa'i mtshor / /
tshangs spyod ri dags gzugs kyi 'dzo sgeg las / /
rnam thar cha shas tsam gyi zegs mas kyang / /
dad ldan gnyis skyes dga' ba'i gar gyis rol / /
khyab bdag dam pa'i yon tan nor bu'i dbya / /
thub bstan rgyal mtshan rtse mor mchod pa las / /
bde legs 'dod dgu'i gter gyi char chen pos / /
yangs pa'i nod 'dzin kun wa khyab gyur cig /
khyad par tshe rabs @# / /
kun tu mgon khyod kyis / /
dgyes bzhin brtse bas gzung ste nges gsang lam / /
theg chen chos kyi dpal la dbang bsgyur nas / /
don gnyis lhun gyis grub par byin gyis rlobs / /
rigs thams cad kyi bdag po khyab bdag 'khor lo'i mgon po 'khon ston chos kyi rgyal po dpal 'byor lhun grub kyi rnam bar thar pa skal bzang dad pa'i shing rta zhes pa 'di yang /
ring mo zhig nas bri 'dod pas /
slob ma'i tshogs mang po dang gleng mo zhib tu byas kyang /
dge ba'i bshes gnyen pu to ba'i zhal nas /
rang cag chos la ci yang mi rtsi bar ja sun re'i mtho dman la thugs la btags ma btags thams cad rtsib de phugs rul pa'i rtags yin gsung ba ltar /
phal cher ni phogs bzang ngan /
bdag rkyen che chung /
ja tshul gar sla las spros pa'i bla ma'i sku gsung thugs kyi rnam par thar pa bshad rgyu yod pa ni nyin mo'i skar ma ltar snang bas /
mtshan nyid pas bla ma mgrin bzang du mthong zer ba'i gtam rgyud bden par gda' /
'on kyang chos rje sngags ram pas dam pa de nyid kyi zhal lung zin bris su btab pa la gzhi byas /
brag sna chos rje /
nyi thang slob dpon /
ka' bcu 'phrin las phun tshogs rnams dar 'phros byung ba dag gis zur brgyan /
rang nyid kyis dngos su zhal lung las thos shing /
rgyus yod kyi nges pa rnams kyis kha bskang ste /
bshes gnyen mchog de'i bka' drin gyis nye par 'tsho ba'i za hor gyi btsun pa ngag dbang blo bzang rgya mtshos /
dam pa de nyid gzugs sku chos dbyings su bsdus nas lo brgyad 'das pa /
sa skyong zhes pa shing mo bya'i lo hor gyi zla ba drug pa'i dpa' bo dga' ston gyi tshes la sbyar ba'i yi me pa ni ngag dbang dge legs so / / / /
shub+ha mastu sarba dza gataM / /
zhus dag /
mang+ga laM / / / /
