@## / /
rje btsun 'jam pa'i dbyangs la bstod pa byin rlabs sgo 'byed ces bya ba bzhugs so / / / /
@## / /
na mo gu ru many+dzu g+ho ShA ya /
rgyal kun mkhyen rab 'dzam bu chu bo'i gser / /
byams brtse'i me chen 'bar bas bzhus pa las / /
'jam mgon brtan pa'i 'khor lor legs grub pa'i / /
skyabs mchog khyod kyis srid zhi'i 'jigs las skyobs / /
rlung gi shing rta'i go cha dang bral ba'i / /
kun gsal ngos su shar ba'i zla dkyil bzhin / /
sgrib bral dbyings rig dbyer med chos sku las / /
mdzes sdug cha shas rdzogs pa'i khyod sku shar / /
gling bzhi'i dbus na ri rgyal lhun bo bzhin / /
ri dags dbus na gdong lnga'i dbang po bzhin / /
gza' skar dbus na nya rgyas zla ba bzhin / /
'phags tshogs dbus na khyod sku kun nas brjid / /
legs tshogs zla ba'i ma ma las 'khrungs pa'i / /
khyod zhal kun da'i gnyen mchog shar ba'i tshe / /
nag rnyog ri bod mtshan ma'i skyon chags pa'i / /
snar ma'i bdag por blta ba'i go skabs bcom / /
nam mkha' bzhin du mtha' med pa'i / /
khyod kyi sku yi yon tan de / /
dpag tshad lnga bcu'i tshad ldan gyi / /
padma'i dgra yis ji ltar mtshon / /
chags yul min yang gzhan yid 'phrog /
bud shing med kyang gzi brjid 'bar / /
nor bu min yang mchog stsol ba'i / /
khyod sku nam zhig mthong bar 'gyur / /
na chung mdzes ma'i glu dang zung 'brel ba'i / /
rgyud mang sgra yis chags ldan yid 'phrog ltar / /
bzhi lhag drug cu'i yan lag kun rdzogs pa'i / /
gsang dbyangs mchog gis mkhas pa'i yid 'phrog mdzad / /
nyin byed @# / /
'bum phrag du ma'i 'od phog pa'i / /
rin chen sa le bram gyi lhun po zhig /
gal te dri za'i rgyud mar rab sgrog na / /
de ni khyod kyi gsung dang mtshungs par 'gyur / /
rgud pas mnar ba'i 'gro rnams dbugs 'byin zhing / /
'byor bas khengs ba'i 'gro rnams skyo mdzad pa'i / /
nus pa gser gyi lhun por ma mchis pas / /
rgyud mang sgrog kyang de yi dpe ma yin / /
mtha' yas 'gro ba'i skad rigs dang / /
khams dang bsam par legs mthun pa'i / /
gsung gi yon tan mtha' bral de / /
sems med sgra yis ji ltar mtshon / /
'bar byed min yang sdug bsngal sreg /
thur bgrod min yang dri ma 'khrud / /
nyin byed min yang mun sel ba'i / /
gsung de nam zhig thos par 'gyur / /
tshon brgya'i ri mo bkra bI gos chen nyid / /
mdangs gsal me long ngos su shar ba bzhin / /
dus gsum shes bya gcig kyang ma lus par / /
khyod thugs mkhyen pa'i dkyil du lhang der gsal / /
mtha' bral phyogs kun khyab pa'i nam mkha' nyid / /
mtha' yas shes bya'i gzugs brnyan kun shar ba'i /
dri bral me long chen por yongs 'gyur na / /
de ni khyod kyi mkhyen pa'i dpe zlar 'os / /
'on kyang byams dang snying rje'i rtsa ba can / /
byang chub sems kyi ljon shing rab rgyas pa / /
shel kyi me long la ni ma mchis pas / /
de yis khyod thugs mtshon par ga la nus / /
srid pa'i sa gzhir mi lhung zhing / /
zhi ba'i mkha' la'ang mi gnas pa / /
ma bcings ma grol khyod kyi thugs / /
dri med shel gyis ji ltar mtshon / /
'dod chags med kyang kun la byams / /
khong khro med kyang bdud sde bcom / /
kun rtog med kyang kun gzigs pa'i / /
khyod thugs nam zhig mngon du 'gyur / /
blo gros dman yang dad pa'i tsha zer gyis / /
bstod tshig bu N+Da ri ka rgod pa 'di / /
rmad byung yon tan nyal 'gro'i gter chen las / /
skra yi rtse mos blangs pa'i chu thig bzhin / /
khyod kyi gsang ba bsam gyis mi khyab pa'i / /
yon tan bdag 'dras brjod par mi nus zhes / /
zhum par mi rigs blo chen rgyal sras kyang / /
gsang gsum yon tan rdzogs par ga la brjod / /
mgon po khyod kyi yon tan phung po yis / /
chu mthong gnas pa'i go skabs 'phrog pa na / /
lha yi rdzing ring rang gzugs mi snang bar / /
thogs reg dgag tsam yin pa lta bur brdzus / /
skal ldan blo mun kun sel zhing / /
phan bde'i bad tshal rgyas mdzad pa'i / /
rnam 'dren nyin byed khyod mthong tshe / /
tsha zer can yang nub tu thos / /
mkhyen gter khyod kyi yon tan tshogs / /
me zhal lam du shong gyur ba / /
kye ma khyab 'jug gnas 'di yi / /
mchu dang zhing tshad rab tu che / /
de ltar dpag yas yon tan lhun po las / /
rdul gcig 'bum du bshig pa'i cha tsam zhig /
brjod pa 'dis kyang tha snyad gsum ldan rten / /
lan gcig thob pa don dang ldan par byas / /
'dir 'bad legs byas kun snang 'bar ba'i gzis / /
srid la chags pa'i grang reg rgyun chad cing / /
mthar 'dzin mun pa ma lus sel ba dang / /
rang nyid gces 'dzin gangs 'khyag 'ju bar shog /
des 'byung rtsa sdong yal ga lo 'dab rgyas / /
yang dag lta ba'i @# / /
me tog 'bras bu smin / /
byang chub sems kyi dri bsung 'bum 'phro ba'i / /
kun mkhyen yongs 'dus dbang po myur 'grub shog /
lhag pa'i lha yi thugs bskyed byin rlabs dang / /
snang stong rten 'byung bslu med bden pa dang / /
bdag gi 'dod smon rnam par dag pa'i mthus / /
bsam don ma lus lhun gyis grub gyur cig /
ces rje btsun 'jam pa'i dbyangs la bstong ba byin rlabs sgo 'byed ces bya ba 'di ni /
sbong ba ba'i gzugs brnyan sbrang btsun ngag dbang dpal ldan gyis /
rab byung bcu bzhi ba'i bgrwang bya zhe gsum pa zhi ba zhes pas mo bya lor /
dben pa'i sa cha zhig tu mtshams bcad skabs sug bris su bgyis pa 'dis kyang 'gro ba kun ! 'phags mchog 'jam dpal dbyangs kyis rjes su 'dzin pa'i rgyur gyur cig / /
sarba mang+ga laM / /
