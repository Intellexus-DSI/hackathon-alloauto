@# / /
kun gzigs lnga pa chen pos mdzad pa'i rje rin po che'i bstod pa dpyid kyi rgyal mo'i glu dbyangs kyi don 'grel dbyar skyes sgra brgya zhes bya ba bzhugs so / /
@# / /
rdo rje 'chang dbang tha mal tshul bzung ste / /
mkhas grub kun gyi mdzad pa'i khur bsnams nas / /
thub bstan srog 'dzin rgyal ba gnyis pa la / /
gus pas btud nas de tshul mdo tsam gleng / /
de'ang grub ba'i mtha' rgya mtsho'i pha rol tu son pa kun gzigs lnga pa chen pos mdzad pa khams gsum chos kyi rgyal po tsong kha pa chen po'i bstod tshig 'di nyid kyi don la gnyis /
dad pa bskyed de bstod pa dang /
'dun pa bskyed de smon pa'o| |dang po la mngon par byang chub pa'i tshul /
de nas gzhan don du sprul ba'i bkod pa bstan tshul /
sprul nas bstan pa'i bya ba mdzad pa'i tshul lo / /
dang po ni /
mi 'gyur mchog tu yangs pa'i bde ba che / /
bla med ye shes bdud rtsi'i snying po can / /
sku gsum gsang brgyan gyi 'khor lo'i mdzod / /
stobs bcu'i dpal mnga' rgyal ba gnyis par 'dud / /
ces pa ste /
kun rtog g.yo ba'i rlung dang bral bas nam du'ang mi 'gyur zhing /
'gro ba'i don du dag pa'i rten dang brten pa mtha' dag par 'char bas mchog tu yangs pa'am /
thabs kyi rnam ba rgya che ba 'bras bu'i theg pa'i thun mong ma yin pa lhan skyes kyi bde ba chen po dang /
rgyal ba'i gsung rab thams cad kyi snying po'i don bla na med pa'i ye shes srid pa'i sdug bsngal gyi 'ching ba 'phrog pa'i sman gcig pu shes rab kyi pha rol tu phyin pa'i yang dag pa'i lta ba /
'chi med thar ba'i go 'phang sbyin pa'i bdud rtsi'i snying po can @# / /
zung 'jug ngo bo nyid kyi sku'am /
lam 'bras sogs las 'byung ba ltar /
sku gsung thugs kyi yon tan gzhan gyi blo las 'das pas na gsang ba dang /
'jig rten mtha' dag gi don du 'gyur bas na rgyan /
gcig nas gcig tu brgyud de 'khor ba ma stongs bar du 'jug pas 'khor lo ste /
yul dang dus nye tshe ba tsam ma yin par /
don gnyis phun sum tshogs pa'i rnam pa thams cad kyi mdzod du phyur cing /
gnas dang gnas min mkhyen pa sogs stobs bcu'i sgo nas 'gro ba rnams srid pa'i mtsho las sgrol ba'i thabs tshul yongs su rdzogs pa'i dpal la mnga' 'byor ba /
rgyal ba'i bstan pa 'di la rgyal ba gnyis par grags pa don du gnas pa'i rje bla ma la sgo gsum gus pas 'dud par mdzad ba'o / /
'dis ni rgyu'i theg pa'i shes rab dang /
'bras bu'i theg pa'i thabs dbyer mi phyed par sbyor ba'i tshul bstan la /
rgyal ba dbang po'i tog gi spyan sngar yang dag pa'i lta ba'i snying po can gyi rdo rje theg pa'i lam bzang 'dzin cing spel bar gsungs pa dang yang 'brel zhing /
bla med spyi'i lugs kyi bde stong dbyer mi phyed pa dang /
dus kyi 'khor lo'i thun mong ma yin pa rnam med kyi bde ba chen po dang /
stong pa stong gzugs kyi sku gnyis dbyer med pa'i bde stong dbyer med ces btags kyang /
rgyud sde gzhan dang sgo bstun na /
bden gnyis ngo bo dbyer mi phyed pa'i zung 'jug dngos kyi don du song ba de nyid dang yang sbyar du rung ngo / /
gsang gsum mi zad pa rgyan gyi 'khor lo'i don dang tha snyad ni lam 'bras su gsal la /
stobs bcus gzhan don sgrub tshul dpyis phyin pa byangs dang 'jug 'grel sogs su shes par bya'o / /
gnyis pa gzhan don du sprul pa'i bkod pa bstan tshul la /
dag pa'i zhing gi bkod pa rgya mtsho'i rdul / /
ye shes rang snang las grub 'og min gyi / /
ngo mtshar sgyu ma'i rol rtsed them skas las / /
rgyal sras dam pa'i rnam par bde bar byon / /
ces rgyal ba kun gyi sras kyi thu bo'i rnam par bstan tshul dang /
rnam 'dren kun gyi mkhyen pa'i phung po gang /
gcig gyur 'jam mgon mi yi srid pa'i gar / /
bsam bzhin rnam par rol ba'i mdzad pa la / /
bskal bzang rgyal bstong gis bskrun du med / /
ces rgyal sras 'jam dpal gzhon nu de nyid slar yang mi'i srid par rol ba'i yang sprul gyi tshul bstan to / /
gsum pa sprul nas bstan pa'i bya ba mdzad tshul la gsum /
mdor bstan /
rgyas bshad /
don bsdu ba'o / /
dang po ni /
blo gros lang tsho dar ba'i mig stong can / /
mkhas btsun bzang po'i sa srung la zhon te / /
'chad rtsod rtsom pa'i rdo rje rtse brgya pas / /
rgol ngan sa 'dzin bcom pa'i grags pa 'bar / /
zhes 'jam dpal zhi khro la gsungs pa bzhin /
rje'i rnam thar gtso bo'ang chos rnam 'byed kyi steng nas 'jog dgos bas /
skyes sbyang gi mkhyen rab mtshungs zla med pa'i tshul dang /
mkhas btsun bzang gsum ya ma bral zhing /
'chad rtsod rtsom pa zung du 'jug pa dang /
bstan pa dri mar byed pa'i smra ngan mtha' dag bcom @# / /
tshul rkang pa bzhis rim bzhin bstan to / /
gnyis pa rgyas bshad la /
thos bsam sgom gsum gyi sgo nas lung rtogs yon tan brnyes tshul /
mkhas btsun bzang gsum gyi sgo nas bstan 'gro'i don mdzad tshul gnyis /
dang po ni /
mngal rgya'i brang 'gro'i mdud grol dri bral sku'i / /
ma la yar skyes lcug phran gzhon nu dag /
na tshod phra yang phan bde'i dri bsung ni / /
nam yang zad mi shes pa'i gter chen po / /
srid 'byor glog gi bu mo'i gar mkhan ma / /
sdug bsngal mun par mal 'cha'i mtshang rig ste / /
'khor ba mtshan mo'i mtha' las nges 'byung ba'i / /
tshang spyod dpal gyi skya rengs dang po shar / /
zhes sho lo ka gnyis kyis rigs phun sum tshogs par bltams tshul dang /
bstan pa'i sgor zhugs tshul bstan /
gzhon nu'i lus can rgan bo'i blo 'chang ba'i / /
rgyal bstan gyen du 'degs pa'i snying stobs kyis / /
thos bsam sgom pa'i sa chen dbus gtsang gi /
ljongs su bde bar gshegs pa 'di rmad byung / /
mang thos dgyes dgur spyod la ches sred pas / /
shes bya'i lus phrar spyad de bcal zin pa / /
slar yang thos brtson mi phyed mdzad gcugs kyis / /
'khyud pa'i skal bzang 'di kos dam du bcings / /
zhes tshigs bcad gnyis kyis bstan pa'i 'byung gnas dbus 'gyur 'chang du byon tshul dang /
rjes 'jug rnams la phan pa'i phyir gzhi nas thos pa brtsams tshul bstan te go sla'o / /
thos pa mdzad tshul dngos ni /
nang don rig pa'i 'o mtshor ba 'khyil par / /
rnam 'byed shesrab lag ldan nyer zhugs pas / /
tha snyad rig pa'i me tog tshogs kyi rtser / /
blo gros sor mos reg min gang du mchis / /
zhes ka rI ka lnga bcu pa nas /
dpal ldan 'dus pa'i bar gyi nang rig pa mdo rgyud mtha' dag la ris sum chad par sbyangs pas mkhyen rab kyi klong rdol ba na /
sgra snyan sde ba sbyor sman la sogs pa tha snyad pa'i rig gnas rnams mkhyen pa'i cha shas re res kyang zhar byung tsam la bde blag tu rtogs pa'i tshul bstan to / /
bsam pas sgro 'dogs bcad de zla med pa'i mkhas pa'i go 'phang thob pa na /
sde snong 'dzin pa'i 'khor du ma dang grags pa shin tu rgyas par gyur kyang /
'dod yon bdud kyi g.yab mor gzigs te /
de'i rjes su mi g.yeng bar bstan pa 'ba' zhig gi don du gzhol ba'i tshul ni /
'jam mgon mkhyen par chags pa'i rnam dpyod kyis / /
gzhung lugs rgya mtsho rtogs la mtshar du ci / /
khams gsum las rgyal lus med mda' lnga yis / /
ches srab bla gos 'bugs par nus min mtshar / /
zhes pas bstan nam snyam /
de ltar chos brgyad kyi dri ma med par skal ba dang ldan ba rnams la gzhung chen po'i bshad pa mdzad tshul la gnyis las /
mdo phyogs kyi bshad pa mdzad tshul ni /
sde snod kun sbyangs yang dag grub pa'i 'bras / /
dka' chen du mar 'byams klas bshad pas ci| |ring mo nyid nas ji lta ji snyed kyi / /
chos kun thugs su chud zin ma yin nam / /
zhes dang /
sngags phyogs kyi bshad pa mdzad tshul /
bde stong rang bzhin rgyas pa'i dbang bo'i gzhu /
zung 'jug gur khyim rnam par bkra ba nas / /
@# / /
gsang chen chos kyi rgyud mang bsgrags pa'i che / /
sar ha de mkha' spyod gnas su bros / /
zhes gsungs so / /
shes bya rig pa'i gnas lnga po mtha' dag la thos bsam ji ltar mdzad pa thams cad kyang kha phyir bltas su ma song bar rgyud steng du sbyar bas /
gzhung lugs mtha' dag rnam grol skyab pa'i gdams ngag tu shar ba'i tshul ni /
khengs ldan gnas lnga rig pa'i lus phra ma / /
rnam dpyod zur mig lcags kyus nyer btab tshe / /
'khyud min mdza' bsam gul par dam bcings te / /
gos pa med par mkhyen pa'i klong du sim / /
zhes pas bstan to / /
bsgoms pas gsung rab kyi de nyid mngon du gyur pa'i tshul la /
mdo phyogs kyi zab gnad mtha' thug pa stong pa dang rten 'byung gi de nyid ji lta ba bzhin gzigs pa'i tshul ston pa ni /
rang bzhin dag pa'i thugs kyi shel dkar du / /
chos kun sgyu mar smang ba'i rnam rol gzugs / /
rgyu dang 'bras bur nges pa'i gzigs mo la / /
dus gsum rgyal ba phal cheng yengs sam snyam / /
zhes dang /
sngags kyi zab gnad mthar thug pa sbyu lus kyi rnam gzhag mkhas rlom gzhan rnams sbyi don gyi sgyu m+tsam las /
sngas don dang mthar thug gi sgyu ma ji lta ba bzhin 'jog ma shes ba rnams / /
mo tag sir+d+hu wA 'di nyi zla'i 'od kyis 'byed mi thub kyang /
mdzes ma'i 'gram chang gis 'byed pa ltar /
rje nyid gcig pus ji lta ba bzhin gzigs shing phye ba'i tshul /
sgyu lus sin+d+hu wA ra'i 'dab ma'i sgo / /
mkhas rla ma nyi zla'i 'od kyis phyed min pa / /
legs gsung rked med kha yi zegs ma'i chang / /
'thor tshe 'dab brgya ba de rang dbang ci / /
zhes gsungs so / /
thun mong snang tshod dang mthun par lhag pa'i lha'i zhal gzigs pa sogs grub pa'i go 'phang gsar du brnyes tshul dang /
nges don thun mong ma yin pa ltar na de la mi ltos pa'i khyad par gnyis gnyis sbyar te bshad tshul gsum las /
dang po snang tshod la rje btsun 'jam dbyangs kyis lta ba'i dka' gnad sogs the tshom gyi dra ba bcad kyang /
gnas tshod la 'jam dpal nyid dang ngo bo dbyer mi byed pa'i tshul /
'jam dbyangs bshes gnyen rol par nges rnyed nas / /
khyod blo'i ri dwags dka' gnang sgrog gi rgyur / /
bcings rnams zur phud lnga pa'i gsung mtshon gyis / /
bcad la mtshar du 'dzin pa byis pa'i blo / /
zhes pas bstan /
rgyan drug /
mchog gnyis /
sangs rgyas bskyangs /
dril /
ngo bo yab sras sogs paN grub du mas byin gyis brlabs pas de dag gi dgongs pa thugs su chud pa'i tshul bstan kyang /
nges don sras bcas rgyal ba kun gyi gsang ba gsum gyi bkod pa dang chabs gcig pa'i tshul /
rnam 'dren sras bcas grangs med tshogs rnams dang / /
lhan cig gsang gsum bkod pas dus 'da' na / /
'phags mchog paN grub 'ga' zung gzigs zhes pa'i / /
bstod bsngags mgon 'di'i che ba'i 'os su min / /
zhes gsungs /
snang tshod la rdo rje 'jigs byed /
gtsug tor rnam rgyal /
sgrol ma dkar ljang sogs lhag pa'i lha du ma'i zhal gzigs shid byin gyis brlabs par bstan la /
nges pa'i don du rang nyid dkyil 'khor gyi 'khor lo mtha' dag spro zhing sdud pa'i byed bor grub pa'i tshul ni /
rigs @# / /
kun khyab bdag dbang por mngon grub pa'i / /
dkyil 'khor rgya mtshe'i sgro bsdur mnga' 'byor na / /
lhag ba'i lha 'gas byin gyis brlabs so zhes / /
bsngags brjod dar dir sgrog la re ba bskyungs / /
zhes gsungs se / /
de ltar mdo sngags kyi bstan pa'i gnad mtha' dag la 'khrul ba'i cha phra mo tsam yang med pa gangs can gyi ljongs 'dir sngo mchad gzhan gyis dbye bar ma nus pa'i grub mtha' rnam par dag pa'i shing rta'i srol phye ba'i tshul /
mkhas grub cher rlom phal gyis khugs min pa'i / /
mtha' bral lta dang rim gnyis dka' gnas gzhu / /
legs bshad rgyud kyis bkug 'di thun mong gi /
gdul bya'i snang dor bstan pa'i mdzad pa'i dpyid / /
ces gsungs la /
de ltar rang dang gzhan gyi grub mtha'i skyon yon thams cad ji lta ba bzhin gzigs kyang /
gzhan sngang zhugs med par ma zad /
gzhan dag gi grub mtha'i ma nor ba'i cha thams cad kyang rang lugs kyi yan lag tu khyer te bstan pa thams cad 'gal med du rtogs pa'i tshul /
nges pa'i don du spangs rtogs phun tshogs gyi / /
yon tan rdzogs pa'i dpal stag gdong lnga'i dbang / /
'khrul ba'i gcan gzan dregs pa'i nga ro la / /
dgra zlar mi sems rang gi ngang tshul yin / /
zhes gsungs so / /
gnyis pa mkhyen brtse nus gsum gyi sgo nas bstan 'gro'i don bsgrub tshul la /
dang po mkhyen pa'i yon tan ni /
rgya chen mkhyen pa'i srang la shes bya yi / /
gnas lugs mtha' dag bcal tshe rdul bran ltar / /
gyur pas skyengs te chos kun 'chi med gtso / /
stong nyid bshol med mngal du yud kyis bros / /
zhes kun byang gi chos thams cad mngon par byang chub pa'i tshul /
brgya byin bshol med byi bo byas / /
zhes mig stong byung ba'i gtam rgyud kyi dpe dang sbyar nas gsungs so / /
de bzhin du brtse ba'i yon tan yang /
brtse chen lhag pa'i bsam pa'i lcid kyi khur / /
nor 'dzin bu mos ma bzod rdul ba'i chu / /
ches cher babs la khyab 'jug zhabs bsil du / /
skal ldan shing rtas phab ces sgros su gleng / /
zhes 'gro ba ris med pa mtha' dag gi don rang gir bzhes pa'i lhag bsam gyi khur lci ba gzugs su grub na yangs pa'i sa chen po 'dis kyang theg dka' ba lta bur yong tshul /
skal lngan shing rtas gang+gA phab pa'i gtam rgyud dad sbyar te rab btags kyi dpes gsungs so / /
nus pa'i yon tan bdud sde thal bar brlag tshul ni /
dus dgra'i nus mthung grub pa'i thog mnga' yis / /
nag phyogs brag ri bcom dang lhan cig tu / /
'dod lha'i lus kyang tshig par mgrin sngon gyis / /
mig mes bsregs zhes rig byed gtam du mchis / /
zhes sngon dbang phyugs chen bos mig dbus ma me'i mig gis 'dod lha bsregs pa'i rig byed kyi gtam rgyud dang sbyar te bshad do / /
rgyu de gsum gyi sgo nas bstan 'gro'i don bsgrub tshul yang| gang gis thar par drangs min skyes bu ni / /
med phyir rgyal rnams rang gi gdul bya dag /
ma rnyed zhi ba'i dbyings su mnal ba la / /
gdul dka'i snyigs ma lnga bdo sgro yis btags / /
zhes skal ldan gdul bya rnams gang la gang @# / /
'tsham du yang dag pa'i lam la sbyar te /
rgyal ba kun gyi mdzad pa'i khur rje nyid gcig pus bdag gir bzhes pa'i tshul gyi mdor bstan cing /
de'i nang nas bye brag tu lung gi bstan pa 'chad rtsod rtsom gsum gyi sgo nas spel ba la 'gran zla med tshul /
sring zhi'i khams na 'chad rtsod rtsom pa yi / /
dpe zlar 'os ba tshol phyir nyi zla zung / /
dal med mkha' la rgyu yang ma rnyed pas / /
ngal te thun mtshams sgeg mo'i phang par nyal / /
zhes nyi zla zung gis de'i 'gran zla 'os pa zhig btsal te ma rnyed ces rab btags kyi sgo nas gsungs so / /
de nas rtogs pa'i bstan pa la gnyis las /
thun mong ba lam bslab pa gsum la gdul bya 'god tshul ston pa thub pa'i dbang po dang dbyer med pa ni /
tshul khrims ting 'dzin shes rab bslab pa'i gzhir / /
mtha' yas lus can ma lus nges sbyor ba'i / /
mdzad pa mchog 'dis khyod dang zas gtsang sras / /
tha dad dbye ba'i go skabs rtogs nus min / /
zhes gsungs shing /
thun mong ma yin pa snyigs dus kyi tshe thung gcig la 'tshang rgya ba'i gsang sngags kyi myur lam la 'khrid par rdo rje 'chang dang dbyer ma mchis ba'i tshul /
bskal brgyar bsgrub bya snyigs dus tshe gcig la / /
zung 'jug sku bzhi'i lam du 'gro ba kun / /
'khrid la khyod dang khyab bdag rdo rje 'chang| |sprul longs rtags kyis ma 'dres nges ba rnyed / /
ces pas bstan to / /
gsum ba don bsdu ba ni /
thabs shes rin chen sna bdun la brten nas / /
lung rtogs bstan pa'i gling bzhir dbang sgyur ba'i / /
dam pa'i chos kyi 'khor los sgyur ba can| |kun mkhyen tsong kha pa la gsol ba 'debs / /
zhes pa ste /
gser gyi 'khor los sgyur bas gling bzhi mtha' dag la 'dod sgyur ba bzhin /
thabs khyad par can ring nas goms pa'i rlabs po che'i thugs bskyed dang /
bstan pa'i gnang mtha' dag la lkog tu ma gyur pa'i shes rab zung du 'jug pa'i sgo nas thub pa'i bstan pa yongs su rdzogs pa'i mnga' bdag gcig pur grub pa /
gzu bor gnas shing chos kyi mig dang ldan pa rnams kyi mngon sum du grub pa'i rang bzhin brjod pa'o / /
gnyis pa 'dun ba bskyed de smon pa la /
thog mar nges legs kyi rgyur gyur pa mngon mtha'i go 'phang dal rten brgyud mar 'thob pa'i phyir smon pa ni /
deng nas tshe rabs lha yi lam yangs par / /
mi khom skyon gyi chu 'dzin dang bral ba'i / /
dal brgyad 'byor bcu'i bsil zer rab spros bas / /
gtan bde'i ga bur thigs par longs sbyod shog /
ces dang /
mi dge ba'i bshes gnyen dang skad cig kyang mi 'grogs par /
yongs 'dzin mtshan nyid dang ldan pas rjes su 'dzin par smon ba ni /
'khrul pa'i khung bur log smra'i lce rkyong ba'i / /
ltar snang bshes gnyen sbrul gyis mi gtse zhing / /
yang dag lam ston yongs 'dzin klu dbang gi / /
gtsug rgyan yid bzhin nor bu thob par shog /
ces pa'o / /
de lta bu'i bshes gnyen dam pas rjes su bzung ste /
gang la slob ba'i yul gyi bstan pa'ang /
phyi ru nyan thos spyod sbyong zhing / /
nang du 'dus pa la rab dga' / /
zhes rgyal ba rang nyid kyis ji ltar bsngags ba bzhin /
lam thun mong dang thun @# / /
mong ma yin pa'i lta sgom spyod ba mtha' dag gi gnad tshang ba rgyal ba'i bstan pa'i snying po rje bla ma'i bka' srol dri ma med pa 'di nyid dang mjal bar smon ba ni /
rmad byung rnam thar gtsang ma'i khrims dang ldan / /
rlabs chen rgyal sras spyod pa'i snying stobs che / /
bde stong mchog gi rim gnyis rnal 'byor spyod / /
blo bzang rgyal ba'i bstan dang mjal bar shog /
ces pa ste gnad shin tu che'o / /
bstan bde la'ang mjal ba'i ming tsam gyis mi chog par rang gis nyams su lon ba zhig dgos bas /
rjod byed gsung rab mtha' dag la thos pa ngoms ba med par byas te /
'chad nyan gyi sgo nas spel bar smon pa ni /
gang gi legs bshad 'chi med bdud rtsi'i tshogs / /
'thung la nam yang ngoms pa ma mchis shing / /
de don 'chad dang sbel ba'i rgyud mang sgra / /
srid rtse'i bar du sgrog pa'i dpal thob shog /
ces so / /
de'i brjod don yang dag pa'i lam la slob pa la /
thun mong ba skyes bu gsum gyi lam gyi rim pa'i nang nas chung du dang thun mong ba mngon mtho'i rgyu dge ba bcul slob pa'i phyir smon pa /
skye mang nyer brgyud mun pa stug po'i nang / /
'di snang bde ba glog 'od skad cig mar / /
rtogs nas mngon mtho'i sgron me nyer 'degs pa'i / /
dge ba'i rtsi bcud grub par byin gyis rlobs / /
zhes dang /
srid pa las yid 'byung ba 'bring dang thun mong bzhi /
srid pa'i bde ba dbyar gyi chu gter che / /
sdug bsngal mya ngam thang du 'gyur shes nas / /
ldog med theg gsum 'phags pa'i go 'phang gi /
mi zad rgya mtshe che la 'jug par shog /
ces pas bstan /
snying rje'i gzhan dbang du gyur nas phyin drug gi spyod pa sgrub pa skyes bu chen po'i lam la slob pa'i phyir smon pa /
zhi ba de'i mun par mar gyur 'gro ba'i gzugs / /
ma mthong rnam bar grol ba'i tshul shes te / /
phyin drug spyod pa'i 'od stong rab spros nas / /
kun mkhyen ye shes snang ba rgyas par shog /
ces pa'o / /
de ltar lam thun mong bas rgyud sbyangs te /
thun mong ma yin ba gsang chen rim gnyis kyi rnal 'byor la slob pa'i phyir smon pa /
grangs med bskal gsum kun gsal rdzogs dka'i tshogs / /
rta ljang rlung shugs rim gnyis 'khrul 'khor gyis / /
snyigs dus tshe thung chu tshob drug cu la / /
lhun grub 'bad med bgrod par byin gyis rlobs / /
zhes ba yin la /
'di'i mjug smon pa'i tshig tu ma byas par| phyin gyis rlobs zhes 'byung ba ni /
lam gyi rtogs pa de dag skye ba'ang rje bla ma'i thugs rje'i byin gyis rang gi shes rgyud brlabs pa'am /
bsgyur dgos par shes pa'i ched yin te /
'dis ni gong ma kun la'ang go bar bya'o / /
de yan chad kyis spyir smon pa'i don cha tshang bar song yang /
khyad par du rje bla ma'i bstan pa phyogs mthar rgyas pa ni lhag par thugs la brnag pa'i don yin pas /
de la ched du dmigs te yul dus mtha' dag tu rgyas pa'i phyir smon pa'i sho lo ka gsum mdzad pa'i dang po /
khyad par mgon khyod bstan pa yid bzhin nor / /
thos bsam sgom pa'i rgyal mtshan rtser bkod nas / /
ring lugs dpal 'byor skal bzang 'gro kun gyis / /
mi zad dga' ston spyod la nus ldan shog /
ces mtha' dbus kun tu @# / /
rje bla ma'i srol 'dzin gyi skyes mchog mang du byung ste /
thos bsam sgom gsum gyi sgo nas 'dzin skyong spel bar 'gyur ba dang /
'khor ba'i skye srid 'dab chags bgrod pa'i 'gros / /
sna tshogs mtho dman bar mar rgyu ba'i tshe / /
'jam dpal snying pos rjes su nyer bzung ba'i / /
grib ma gnyis pas rjes su 'brang bar shog /
ces pa kun gzigs lnga pa chen po rang nyid kyi sku tshe'i 'phreng ba kun tu rje'i bstan pa 'di nyid 'dzin cing sngel ba'i don du yin la /
chos phung sprin gyi lung phra'i phang pa nas / /
rgyal ba gnyis pa'i bstan ba 'brug gi sgra / /
bzang po'i bskal pa dbyar dus ji srid du / /
mi 'gyur rdo rje'i dpal du 'grub gyur cig /
ces pa ni tshul de dag gi sgo nas lus can yongs kyi phan bde ma lus pa'i 'byung gnas bstan pa'i yang snying rje bla ma'i ring lugs dri ma med pa 'di nyid bskal pa'i mtha'i bar du mi nyams par gnas pa'i phyir du smon pa mdzad pa ste /
dpal phreng gis zhus par dam chos 'dzin pa'i smon lam ni yang dag pa'i smon lam mtha' dag gi sngoms su gsungs pa bzhin no / /
sbyar byang go sla /
'dir 'bang dge bas rtag tu dal 'byor gyi / /
rten thob bshes gnyen dam pas rjes bzung ste /
bstan pa'i snying po thos bsam sgom pa yis / /
phra rags sring mtsho'i pha rol phyin gyur cig /
de'ang bstong pa 'di nyid sngar 'di phyogs su dar so chung ba'i dbang gis blo 'dzin klog pa sogs ma myong yang /
nye char su nyid g.yas ru'i shog nas chos dang don dang nges tshig 'byed pa'i blo mig can ku shi 'jigs med blo bzang+gis nan cher bskul bar brten /
7btsun pa dkon mchog bstan pa'i sgron mes cha tshang bar mthar chags su tshar gcig klog pa dang bstan /
spyi khogs kyis bcad blo la shar tshod tsam zhig ja sbyor gnyis kyi ring la thol byung gi tshul du bris pa yin pas /
rnam dpyod can rnams kyis dpyod ba'i gzhi tsam mdzad de /
gzhung gzhan dang gung bsgrig nas zhi ba dpyod mtha' chod par mdzad na legs so / / / /
