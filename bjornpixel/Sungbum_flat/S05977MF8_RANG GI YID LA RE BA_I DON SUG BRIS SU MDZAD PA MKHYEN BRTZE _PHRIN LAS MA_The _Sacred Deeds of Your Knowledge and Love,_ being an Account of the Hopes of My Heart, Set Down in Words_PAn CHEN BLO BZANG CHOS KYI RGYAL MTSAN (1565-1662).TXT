@# / /
na mo gu ru shAkya mu na ye /
gang gi mkhyen brtse'i 'phrin las kyi / /
pha mtha' lha yi lam brgal zhing / /
skyon bral yon tan kun gyi gter / /
shAkya'i gtso bo de la 'dud / /
mi 'jigs bzhi ldan dam bcas bzhin / /
srid zhi kun tu bsnyengs dang bral / /
'jigs med seng ge'i sgra sgrog pa / /
khyod la snying nas skyabs su mchi / /
nga ni mgon med khyod rnams kyi / /
skyabs su gyur pa nyid yin zhes / /
dman la lhag par brtse ba'i mgon / /
e ma ho mgon khyod mdzad pa rmad / /
'bum phrag nyi ma'i gzi spro ba'i / /
gser zhun brtsegs pa'i lhun po yis / /
tshangs @# / /
dbyangs sgrog pa'i rjes 'gro ba / /
dpe zla med pa'i ston pa de / /
mngon sum mthong ba'i yul 'das pa / /
kye ma bdag cag skal ba ngan / /
'on kyang khyod kyi bden pa'i bkas / /
ma 'ongs lnga brgya'i tha mar yang / /
nga yi bstan pa'i rjes 'gro ba / /
de dag nga yi nyan thos te / /
nga yis kun tu gzigs so zhes / /
gsungs 'dis yid kyi ngal gso thob / /
de'i phyir mngon sum ma gyur pa'i / /
mchod pa 'di yis bdag yid la / /
mya ngan dang ni spro ba dag /
lhan cig 'gran pa bzhin du 'phel / /
des na ye shes gzigs pa la / /
lkog tu gyur pa mi mnga' bas / /
bdag gi lhag pa'i bsam pa yis / /
re ba'i gnas la yud tsam dgongs / /
dngos bshams yid kyis sprul pa yi / /
sna tshogs mchod sprin rgya mtsho 'dis / /
zhing gi dam pa bcom ldan 'das / /
'khor bcas dgyes pa bskyed gyur cig /
de las 'ongs pa'i dge ba'i tshogs / /
phyogs kyi 'khor lo 'gengs pa des / /
nyam thag 'gro ba sgrol ba'i phyir / /
thub chen dpa' bor bdag gyur cig /
khyad par 'di snang 'gags ma thag /
bde ba can nam dga' ldan du / /
padmo'i snying po las skyes te / /
ston mchog de dag dgyes byas nas / /
theg mchog gsung gis tshim gyur cig /
bdud rtsi'i mchog des dag byas pa'i / /
yid kyi shel phor sa bcu yi / /
'bras bus rim bzhin gang gyur nas / /
spyod pa rgya mtsho spyod gyur cig /
mnyam gzhag min pa'i dus kun tu / /
mang thos rgya mtsho 'tshol ba dang / /
yid can rgya mtsho sgrol ba la / /
kun bzang spyod pa grub gyur cig /
ji srid nam mkha'i mthas khyab pa'i / /
sems can re re'i mdun du yang / /
bdag lus bkod pas khyab byas te / /
sna tshogs thabs kyis 'dul gyur cig /
sems can re re'i don gyi phyir / /
bskal brgyar mnar med 'jug pa la'ang / /
pad mtshor ngang pa ji bzhin du / /
snying rjes spro zhing 'jug gyur cig /
gang du rgyal ba'i nyi ma yis / /
rnam dben mun pa'i zhing rnams su / /
bdag gis phan bde'i 'od stong gis / /
rgyal ba bzhin du spyod gyur cig /
mdor na dus gsum rgyal ba ni / /
sras dang bcas pa'i spyod pa kun / /
gcig bsdoms bye ba 'bum bsgyur ba / /
de snyed bdag gis spyod gyur cig /
bdag ni las kyis dmyal nang du / /
skyes na'ang dmyal ba'i sdug bsngal ni / /
ma lus bdag la smin gyur te / /
dmyal ba pa gzhan bde gyur cig /
de bzhin ngan 'gro gzhan @# / /
rnams su'ang / /
las nyon dbang gis bdag song na / /
rigs mthun gzhan gyi sdug bsngal rnams / /
lhag pa'i bsam pas len gyur cig /
rab 'byams zhing na zhing kun gyi| |rdul snyed rgyal ba rgya mtsho yi / /
drung du bdag gis bgrod byas te / /
kun bzang pU dzas mchod gyur cig /
bdag ni tshe rabs thams cad du / /
sgo gsum dge la 'jug pa las / /
mi dge'i lam du smos ci dgos / /
lung ma bstan du'ang ma gyur cig /
de bzhin sems kyi dbang gyur tshe / /
sdig sems re ba'i 'bras med par / /
'dren pas gnang ba'i bsam pa kun / /
'bras bu bzang pos mdzes gyur cig /
ji srid nam mkha'i mthas khyab pa'i / /
sems can ma lus ci 'dod pa / /
de dang de yi 'dod 'jo ba'i / /
yid bzhin nor bur bdag gyur cig /
nam zhig byang chub shing drung du / /
byams mgon rgyal ba'i mdzad pa yis / /
rol tshe bdag kyang mgon po de'i / /
'khor gyi thog ma nyid gyur cig /
de tshe de yi lugs bzang pos / /
mtha' yas 'gro ba 'dren pa la / /
'gran zla med pa'i 'phrin las kyis / /
rje btsun dgyes pa bskyed gyur cig /
'di nas tshe rabs thams cad du / /
kun mkhyen gyis bsngags gnas dang rten / /
longs spyod grogs dang phun tshogs 'khor / /
tshe dang 'tsho ba dge gyur cig /
dus 'dir rgyal ba gnyis pa yi / /
bshad sgrub nor 'dzin mtha' gru kun / /
khyab byed gegs bral mthun rkyen rnams / /
srid rtse'i bar du 'phyur gyur cig /
gang zhig bdag la zhe 'gras shing / /
srog gcod bar du gnod pa gang / /
de dag la yang rjes brtse bas / /
phan pa phun tshogs bsgrub gyur cig /
de bzhin dus gsum rgyal ba yi| |zhing 'khor sku tshe mdzad pa kun / /
gcig bsdoms 'bum phrag brgyar bsgyur ba / /
ma lus bdag gis 'grub gyur cig /
gnas skabs 'dir yang bsams pa'i don / /
ma lus yid bzhin 'grub pa dang / /
'gro la phan bde bsgrub pa la / /
sa yi snying por mtshungs gyur cig /
mdor na skye ba kun tu bdag /
dge ba'i bshes dang dam pa'i chos / /
tshul bzhin 'dzin phyir lus srog kyang / /
bye ba dung phyur gtong gyur cig /
bdag gi ming tsam thos pas kyang / /
rgud pa kun las rnam grol zhing / /
mtho ris thar pa'i dga' ston gyi / /
phun sum tshogs pas 'byor gyur cig |phyogs bcu'i sems can mtha' yas pa / /
nad dang mu ges mi gtse zhing / /
dge ba bcu yi khrims dang ldan / /
byang chub sems kyis phyug par shog /
blo bzang lung rtogs dam chos rgyal @# / /
srid la / /
dbang bsgyur grub pa'i rgyal mtshan 'dzin pa'i dpal / /
bzang po'i 'phrin las thub dbang bstan pa'i gnyen / /
phyogs las rnam par rgyal bar bdag gyur cig /
'di yang btsun pa blo bzang chos kyi rgyal mtshan gyis rang gi yid la re ba'i don sug bris su byas pa'o / / / /
