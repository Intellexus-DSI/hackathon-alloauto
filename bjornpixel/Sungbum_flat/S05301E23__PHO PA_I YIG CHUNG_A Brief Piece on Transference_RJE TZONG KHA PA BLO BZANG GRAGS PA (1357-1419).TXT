! bcu gsum pa 'pho pa'i yig chung la gnyis /
rtsa ba dang yan lag go /
dang po ni /
rje btsun dam pa rnams la phyag 'tshal lo / /
'pho ba'i rnal 'byor gyi yi ge bkod pa'i skabs su snying ga chos kyi 'khor lo'i dbus kyi d+hU tI'i nang du srog 'dzin gyi rlung gi ngo bo rlung gi dkyil 'khor gzhu gdungs pa lta bu thur du lta ba'i dkyil nas rang gi rnam shes kyi ngo bo hUM yig mgo thur du lta ba /
hUM gi klad kor gyi 'og tu rnam shes kyi bzhon par gyur pa'i rlung mtshon byed yuM yig gnyis mgo thur du bstan te gshibs pa'i yuM gyi zhabs kyu gnyis kyi bar du hUM yig klad kor chud tsam byed cing /
yuM gnyis po de'i bar du hUM yig mgo thur du blta ba chud par byed /
hUM yig gi zhabs kyu'i steng du rnam shes kyi bzhon pa'i rlung gi ngo bo yuM yig gnyis mgo thur du lta ba'i yuM gnyis kyi klad kor gyi bar du hUM gi zhabs kyu chud tsam byed cing /
yum gnyis po de'i bar du ka yig mgo thur du lta ba chud par byed do / /
de ltar byas pas 'pho khrid chen mo dang /
rje btsun tsong kha pa chen po'i bsre 'pho'i man ngag dang /
man ngag snye ma rnams dang mi 'gal zhing /
dgongs pa gcig pa'i des pa bde blag tu ster bar 'gyur zhing /
'pho khrid chen mo'i skabs dang /
man ngag snye mar yuM gyi bar du haM bkod ces pa'i don yang khong du chud par 'gyur ro / /
'pho ba'i skabs kyi yum yig gnyis ka mgo gyen lta byed pa'i don hUM yig gi mgo phyogs la steng du byas nas de ltar bya la /
gyen du lta zhes gsungs pa yin cing /
hUM dang mgo bo lta phyogs mi 'dra ba min no / /
srog 'dzin gyi rlung mtshon byed kyi dkyil 'khor gzhu gdungs pa lta bu'i dbus su bsgom zhes pa'i don shel dwangs pa'i phreng ba'i dkyil nas yar phreng thag yod pa ltar bsgom pa man ngag yin no / /
snying gar yi ge lnga zhes dngos su gsungs shing /
'dir yi ge bdun du byed pa mi 'gal te /
steng gi yuM gnyis po ngo bo gcig dang /
'og gi yuM gnyis po ngo bo gcig pas skyon med do / /
man ngag 'di dang mi ldan par / /
'pho ba'i nyams len byed pa kun / /
smig rgyu'i chu la 'thung dang mtshungs / /
de bas 'di la gces par bzung / /
'pho ba'i man ngag shin tu gces pa'i yig chung mkhas grub rjes zin bris mdzad pa bka' rgya dam par yod do / /
! gnyis pa de'i yan lag rgyas par bshad pa ni /
drug pa rdo rje 'chang gi ngo bo rje btsun bla ma dmigs pa med pa'i thugs rje chen po dang ldan pa'i zhabs la phyag 'tshal lo / /
brtse ba chen pos dus thams cad du bzung du gsol /
'pho ba bsdus te nyams su blang tshul ni /
da lta nas sgom par byed tshul dang /
dus tha mar las la sbyor tshul gnyis /
dang po ni /
rang yi dam lha gang yin du bsgom /
lus kyi dbus drang po nas rtsa dbu ma thal mar steng 'og tu yod pa'i snying ga'i rtsa 'khor gyi d+hU tI'i @# / /
nang na rang gi rnam shes kyi ngo bo hUM yig sngon po mgo thur du bltas pa /
de'i mgo bo'i 'og tu yuM yig sngon po mgo thur du bltas pa gnyis kyi mjug ma'i hUM yig mgo bo g.yas g.yon nas brten pa /
de'i 'og tu ka yig sngon po mgo thur du bltas pa'i mjug ma yuM yig gnyis kyis mjug mas g.yas g.yon nas brten pa /
hUM gi zhabs kyu'i steng du'ang yuM yig sngon po mgo thur du bltas pa gnyis kyis hUM gi zhabs kyu'i g.yas g.yon nas brten pa /
de'i steng du haM yig sngon po mgo thur du bltas pa'i mgo bo yuM yig gnyis kyi mjug mas g.yas g.yon nas brten pa gsal btab /
rang gi shes pa dbus kyi hUM yig dang dbyer med du byas nas spyi bo tshangs bug gi bar gyi dbu ma'i nang mar me bteg pa bzhin gsal sing nge mthong bar mos /
tshangs bug gi nang na haM yig dkar po mgo thur du bltas pas bkag par bsgom /
de nas rlung phyir 'gro ba na snying ga'i yi ge thams cad mgo gyen du lta ba dang mnyam du sngar gyi yi ge brtsegs pa'i rim pa de 'gyur nas sngar 'og na gnas pa'i ka yig sngon du 'gro /
de'i rjes su 'og gi yuM yig gnyis /
de'i rjes su dbus kyi hUM /
de'i rjes su steng gi yuM yig gnyis /
de'i rjes su steng gi haM yig gnyis 'gro ba'i tshul gyis rlung gis bdas nas tshangs bug gi haM yig la reg pa tsam du thal mar 'gro bar bsgom /
rlung nang du 'jug pa na yi ge rnams mgo mjug bsgyur nas sngar snying gar gnas pa'i rim pa bzhin du byas te /
rlung gis thur du bdas nas snying ga'i rtsa 'khor gyi dbus su 'ongs /
de ltar 'byung 'jug dang bstun nas steng 'og tu 'gro 'ong byed ba bar ma chad pa ci tsam nus nus kyi bar bsgom /
spyi gtsug za ba dang 'phrig pa sogs byung na legs po 'byongs pa yin pas /
nus pa mi nyams shing brtan pa thob pa'i phyir de nas kyang rgyun ldan du bsgom dgos so / /
gong gi yi ge rnams tshang bar bsgom ma nus na snying ga'i dbus su hUM yig gcig pu bsgom /
de dang shes pa bsres nas sngar ltar sbyong ba yin no / /
las la sbyor ba ni /
dus la bab pa'i tshe lus longs spyod la chags zhen spangs /
spyi gtsug gi haM yig gsal /
spyi bor bla ma rdo rje 'chang gi rnam pa can du bsgom /
gsol pa drag tu btab /
rang gi shes pa hUM dang bsres /
hig nyer gcig brjod pa dang shes pa hUM dang bsres pa de dbu ma'i nang nas gyen du song ste /
tshangs bug skar khung kha bye ba 'dra ba de nas thal mar thon te bla ma'i thugs kar thim pas /
chos sku'i ngang du dbyer med du 'dres par bsgom /
de ltar byas pas mkha' spyod la sogs pa'i gnas su 'gro bar gdon mi za'o / /
blo mchog tu gyur pas ni rigs drug gi gnas so sor 'pho ba'i sgo dgur yi ge bkod nas /
'gog pa'i rnal 'byor gyis sgo de dag nas rgyu ba'i rlung rengs par byed pa dang /
lte bar bum pa can gyi rnal 'byor gyis rlung d+hU tIr 'jug pa la 'bad nas /
de'i rjes su lte ba'i bum pa can gyi rlung d+hU tIr zhugs pa'i lhan skyes kyi ye shes de las ldang bar rtsom pa na /
d+hU tI'i dbus kyi gtum mo'i me shin tu phra zhing rno ba gyen du song ste /
snying ga'i d+hU tI'i nang gi yi ge rnams la @# / /
phog pas yi ge rnams sngar bshad pa bzhin mgo gyen du ldog pa dang mnyam du snying ga'i rtsa 'dab rnams gdugs kha spub pa lta bu'i dbyibs su yod pa de gyen du ldog nas /
gdugs kha gyen du bstan pa lta bur bsgom zhing /
yi ge rnams thur du babs te snying gar sleb ma thag sngar bzhin rtsa 'dab kha thur ltas su song bar bsgom pa yin no / /
sgo dgu'i yi ge 'god tshul khrid yig chen mo gser gyi sgo 'byed du mdzad pa ltar yin cing /
chos rje shAka yes pa la gnang ba'i yig chung du steng 'og tu yuM yig re re las ma gsungs shing /
yi ge 'ga' zhig mgo gyen bstan dang /
kha dog dkar por mdzad kyang phyis khrid yig chen mor sngar bzhin du mdzad pa /
mkhas grub thams cad mkhyen pa nas brgyud pa dang /
ji gdan bsod nams lhun grub nas brgyud pa gnyis ka yig chung bdun dang /
'god tshul sngar ltar mdzad pa yin cing /
yig char mi gsal ba bla mas bstan dgos pa'i zhal shes ni rtsa 'khor ldog pa dang /
yi ge ldog pa'i tshul yin la /
rtsa 'khor ldog pa'i tshul ni /
gdugs phyi nang bsgyur ba bzhin bla 'og bsgyur ba min gyis /
dmigs pa sngar bzhin byas pa na rtsa 'khor gyi lte ba la 'og nas 'ong ba'i rlung 'phog pa'i shugs kyis dar gyi sham bu gyen du bteg pa bzhin bsgom pa yin la /
'chi ba'i dus su'ang snying gar rlung 'dus pa na rtsa 'dab gyen la phyogs tshul de bzhin du 'ong ba yin no / /
yi ge ldog pa'i tshul ni /
dbyug pa mgo mjug bsgyur ba ltar song bar bsgom pa dang /
kha cig thang sku'i zhal khebs bsgril ba ltar 'og nas rim pa bzhin bsgril nas /
steng 'og bsgyur bar bsgom pa rnams ni don ma go bar blos btags kyis tshod 'jog pa yin pas mi rung ngo / /
des na yi ge de dag gi phyi rol tu rlung phog pas zhwa rlung gis khyer ba ltar song ba ma yin gyi /
d+hU tI'i nang nas gyen du 'ongs pa'i rlung de yi ge de dag gi nang du zhugs pas re re zhing phyi nang log ste rlung dang lhan cig tu steng du song bas /
dar gyi sbu gu'i nang du dbyug pa brdzangs nas phyi nang log ba na 'og na gang yod pa de da byug pa'i rtse la blangs te steng du 'ong la /
sngar steng na gang yod pa de dag 'og mar 'gyur ba bzhin no / /
de bzhin du 'og tu 'jug pa na'ang rlung sna bug nas nang du 'jug ba na'ang /
rlung gis ka yig gi rtse nas sngar bzhin ldog pas ka yig phyi nang log pa bzhin mgo thur du bstan nas rlung gis rtse la sngon du khyer te /
gzhan rnams re re nas ldog pas snying gar bkod pa'i rim pa bzhin byas nas snying gar sleb pa na de'i shugs kyis rtsa 'dab rnams kyang kha thur du lta ba yin no / /
bla ma'i man ngag las shes dgos pa 'di rnams ma gtogs yig char gsal ba kho na yin gyi /
'di dag las gzhan pa'i man ngag gzhan gyi 'khrid lugs sna re tsam mthong ba dang thos pa 'dir bsre ba dang /
pho tshod kyis sbyar ba'i yi ge mang du byas nas rje tsong kha pa'i zhal shes yin no zhes smra ba ni /
rnyed pa dang bkur sti sgrub pa'i phyir lugs mi mthun pa rnams gcig tu bsres pas 'chol ma'i bu lta bu'i gdams ngag gis gzhan rnams slu bar byed pa yin pas /
blo gros dang ldan pa yang dag pa'i @# / /
lam don du gnyer pa rnams kyis ring du dor te lam bzang po la 'jug par bya'o / /
! man ngag yid bzhin nor bu 'di / /
dad pa'i rgyal mtshan rtser bkod pas / /
rdo rje'i tshe la dbang thob nas / /
bsam bzhin dag pa'i gnas bgrod shog /
gcung chos rgyal ba'i zin bris so / /

