! / /
rje btsun bla ma rnams la phyag 'tshal lo / /
rgyal ba'i gsung rab kun gyi snying po don / /
rgyal sras dam pa rnams kyis bsngags pa'i lam / /
skal ldan thar 'dod rnams kyi 'jug ngogs de / /
ji ltar nus bzhin bdag gis bshad par bya / /
gang dag srid pa'i bde la ma chags shing / /
@# / /
dal 'byor don yod bya phyir brtson pa yis / /
rgyal ba dgyes pa'i lam la yid rton pa'i / /
skal ldan de dag dang ba'i yid kyis nyon / /
rnam dag nges 'byung med par srid mtsho yi / /
bde 'bras don gnyer zhi ba'i thabs med la / /
srid la brkam pa yis kyang lus can rnams / /
kun nas 'ching phyir thog mar nges 'byung btsal / /
dal 'byor rnyed dka' tshe la long med pa / /
yid la goms pas tshe 'di'i snang shas ldog /
las 'bras mi slu 'khor ba'i sdug bsngal rnams / /
yang yang bsams na phyi ma'i snang shas ldog /
de ltar goms pas 'khor ba'i phun tshogs la / /
yid smon skad cig tsam yang mi skye zhing / /
nyin mtshan kun tu thar pa don gnyer blo / /
byung na di tsha nges 'byung skyes pa lags / /
nges 'byung da yang rnam dag sems bskyed kyis / /
zin pa med na bla med byang chub kyi / /
phun tshogs bde ba'i rgyu ru mi 'gyur bas / /
blo ldan rnams kyis byang chub sems mchog bskyed / /
shugs drag chu bo bzhi yi rgyun gyis khyer / /
bzlog dka' las kyi 'ching ba dam pos bsngams / /
bdag 'dzin lcags kyi dra ba'i sbubs su tshud / /
ma rig mun pa'i smag chen kun nas 'thibs / /
mu med srid par skye zhing skye ba ru / /
sdug bsngal gsum gyis rgyun chad med par mnar / /
gnas skabs 'di 'drar gyur pa'i ma rnams kyi| |ngang tshul bsams nas sems mchog bskyed par mdzod / /
gnas lugs rtogs pa'i shes rab mi ldan na / /
nges 'byung byang chub sems la goms byas kyang / /
srid pa'i rtsa ba gcod par mi nus pas / /
de phyir rten 'brel rtogs pa'i thabs la 'bad / /
gang zhig 'khor 'das chos rnams thams cad kyi / /
rgyu 'bras nam yang slu ba med mthong zhing / /
dmigs pa'i gtad so gang yin kun zhig pa / /
de ni sangs rgyas dgyes pa'i lam la zhugs / /
snang ba rten 'brel bslu ba med pa dang / /
stong pa khas len bral ba'i go ba gnyis / /
ji srid so sor snang ba de srid du / /
da dung thub pa'i dgongs pa rtogs pa med / /
nam zhig res 'jog med par cig car du / /
rten 'brel mi slur mthong ba tsam nyid nas / /
nges shes yul gyi 'dzin stangs kun 'jig na / /
de tshe lta ba'i dpyad pa rdzogs pa lags / /
gzhan yang snang bas yod mtha' sel ba dang / /
stong pas med mtha' sel zhing stong pa nyid / /
rgyu dang 'bras bur 'char ba'i tshul shes na / /
mthar 'dzin lta bas 'phrog par mi 'gyur ro / /
de ltar lam gyi gtso bo rnam gsum gyi / /
gnad rnams rang gis ji bzhin rtogs pa'i tshe / /
dben pa bsten te brtson 'grus stobs bskyed nas / /
gtan gyi mdun ma myur du sgrubs shig bu / /
zhes pa 'di ni mang du thos pa'i dge slong blo bzang grags pa'i dpal gyis /
tsha kho dbon po ngag dbang grags pa la gdams pa'o / /
