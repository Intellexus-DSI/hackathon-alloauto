@# / /
byang chub lam gyi rim pa'i zhal shes blo bzang zhal lung zhes bya ba bzhugs so / /
kun mkhyen rgyal ba'i dbang po tsong kha pa / /
yongs rdzogs bstan pa'i mnga' bdag chos kyi rgyan / /
gangs can grub pa'i dbang phyug yongs 'dzin rje / /
yab sras brgyud par bcas la gus pas 'dud / /
de la 'dir rnam pa thams cad mkhyen pa'i sar bgrod par byed pa'i skye bo / /
mchog gi chos lugs byang chub lam gyi rim pa'i khrid nyams su len pa la nye bar mkho ba'i man ngag 'ga' zhig brgyud ldan bla ma dam pa'i gsung rgyun ji lta ba bzhin du yi ger 'god par bya'o / /
'di la gnyis /
thun gyi ngo bo la ji ltar bya ba dang /
thun gyi 'tshams su ji ltar bya ba'o / /
dang po la gsum /
sbyor ba dang /
dngos gzhi dang /
mjug go /
dang po la ji skad du byang chub lam gyi rim pa las /
thun gyi ngo bo la ji ltar bya ba la /
dang po sbyor ba'i chos ni drug ste /
zhes gsungs pa ltar drug las /
dang po gnas khang byi dor byas la sku gsung thugs kyi rten bkram pa ni| |lam rim las /
gser gling pa'i rnam thar yin pas gnas khang legs par byi dor byas la sku gsung thugs kyi rten legs par bkram /
zhes gsungs pa ltar bya ba la| gnas ni lha cig jo bo chen pos /
las dang po yi gang zag gis / /
lus dben pa la ma bsten par / /
sems dben rnyed par dka' ba'i phyir / /
'dre spangs @# / /
nags su gnas par bya / /
'dres pas 'dris shing chags par byed / /
de yis 'khor ba'i 'khor lo bskor / /
de lta'i 'dre ba spang byas la / /
rtag tu bag dang ldan par bya / /
zhes gsungs pa ltar rang cag las dang po pa rnams kyis dben pa bsten pa gal che zhing /
de yang mdo sde rgyan las /
blo ldan gang du sgrub pa'i yul / /
legs par rnyed dang gnas bzang dang / /
sa bzang ba dang grogs bzang dang / /
rnal 'byor bde ba'i yo byad ldan / /
zhes gsungs pa lta bu'i phun sum tshogs pa'i gnas sam| tha na'ang srog dang tshangs spyod la 'tshe ba med cing dge sbyor 'phel ba'i gnas shig bsten dgos pas de lta bu'i gnas su khang pa'am brag phug sogs gang yang rung ba'i nang du bla ma gser gling pa'i phyag bzhes ltar byi dor legs par byas la rang nyid rig pa dangs shing sdod nyams spro bar bya /
de'i nang gi dbus sam phugs su ji skad du 'jam dpal rtsa rgyad las /
bu khyod 'jam dpal gzhon nu nyon / /
nga ni 'jig rten mya ngan 'das / /
sa steng stong par gyur pa dang / /
chos kyi mdzod kyang zhig pa dang / /
nyan thos rnams kyang 'das pa na / /
rkang gnyis dam pa ston pa yi / /
sku gzugs mchod rten dag kyang bya / /
spos dang dri dang byug pa yis / /
mchod dang bsnyen bkur bya ba dang / /
rnam pa sna tshogs gos mchog dang / /
gzhan yang nor bu'i gdub kor rgyan / /
rnam pa sna tshogs bza' dang bca' / /
yang dag sbyar ba dbul bar bya / /
rnam pa sna tshogs phun sum tshogs / /
ci 'dod kha zas za ba la / /
de bzhin sngags ni bzlas byas dbul / /
sems can dge ba'i rtogs gnas 'gyur / /
dam pa'i 'gro ba'i skye gnas su| |grong mchog dag tu skye bar 'gyur / /
mthar ni byang chub gzhol 'gyur zhing / /
phyi nas zhi bar yang dag 'gro / /
zhes gsungs pa'i phan yon can gyi dge ba sogs pa'i zhing rten khri phun sum tshogs pa'i steng du bka' gdams pa rnams thub dbang gi sku re 'bral spang mdzad pa'i phyag srol ltar yod na thub dbang gi skus gtso byas pa'i sku gsung thugs kyi rten gang yod leg spar dgram /
de lta bu ma 'byor na steg mthon por rdo leb lta bu'i steng du dbus dang phyogs 'tshams su 'bru'i tshom bu re dgod la steng du lam rim brgyud pa sogs mchog gsum dpag tu med pa bzhugs pa'i mos pa bya /
sgrub khang gi phyogs bzhir thob zhi brtsegs te rgyal chen bzhir bskyed la mchod gtor phul nas 'phrin las 'chol /
gnyis pa mchod pa g.yo med cing bkod pa mdzes par bshams pa ni /
lam rim las mchod pa g.yo med par btsal ya bkod pa mdzes par bshams zhes gsungs pa ltar bya dgos la de'i tshul ni / /
bshad ma thag pa ltar bkram pa'i rten gyi mdun du mchod lcog la sogs pa'i khar rgyu bzang po las grub pa'i snod du chu gtsang mar sman spos bzang po btab pa'i yon chab sogs chu bzhi nyer spyod lnga /
rol mo / /
'dod yon lnga /
de dag kyang lam rim las /
mthun pa'i dngos po ni /
mi mthun pa bab las byug pa dang mar khus 'khrub dang gu gul gyis bdug pa @# / /
dang arga'i ? me tog la sogs pa dang /
gzhan yang yo byad rung ba min pa dang bral ba rung ba'o / /
zhes 'byung ba ltar mi rung ba ma yin pa /
gzhan yang rgyal srid rin po che sna bdun /
bkra shis kyi rtags brgyad dang rdzas brgyad rnams dngos sam bcos ma ci rigs /
sman sna /
'bru sna /
bza' bca' bzang po / /
rin po che las grub pa'i maN+Dal sogs mchod pa'i yo byad bzang mang yod na /
bdag nyid chen pos ji skad du yod bzhin du gtong mi nus par /
bdag ni bsod nams mi ldan bkren chen te /
mchod pa'i nor gzhan bdag la cang ma mchis /
zhes zer ba ni /
po to ba'i zhal nas /
dung por dri ma can tsig tu spang spos re btab nas tsan dan ga bur spos kyi chu zhes dmus long gis mig ldan la mgo skor byed gsungs pa dang 'dra'o / /
zhes gsungs pa lta bur ma song bar rang la gang yod kyi mchod pa'i dngos po rnams /
dge bshes 'ban gyis lan gcig yon bdag 'ga' re 'od zer bas /
mchod bshams bzang po cig bshams te /
thugs bsam la brtag pa na yon bdag gi ngor mdzes chos su 'dug pas slang thal ba spar gang gtor nas /
dge slong rang zag zog med par bzhugs shig gsungs /
zer ba'i lo rgyus lta bu cig dgos pas /
gzhan gyi mig sngar mdzes chos dang /
tshe 'di'i rnyed bkur grags pa sogs dang /
phyi ma'i mngon mtho'i bde ba dang /
rang nyid gcig bu'i phyir zhi ba de rnams don du gnyer bas ma yin par /
gzhan don du bla med byang chub thob pa'i phyir du dkon mchog mchod pas tshogs pa sogs pa'i bsam pas /
le lo dang bag med dang khyad gsong sogs kyis sla chos dang bcas bder ma song bar gtsang sbra byed cing bkod pa mdzes par bshams /
rang nyid shin tu dbul bas de lta bu ma 'byor na'ang /
lam rim las /
phu chung ba'i zhal nas ngas dang po spang spos sna tsha ting nge ba phul /
de nas ring bu bzhi sbyor mngar sing ba phul da lta a ka ru dang du ru skal sogs pa bsung ching nge ba 'bul gsungs pa ltar /
mchod pa chung ngu la brnyes nas ma phul na tshe ril po de 'dra zhig tu 'grol /
chung rim nas nan tan bskyed na je bzang du 'gro bas khong gi phyag len ltar bslab /
zhes gsungs pa ltar yin pas tha na rdza phor gtsang ma cig tu chu gtsang ma'i yon chab dang /
bl+ci'am sa la bzos pa'i maN+Dal /
de 'ang ma 'byor tshe rdo le blta bu'i steng du tshom bu dgong pa sogs bya /
de ltar 'byor ba dang bstun nas bshams te /
mchod pa'i sprin gyi gzungs /
oM na mo b+ha ga wa te b+dz+ra sE ra pra ma dz+ha ne /
ta thA ga tA ar+ha te samyak+saM ? bud+hA ya /
ta r+ya thA /
oM b+dz+re b+dz+re /
ma hA b+dz+re /
mahA te dza b+dz+re /
ma hA bidya b+dz+re /
ma hA bo d+hi tsi t+ta b+dz+re /
ma hA bo d+hi maN+To pa saM kra ma Na b+dz+re sarbakarma A ba ra NA bi shod+ha na b+dz+re swA hA /
zhes pa lan bdun nam gsum brjod de kun tu bzang po'i mchod pa'i char babs par bsam /
gsum pa stan bde ba la 'khod nas skyabs 'gro sems bskyed bya ba ni /
lam rim las /
gnas mal bde ba la lus drang por bsrang ste /
skyil mo krung dam skyil mo krung phyed du yang rung ba'i spyod lam gyis 'khod nas skyabs su 'gro ba dang @# / /
sems bskyed pa rgyud dang 'dris nges pa cig bya /
zhes gsungs la de yang gong du bshad pa ltar bkram pa'i rten la mngon du phyogs par rang nyid 'dug pa'i 'og gzhir sgrub pa las mi 'gyur ba'i rten 'brel dus dkar gyis g.yung drung ris chos 'khor du 'khyil ba 'bri /
de'i steng du tshe ring ba dang ston pa'i rnam mthar dang mthun pa'i phyir rtswa dur brtse mo dbus su bstan la legs par bkram /
de'i steng du nang tshang can la sogs pa'i stan 'jam po bting pa'i rgyab phyogs cung zad mtho ba'i mal bya /
de lta bu'i bde ba'i stan la rang nyid 'dug pa'i kun spyod /
lam rim las sgom rim bar pa dang tha ma las gsungs pa ltar stan shin du 'jam po bde ba la lus kyi kun spyod chos brgyad dang ldan par bya'o / /
zhes zhig nas kyi skabs su gsungs kyang 'dir yang byung na phun sum tshogs pas /
rkang pa dkyil krung yongs rdzogs sam phyed pa gang rung bya /
mig ha cang mi dbye mi zum par sna rtser gtang /
lus ha cang mi dgyi mi sgu bar drang por bsrang /
'phrag pa gnyis thad kar mnyam par bzhag /
mgo mi mtho mi dma' zhing ma yo par sna nas lte bar drang por bzhag /
so dang mchu rang lugs su tha mal bar gzhag /
lce ya so'i drung du gzhag /
dbugs sgra can dang rngam pa dang rgod bag can du mi btang bar rgyu ba mi tshor zhing dal bus 'bad med du 'jug pa de ltar bya'o / /
de lta bu'i spyod lam gyis 'khod de /
rje bdag nyid chen pos /
legs nyes thams cad kyi rtsa ba ni yid kho na yin te /
nyes par spyod pa dang legs pa la 'jug pa'i sgo ni gsum du nges la lus ngag ni yid kyi gzhan dbang can yin pa'i phyir /
des na thog mar kun slong gi bsam pa tshig tsam du ma song bar 'chos pa cig shin tu gal che ba lags /
zhes gsungs shing /
des na paN chen thams cad mkhyen pas kyang /
sgom rnams kun gyi dang po'i mgo /
rgya gar skad mtshungs rang rgyud la / /
legs par brtags pa yin no zhes / /
zla med bla ma mchog de bzhed /
ces gsungs pa ltar /
thog mar rang rgyud la legs par brtags nas kun slong 'cho ba gnad che bas dran pa nang du legs par bkug ste rang rgyud la blo dge mi dge'i phyogs gang shugs che ba legs par brtags /
dang po shugs che ba'am lung ma bstan lta bur 'dug na rlung sna bug nas nang du rdub pa dang mnyam du phyogs bcu'i mchog gsum dam pa rnams kyi byin brlabs zhugs nas sems can thams cad kyi don du rdzogs pa'i sangs rgyas kyi go 'phang myur ba nyid du thob par bya /
de'i phyir du bla ma dkon mchog la skyabs su 'gro bar bya'o snyam pa'i dge sems shugs drag skyes pa'i mos pa yang yang byas la dge sems khyad par can bskyed /
phyi ma shugs che bar 'dug na rlung phyir 'bud pa dang mnyam du blo ngan pa de du ba nam mkha' la song nas yal ba ltar phyir la thon te yal ba'i mos pa yang yang byas te /
zhi ba'i mthar sngar bzhin dge sems drag po bskyed par bya /
dge sbyor gang la 'jug na'ang thog ma nas kun slong ma dag na /
tshes gcig nas 'chug na bcwo lnga'i bar zer ba bzhin yin pas /
kun slong 'cho ba shin du gal che gsungs /
de nas jo bo chen pos /
sgrub par 'dod pa'i gang zag gis / /
@# / /
sa ltar chos kun gzhir gyur bas / /
dang por skyabs su legs 'gro zhing / /
de yi bslab pa'i chos la bslab / /
zhes dang lam rim las kyang /
bstan pa la 'jug pa'i sgo dam pa skyabs su 'gro ba zhes gsungs pa ltar /
dang por skyabs 'gro byed dgos pas /
skyabs yul gsal gdab pa ni /
rang gi mdun gyi nam mkhar seng ge chen po brgyad kyis btegs pa'i rin po che'i khri yangs shing rgya che ba'i steng du /
dbus su seng ges btegs pa'i rin po che'i khri chung du zhig gi steng du sna tshogs pad nyi zla ba'i dkyil 'khor gyi steng du ngo bo rang gi drin can rtsa ba'i bla ma yin pa la /
rnam pa bcom ldan 'das rgyal ba shAkya thub pa sku mdog gser btsom lta bu dbu gtsug tor dang ldan pa zhal gcig phyag gnyis kyis g.yas sa gnon dang g.yon mnyam bzhag gi steng na bdud rtsis gang ba'i lhung bzed bsnams pa /
sku la chos gos ngur smrig gi mdog can gsum mdzes par gsol pa /
mtshan dpes brgyan pa dngas gsal 'od kyi rang bzhin can /
sku las skyes pa'i 'od kyi phung po'i dbus na zhabs rdo rje'i dkyil krung gis bzhugs pa /
de'i mdun du sna tshogs pad nyi zla ba'i dkyil 'khor gyi steng du rtsa ba'i bla ma zhal mjal dus kyi rnam pa can la dngos su chos 'brel yod pa'i bla ma rnams kyis bskor nas bzhugs pa /
g.yas su pad nyi zla ba'i gdan la rje btsun byams mgon la rgya chen spyod rgyud kyi bla ma rnams kyis bskor ba /
rgyab du pad ma nyi zla'i gdan la rgyal ba rdo rje 'chang la nyams len byin rlabs brgyud pa'i bla ma rnams kyis bskor ba /
g.yon du pad nyi zla ba'i gdan la rje btsun 'jam dbyangs la /
zab mo lta ba rgyud kyi bla ma rnams kyis bskor ba /
de dag gi mtha' skor du yi dam sangs rgyas byang sems nyan rang srungs ma'i tshogs dpag tu med pas bskor nas bzhugs pa /
de dag rang rang gi mdun na gdan khri phun sum tshogs pa la rang rang gis gsungs pa'i lung gi chos rnams 'od kyi rang bzhin can gyi po ti'i rnam par yod pa rnams bdag nyid kyi mos pa dang mchog gsum gyi thugs rje las grub par bsam /
rang gi mtha' skor du rigs drug gi sems can thams cad skyabs yul la gus pa'i tshul gyis 'khod par gsal gdab /
skyabs su 'gro tshul ni /
phyogs kyi glang pos /
gting mtha' med pa'i 'khor ba ni /
rgya mtsho'i nang na rnam par gnas / /
'dod chags la sogs mi bzad pa'i / /
chu srin gyis ni lus zos bas / /
de ring gang la skyabs su mchi / /
zhes gsungs pa ltar bdag dang sems can thams cad thog ma med pa nas 'khor ba sdug bsngal gyi rgya mtsho chen por bzod par dka' ba'i sdug bsngal dpag tu med pa myongs shing /
da dung nyon mongs kyi gzhan dbang du gyur pas de las skyobs pa'i skyabs cig ma bsten na sdug bsngal mu mtha' med pa myong bar snang bas skyabs cig bsten dgos par 'dug /
de la skyabs su su 'os na brgya lnga bcu pa las /
gang zhig la ni nyes pa kun /
gtan nas yong ye mi mnga' zhing / /
gang la rnam pa thams cad du / /
yon tan thams cad gnas gyur pa / /
gal te sems shig yod na ni / /
de nyid la ni skyabs 'gro zhing / /
@# / /
de bstod de ni bkur ba dang / /
de yi bstan la gnas pa'i rigs / /
zhes gsungs pa ltar skyon kun zad cing yon tan kun rdzogs pa cig 'os /
de ltar na de lta bu dang ldan zhing skyabs su 'os pa'i rgyu mtshan gzhan /
rang nyid 'jigs pa thams cad las grol /
gzhan de las sgrol pa'i thabs la mkhas kun la thugs rje chen po nye ring med par 'jug phan btags ma btags thams cad kyi don mdzad pa'ang mnga' bas na sangs rgyas bcom ldan 'das dang des mtshon nas chos dang dge 'dun dkon mchog rnams skyabs su bsten par rigs te /
skyabs 'gro bdun cu pa las /
sangs rgyas chos dang dge 'dun ni / /
thar pa 'dod pa rnams kyi skyabs / /
zhes gsungs pa ltar ro / /
'o na de rnams yon tan dang ldan par skyabs su 'os na yon tan ji lta bu dang ldan snyam na /
sangs rgyas bcom ldan 'das ni sku gsung thugs 'phrin las kyi yon tan bzhi dang ldan te /
dang po ni sku la bstod pa las| nye bar zhi la yid du 'ong / /
'bar la gnod pa mdzad mi mnga' / /
dul la rngam brjid che ba yi / /
sku 'dis su zhig dad mi mdzad / /
ces dang /
mtshan dang dpe byad bzang 'bar ba / /
khyod kyi sku las ma gtogs par / /
de bzhin gshegs pa'i yon tan 'di / /
gzhan gang zhig la legs gnas 'gyur / /
zhes dang /
dpe la bstod pa las| khyod sku mtshan gyis spras gyur ba / /
mdzes gyur mig gi bdud rtsi ni / /
sprin med ston gyi nam mkha' la / /
skar ma'i tshogs kyis spras pa 'dra / /
zhes sogs gsungs pa ltar ro / /
gnyis pa ni /
bsngags 'os bsngags bstod las /
mos pa du ma dang ldan pa / /
mang po 'khod par gyur pa la / /
gsungs gcig bka' ni stsal ba las| |du ma lta bur snang gyur te / /
kun gyis 'di ni bdag gi ched / /
kho na'o snyam du go ba dang / /
de las ya mtshan che ci mchis / /
de las ngo mtshar che ci mchis / /
zhes dang /
brgya lnga bcu pa las /
mkhas pa rnams kyi dga' ba bskyed / /
bar ma rnams kyi blo yang spel / /
tha ma'i rab rib rnams 'joms bas / /
gsungs 'di skye bo kun la sman / /
zhes pa ltar ro / /
gsum pa ni /
bsngags 'os bsngags bstod las /
khyod 'ba' zhig gi ye shes kyis / /
shes bya mtha' dag khyab lags kyi / /
khyod las gzhan pa thams cad kyi / /
shes bya kho na lhag pa lags / /
zhes dang /
bcom ldan dus kun gtogs pa'i chos / /
rnam kun 'byung gnas thams cad ni / /
lag mthil skyu ru ra lta bur / /
khyod kyi thugs kyi spyod yul gyur / /
zhes dang /
brgya lnga bcu pa las /
'gro ba 'di dag thams cad ni / /
khyad med nyon mongs rnams kyis bsdams / /
khyod ni 'gro ba'i nyon mongs dag /
dgrol slad yun ring thugs rjes bsngams / /
dang por khyod la phyag bgyi 'am / /
'on te gang gis 'khor bar khyod / /
skyon mkhyen yun ring de lta bur / /
bzhugs mdzad thugs rje che la bgyi / /
zhes gsungs pa ltar ro / /
bzhi ba ni /
bsngags 'os bsngags bstod las / /
khyod @# / /
kyis gang las 'gro ba dag /
ma drangs rgud pa de gang mchis / /
gang dang 'jig rten ma sprad pa'i / /
phun tshogs de yang gang zhig mchis / /
zhes gsungs pa ltar ro / /
chos kyi phan yon ni de lta bu'i sangs rgyas bcom ldan 'das de skyon spangs pa dang yon tan sgrub pa'i bdag nyid chos 'gog pa dang lam gyi bden pa mngon du byas pa dang sgom pa las byung bas na chos ni phan yon dpag tu med pa dang ldan te /
chos yang dag par sdud pa las gang sangs rgyas bcom ldan 'das de dag ni yon tan mtha' yas mu med pa ste /
de dag ni chos las skyes pa chos kyi bgo skal la spyod pa /
chos kyis sprul pa chos kyi bdag por gyur pa chos las byung ba chos kyi spyod yul ba chos la rton pa chos kyis grub pa ste /
zhes gsungs pa ltar ro / /
brgya lnga bcu pa las /
bgrod pa gcig dang thabs bde dang / /
legs par 'brel dang nyes pa med / /
thog ma bar dang mthar dge bas / /
khyod kyi bstan 'dra gzhan la med / /
ces gsungs pa ltar sangs rgyas kyi bstan pa lung gi dam chos kyi yon tan yang bsam par bya'o / /
chos yang dag par sdud pa'i mdo las /
dge 'dun ni chos smra ba chos spyod pa chos sems pa chos kyi zhing chos 'dzin pa chos la rton pa chos la mchod pa /
chos kyi bya ba byed pa /
chos kyi spyod yul ba chos spyod pa phun sum tshogs pa rang bzhin gyis drang ba rang bzhin gyis dag pa snying rje'i chos can snying rje dang ldan pa rtag tu dben pa'i spyod yul ba rtag tu chos la gzhol ba rtag tu dkar po spyod pa'o snyam mo zhes bya ba la sogs pa'o / /
zhes gsungs pa ltar ro / /
de ltar na bsngags 'os bsngags bstod las /
phyi yi yan lag stobs kun ni / /
khyod kyis yang dag bsgrubs lags te / /
nang gi stobs ngag ma tshang pas / /
byis pa rnams ni sdug bsngal bsten / /
zhes gsungs pa ltar rang skyob pa'i rgyu gnyis las /
phyi'i yan lag ni sangs rgyas bcom ldan 'das kyis bsgrubs zin 'dug kyang nang gi yan lag blo bkal nas skyabs su 'dzin pa ma byung bas sdug bsngal bar 'dug /
des na sngon chad kyang skyabs 'di lta bu ma bsten bas thogs med nas da lta'i bar du sdug bsngal bar mtshams med par myangs shing da dung yang ma bsten na mu mtha' med par myong ba dang /
bsten na nges par skyob pa'i skyabs bsten du yod pa rnams shes bzhin du ma bsten na /
snying rul bdag shin tu yang tha chad par 'gyur pas da bdag dang sems can thams cad kyis bla ma dkon mchog rnams la dpung gnyen zhu bas skyid sdug legs nyes ci byung yang khyed rang rnams mkhyen no snyam pa'i blo ling bsgyur gyis /
bla ma la skyabs su mchi'o / /
zhes brjod pas mdun gyi skyabs yul spyi dang khyad par bla ma rnams kyi sku'i cha las bdud rtsi 'od zer dpag tu med pa byung /
rang gzhan sems can thams cad kyi sgo gsum la zhugs pas thog med nas bsags pa'i sdig sgribs thams cad dang khyad par du yang bla ma'i sku la bsngos gsung ngag bcag thugs rgyud dkrugs pa sogs mdor na bla ma'i dam tshig dang 'gal ba'i nyes ltung thams cad byang zhing dag /
lus dngas gsal 'od kyi rang bzhin du gyur /
bla ma'i sku gsung thugs kyi byin @# / /
rlabs zhugs pas /
dpal ldan bla ma rnams kyi skyabs 'og tu tshud byung snyam du bsam /
sangs rgyas la skyabs su mchi'o / /
zhes brjod pas skyabs yul spyi dang khyad par sangs rgyas rnams kyi sku'i cha thams cad las bdud rtsi 'od zer dpag tu med pa byung /
rang gzhan sems can thams cad kyi sgo gsum la zhugs pas /
khyad par du yang 'jig rten pa'i lha gzhan skyabs su bsten pa /
sangs rgyas kyi sku brnyan la brnyas pa sogs sangs rgyas la skyabs su song ba'i bslab bya dang 'gal ba'i nyes ldung thams cad sbyang zhing dag /
lus x de rnams kyi sku gsung thugs kyi byin brlabs zhugs pas de rnams kyi thugs rje'i skyabs 'og tu tshud byung snyam du bsam /
chos la skyabs su mchi'o / /
zhes brjod pas skyabs yul spyi dang khyad par 'phags pa'i gang zag rnams kyi thugs rgyud kyi spang rtogs kyi yon tan rnams bdud rtsi 'od zer gyi rnam pa dang /
lung gi chos po ti'i rnam pa can las dbyangs gsal gyi yig 'bru'i rnam pa dpag tu med pa byung /
rang gzhan x khyad par du yang sems can la 'tsho ba /
glegs ba ma la ma gus pa sogs chos la skyabs su song ba'i bslab bya dang 'gal ba'i sdig sgrib thams cad byang zhing dag /
lus x lung rtogs gi yon tan khyad par can skyes pas chos dkon mchog gi skyabs 'og tu tshud byung snyam du bsam /
dge 'dun la skyabs su mchi'o / /
zhes brjod pas skyabs yul spyi dang khyad par du byang sems nyan rang srungs ma rnams kyi sku'i cha las 'od zer x khyad par du yang grogs mu stegs can dang 'grogs pa /
dge sbyong gi rtags tsam dang /
de 'dzin pa yan chad la ma gus pa sogs dge 'dun la skyabs su song ba'i bslab bya dang 'gal ba'i sdig sgrib thams cad byang zhing x de rnams kyi byin brlabs zhugs shing nyan rang byang sems rnams kyis skyabs bsgrub pa'i zla grogs dang srungs ma rnams kyis 'gal rkyen sel zhing mthun rkyen bsgrub par zhal gyis bzhes pas de rnams kyi skyabs 'og tu tshud byung snyam du bsam /
de lta bu'i tshul gyis bla ma la skyabs su mchi'o / /
sogs lan nyer gcig nas brgya stong sogs skabs bsdun bya /
de ltar skyabs su song nas gang gis skyobs pa ni /
tshoms las /
srid pa'i zug rngu gcod byed lam / /
ngas ni khyed cag rnams la bstan / /
de bzhin gshegs pa ston pa ste / /
khyed cag rnams kyis bya dgos so / /
zhes dang /
lam rim las /
skyabs dngos ni chos dkon mchog ste de thob pa na 'jigs pa las sgrol ba'i phyir ro / /
mtha'i chos dkon mchog de yang las dang po ba'i dus kyi skyon phyogs re tsam spong ba'i spangs pa dang yon tan phyogs re tsam sgrub pa'i rtogs pa gnyis gong du khyad zhugs par song ba la 'jog gi de las gzhan blo bur du 'byung ba ma yin no / /
des na skabs 'dir ni dge mi dge 'bras bu dang bcas pa'i rnam dbye la mkhas par byas nas /
'dor len tshul bzhin du sgrub pa gcig la chos su bya dgos ste las gnyis 'bras bu dang bcas pa ring du bsam nas blang dor tshul bzhin du ma byas na ngan 'gro'i rgyu mi ldog pas ngan 'gro la 'jigs kyang 'jigs pa de las mi @# / /
grol ba'i phyir ro / /
zhes gsungs pa ltar shes par byas la skyabs de rang rgyud la bsgrub pa dang skyabs 'gro'i bslab bya la slob ba shin tu gal che gsungs /
'dir dmigs skor mdo tsam brjod pa yin pas bslab bya sogs rgyas par lam rim sogs las shes par bya /
de nas sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
zhes brjod pas skyabs yul thams cad las bdud rtsi 'od zer dpag tu med pa byung /
rang gi sgo gsum la thim pas thog med nas /
khyad par du yang dkon mchog gsum gyi yon tan dran par ma byas pa la sogs pa'i thun mong ba'i bslab bya dang 'gal ba'i x 'phel zhing rgyas skyabs gsum gyi byin brlabs thams cad zhugs pas rang nyid dkon mchog gsum gyi yon tan kun 'dus pa'i bdag nyid du gyur par bsam /
bdag gi sbyin sogs bgyis pa 'di dag gis / /
'gro la phan phyir sangs rgyas 'grub par shog /
ces pa'i skabs su bdag gis dus gsum du than dud 'gro'i skye gnas su gtogs pa gcig la zas kham cig tsam byin pa yan chad sbyin pa las byung ba dang /
bsnyen gnas nyin gcig bsrung ba'am mi dge ba sna gcig spong ba lta bu tshul khrims las byung ba dang /
byams pa 'am snying rje yud tsam cig bsgom pa yan chad bsgom pa las byung ba'i dge ba'i rtsa ba 'di dag gang bgyis pa de dag gis 'gro ba sems can thams cad la phan bde ma lus pa bsgrub pa'i phyir du sangs rgyas bcom ldan 'das kyi go 'phang myur du 'grub par gyur cig /
de ltar 'grub par mdzad du gsol / /
zhes smon lam dang gsol ba btab pas bla ma thub pa'i dbang po las rang 'dra gnyis pa zhig chad de rang la thim pas rang nyid thub dbang du dngos su gyur par mos la rtse gcig tu mnyam par gzhag /
de nas rang thub dbang du mos pa'i dang nas mtha' skor gyi sems can rnams la bltas te /
ma rgan sems can 'di rnams thog ma med pa nas da lta'i bar du phan tshun 'ga' zhig la nye bar bzung 'ga' zhig la ring bar bzung nas chags sdang gis las dan sna tshogs bsags pa'i dbang gis spyir 'khor ba dang khyad par ngan 'gro'i sdug bsngal dpag med myong bar 'dug /
'di rnams phan tshun la nye ring du bzung ste chags sdang gi sems dang bral nas btang snyoms la gnas na ci ma rung /
gnas par gyur cig /
bdag gis kyang 'di rnams las kha cig la nye ba dang kha cig la ring bar bzung nas chags sdang mi byed par thams cad la sems snyoms par bya'o / /
zhes btang snyoms dang /
'di rnams thog ma med pa nas bde ba kho na 'dod kyang de'i rgyu ma bsgrubs pas bde ba rnal ma gcig dang ma 'phrad par 'dug /
da lta bde bar rlom pa bag re yod na'ang myur du sdug bsngal du 'gyur nas 'gro bas bde ba dang bde ba'i rgyu dang ldan na ci ma rung /
ldan par gyur cig /
zhes byams pa dang /
'di rnams thog med nas sdug bsngal gyi rgyu 'ga' zhig bsgrubs pas sdug bsngal dpag tu med pa myangs shing da lta'ang myong bzhin du de'i rgyu bsgrub par 'dug pas sdug bsngal dang sdug bsngal gyi rgyu dang bral na ci ma rung /
bral bar gyur cig /
snyam pa'i snying rje dang @# / /
'di rnams sdug bsngal med pa'i bde ba dang bde ba'i rgyu thams cad dang ma bral na ci ma rung /
mi 'bral bar gyur cig /
de lta bu byung na dga'o ang snyam du dga' ba rnams bsgom par bya'o / /
spyir btang snyoms 'jug tu bsgom pa'ang yod mod /
'dir sems can nang phan tshun sems snyoms pa dang /
rang nyid kyang sems can rnams la sems snyoms pa gnyis ka bsgom pas yin gsungs /
de nas skyabs yul rnams rang la thim pas byin gyis rlabs par bsam /
bzhi pa tshogs gsog pa'i zhing gsal gdab pa ni /
lam rim las /
mdun gyi nam mkha' la rgya chen spyod pa dang zab mo lta ba'i brgyud pa'i bla ma rnams dang gzhan yang sangs rgyas dang byang chub sems dpa' 'phags pa nyan thos dang rang sangs rgyas bka' sdod dang bcas pa dpag tu med pa bzhugs par bsams te tshogs gsog pa'i zhing gsal gdab /
zhes gsungs pa ltar bya dgos pas bdag gis ma sems can thams cad kyi don du yang dag par rdzogs pa'i sangs rgyas kyi go 'phang thob par bya de'i phyir du lam zab mo bla ma lha'i rnal 'byor gyi sgo nas byang chub lam gyi rim pa'i khrid bsgom pa la 'jug par bgyi'o snyam pa'i dge sems khyad par can gyi ngang nas /
rang gi mdun gyi nam mkhar seng ge brgyad kyis btegs pa'i rin po che'i khri yangs shing rgya che ba'i steng du cung zad rgyab la phyogs par rin po che'i khri chung ngu zhig gi steng du ngo bo drin can rtsa ba'i bla ma yin pa la rnam pa bcom ldan 'das shAkya thub pa /
zhes pa nas /
bzhugs pa zhes pa'i bar sngar bzhin gsal gdab /
thub pa'i dbang po'i g.yas su sna tshogs pad nyi zla ba'i dkyil 'khor gyi steng du rje btsun byams pa sku mdog dmar ser zhal gcig phyag gnyis pa /
g.yas sdong bu dang bcas pa'i pad ma'i steng du 'khor lo g.yon sdong bu dang bcas pa'i klu shing gi me tog gi steng du ril ba spyi blug bsnams pa /
thub pa'i dbang po'i g.yon du sna tshogs pad nyi zla ba'i dkyil 'khor gyi steng du rje btsun 'jam dbyangs sku mdog dmar ser zhal gcig phyag gnyis pa /
g.yas sdong bu dang bcas pa'i udpala gyi steng du ral gri /
g.yon sdong bu dang bcas pa'i udpala gyi steng du glegs bam bsnams pa /
gnyis ka'ang chos 'khor gyi phyag rgya can mtshan dpe dang rin po che'i rgyan gyis brgyan zhing dar sna tshogs kyi na bza' gsol ba /
zhi zhing 'dzum pa zhabs sems dpa'i dkyil krung gis bzhugs pa /
byams pa'i g.yas phyogs su sna tshogs pad nyi zla ba'i dkyil 'khor gyi gdan de'i steng du 'phags pa thogs med nas rtsa ba'i bla ma'i bar rgya chen spyod brgyud kyi bla ma re dang /
'jam dbyangs kyi g.yon phyogs su sna tshogs pad nyi zla ba'i dkyil 'khor gyi gdan de'i steng du mgon po klu sgrub nas rtsa ba'i bla ma'i bar zab mo lta brgyud kyi bla ma re rnams tshom chen po'i nang du bzhugs gral bsgrigs pa ltar spangs chags su bzhugs pa /
thub dbang gi mdun du rin po che'i khri'i steng du sna tshogs pad nyi zla ba'i dkyil 'khor gyi steng du rtsa ba'i bla ma zhal mjal dus kyi rnam pa can la dngos su chos 'brel yod pa'i bla ma thams cad kyis @# / /
bskor nas bzhugs pa /
thub dbang gi steng gi rgyab la phyogs par sna tshogs pad ma nyi zla'i dkyil 'khor gyi steng du rgyal ba rdo rje 'chang la nyams len byin brlabs brgyud kyi bla ma dang gzhan yang brgyud pa so so'i bla ma rnams kyis bskor nas bzhugs pa /
thub dbang gtso 'khor rnams kyi mtha' bskor du gsang bde 'jigs gsum la sogs pa'i yi dam dkyil 'khor gyi lha tshogs /
de'i mtha' skor du skal bzang gi sangs rgyas stong dang sangs rgyas sum cu so lnga sogs sangs rgyas dpag tu med pa /
de'i mtha' skor du 'phags pa'i gnas brtan bcu drug la sogs pa'i nyan rang dpag tu med pa /
de'i mtha' skor du myur mdzad ye shes kyi mgon po sogs chos skyong dpag tu med pa /
de dag gi phyi rol phyogs bzhir rgyal chen bzhi rang rang gi 'khor gyis bskor ba rnams bstan pa bsrung ba'i tshul gyis rang rang gi gdan la bzhugs pa /
de dag rang rang gi mdun na gdan khri phun sum tshogs pa'i steng du rang rang gis gsungs pa'i lung gi chos rnams 'od kyi rang bzhin can gyi po ta'i rnam par yod pa /
thams cad kyi sku las sprul pa'i bkod pa bsam gyis mi khyab pa phyogs bcur 'phro ba de lta bu'i gtso 'khor thams cad kyi spyi bor oM dkar po / /
mgrin par AH dmar po / /
thugs kar hUM sngon po / /
lte bar swa ser po / /
gsang gnas su ha ljang kus mtshan pa /
thugs ka'i hUM las 'od zer 'phros bas phyogs bcu'i zhing rab 'byams mu med pa nas bla ma yi dam sangs rgyas byang sems nyan rang bka' sdod srungs ma'i tshogs dpag tu med pa spyan drangs par bsam la /
ma lus sems can kun gyi mgon gyur cing / /
zhes sogs dang /
rnam dag chos kyi dbyings las ma g.yos kyang| |zhes sogs dang /
phyogs dus kun nas skyabs gsum bka' sdod bcas / /
zhes sogs brjod /
ye shes pa rnams dam tshig pa so so la bstim /
thams cad skyabs gsum kun 'dus kyi bdag nyid du mos pa drag po bskyed /
gong du skyabs yul 'di ltar gsal btab nas /
skyabs 'gro'i mthar mi bsdu bar slar yang gsal legs par btab ste yan lag bdun pa 'bul ba sogs byas kyang rung gsung ngo / /
lnga pa bsags sbyang gi gnad bsdus pa yan lag bdun pa dbul ba ni /
lam rim las /
de nas lam rgyud la skye ba'i mthun rkyen tshogs bsag pa dang 'gal rkyen sgrib pa sbyong ba'i lhan cig byed rkyen med na nyer len gyi rgyu dmigs rnam skyong ba tsam la 'bad kyang lam shin tu skye dka' bas bsags sbyong gi gnad rnams bsdus pa'i yan lag bdun pas rgyud sbyang dgos so / /
zhes gsungs pa ltar 'di shin tu gal che bas /
rang dang sems can thams cad kyis tshogs zhing rnams la gus pas 'dud par bsam la /
phun tshogs dge legs bye bas bskrun pa'i sku /
zhes sogs dang /
byams pa thogs med dbyig gnyen rnam grol sde /
zhes sogs dang /
'jam dbyangs yod med phyogs 'jigs klu sgrub dang / /
zhes sogs dang /
thugs rje chen po bde gshegs rdo rje 'chang / /
zhes sogs dang /
gang gis @# / /
bdag la rigs pa bslab pa dang /
zhes sogs dang /
ston pa bla med sangs rgyas rin po che /
zhes sogs dang /
ji snyed su dag phyogs bcu'i 'jig rten na / /
zhes pa nas / /
bde bar gshegs pa thams cad bdag gis bstod / /
ces pa'i bar rnams brjod de lcogs na phyag bya /
de nas mchod pa'i tshigs bcad ci rigs pa dang /
me tog dam pa phreng ba dam pa dang / /
zhes pa nas /
rgyal ba kun la phyag 'tshal mchod par bgyi / /
zhes pa'i bar brjod de mchod pa 'bul de nas nyes pa snga ma la 'gyod sems dang phyi ma la sdom sems drag pos /
byang chub ltung bshags /
gser 'od dam pa'i bshags pa /
'dod chags zhe sdang gti mug dbang gis ni / /
zhes pa nas /
so sor bshags zhes pa'i bar rnams brjod de bshags pa bya de nas phyogs bcu'i rgyal ba kun dang sangs rgyas sras / /
zhes sogs kyi yan lag lhag ma rnams bya'o / /
drug pa man ngag bzhin du gsol ba 'debs pa ni /
lam rim las /
de nas dmigs pa gsal bar byas nas maN+DAl phul ste bshes gnyen la ma gus pa sogs phyin ci log gi blo sna mtha' dag 'gag pa dang /
bshes gnyen la gus pa sogs phyin ci ma log pa'i blo sna thams cad bde blag tu skye ba dang phyi nang gi bar gcod thams cad nye bar zhi bar byin gyis brlab tu gsol zhes 'dun pa drag pos lan mang du gsol ba gdab bo / /
zhes gsungs pas sngar bshams pa'i maN+DAl gyi steng du gsar du tshom bu so bdun sogs ci rigs bkod de /
de nyid dbang chen gser gyi sa gzhi /
ri rab /
gling /
nyi zla gter chen po'i bum pa sogs lha mi'i 'dod dgu'i dpal 'byor phun sum tshogs pa thams cad ma tshang ba med pa yangs shing rgya che bar mos la phul /
de nas tshogs zhing rnams rang dang sems can thams cad la thugs dgyes bzhin du brtse ba chen pos gzigs pa dang rang dang sems can rnams kyis tshogs zhing rnams la dad gus chen pos gsol ba 'debs par mos shing dmigs pa gsal pos /
dpal ldan rtsa ba'i bla ma rin po che / /
zhes pa nas /
bstsal du gsol /
zhes pa'i bar brjod pas thub dbang gi mdun gyi rtsa ba'i bla ma las gnyis pa zhig chad de rang gi spyi bor seng khri pad ma nyi zla'i gdan la bzhugs par bsam /
slar yang sku gsung thugs kyi dngos grub bstsal du gsol / /
zhes brjod pas spyi bo'i bla ma las gnyis pa zhig chad de rang la thim pas dpal ldan bla ma'i go 'phang mngon du byas byung snyam du bsam /
'dren pa mnyam med ston pa bcom ldan 'das / /
zhes sogs kyi rkang pa dang po'i tshe bla ma thub dbang /
gnyis pa'i tshe rje btsun byams mgon /
gsum pa'i tshe 'phags pa thogs med rnams gsal gdab /
bzhi pa'i tshe khyed rnams kyis bdag sogs rnams kyi rgyud la phyin ci log gi blo sna mtha' dag 'gag par byin gyis brlabs du gsol /
zhes gsol ba btab pa ste zhu ba phul bas tshogs zhing spyi dang khyad par sangs rgyas byang sems gsum gyi sku'i cha las bdud rtsi 'od zer gyi rgyun babs /
rang gzhan sems can thams cad la zhugs pas thog med nas bsags pa'i sdig sgrib @# / /
thams cad dang khyad par du rgya chen spyod pa'i lam gyi mi mthun phyogs bshes gnyen la ma gus pa nas /
rang gces 'dzin dang /
phyin drug gi mi mthun phyogs kyi bar gyi phyin ci log gi blo bag chags dang bcas pa thams cad byang zhing dag /
lus dangs gsal 'od kyi rang bzhin du gyur /
slar yang sangs rgyas byang sems gsum la gsol ba 'debs zhes gnyis pa brjod pa'i tshe khyed rnams kyis bdag sogs rnams kyi rgyud la phyin ci ma log pa'i blo sna mtha' dag skye bar byin gyis brlab tu gsol /
zhes gsol ba btab pas tshogs shing spyi las bdud rtsi 'od zer dang khyad par de gsum las rang 'dra gnyis pa re mar me gcig las gnyis chad kyi tshul du byung nas rang gzhan thams cad la thim pas lam 'di nyams su len pa'i mthun rkyen tshe ring ba nad med pa zas gos sogs tshegs med par rnyed pa'i bsod nams la sogs pa'i yon tan thams cad 'phel zhing rgyas lam gyi rim pa spyi dang khyad par dge ba'i bshes gnyen la gus pa nas /
byang chub kyi sems dang /
pha rol tu phyin pa drug gi bar gyi rgya chen spyod pa'i lam snying po dang bcas pa skyes byung snyam du bsam /
bsam gtan dang shes rab gnyis la zab mo lta ba'i lam gyi cha yod kyang 'dir phyin drug rgya chen spyod pa'i phyogs su bsdus pa spyi ldog nas yin gsungs /
'dzam gling mkhas pa'i gtsug rgyan dbyig gi gnyen / /
zhes sogs rgya chen spyod pa'i brgyud 'debs phyi ma rnams la'ang dmigs pa skyong tshul des shes par bya /
smra ba zla med 'dren mchog shAkya'i tog /
zhes sogs kyi skabs su dmigs pa gzhan sdar dang 'dra la /
khyad par ni /
khyad par du yang zab mo lta ba'i lam gyi mi mthun phyogs bdag 'dzin gnyis dang des drangs pa'i chags sdang sogs nyon mongs bag chags dang bcas pa thams cad byang zhing dag /
zhes dang /
'phel zhing rgyas /
lam gyi rim pa spyi dang khyad par bdag med pa'i de kho na nyid kyi ngon rtogs pa'i zhi gnas dang lhag mthong sogs zab mo lta ba'i lam snying po dang bcas pa skyes byung snyam du bsam /
zhes pa sbyor des phyi ma rnams la'ang rigs 'dra| rje yan gyi brgyud 'debs so so lam rim gsol 'debs lam mchog sgo 'byed ltar la /
de nas /
phun tshogs dge legs lung rtogs nor bu'i dpal / /
zhes sogs dang| dge legs 'byung gnas rgyal ba'i bstan pa dang / /
zhes sogs dang /
rgyal ba kun gyis gsungs pa'i chos rnams kyi / /
zhes sogs dang /
rigs kun bdag po drug pa rdo rje 'chang / /
zhes sogs dang /
dpal ldan mkhas mchog bye ba'i zur phud la / /
zhes sogs dang /
dge legs yon tan ma lus 'byung ba'i gnas / /
zhes sogs dang /
mkhyen brtse'i blo gros rab tu rgyas pa yis / /
'phrin las bzang pos skal ldan smin mdzad cing / /
lung rtogs dam chos ba gam mthon po'i rtser / /
sgrub pa'i rgyal mtshan 'dzin la gsol ba 'debs / /
zhes dang /
gang gis bdag la rigs pa bslab pa dang / /
zhes sogs dang /
rab 'byams gsung rab kun la lta ba'i mig @# / /
zhes sogs sbyor /
byin brlabs dpung zhus kyi gsol 'debs re dang dngos gzhi'i dmigs skor re sbyar nas bskyang na'ang rung mod /
gsol 'debs rdzogs rjes tshogs zhing rnams nyer bsdu byas te dngos gzhi'i dmigs skor skyong tshul khrid yig tu bkod pa ltar bya ba la gsol 'debs gyis skabs 'dir yang lam rim gyi dmigs skor tshang bar bstan pas /
de skyong tshul ni /
yon tan kun gyi gzhir gyur drin can rje / /
zhes pa nas /
gus pa chen pos bsten par byin gyis rlobs / /
zhes pa'i bar don dran bzhin du brjod pas /
tshogs zhing spyi dang khyad par rtsa ba'i bla ma la dngos su chos 'brel yod pa'i bla ma rnams kyis bskor nas bzhugs pa rnams las bdud rtsi 'od zer gyi rgyun babs /
rang gzhan /
zhes pa nas /
sdig sgrib thams cad dang /
zhes pa'i bar gong bzhin byas la /
khyad par du yang dge ba'i bshes gnyen la ma gus pa ma dad pa skyon rtog gi blo skyes pa sogs bshes gnyen tshul bzhin du bsten pa la gegs byed kyi sdig sgrib bag chags dang bcas pa byang zhing dag /
lus dangs gsal /
zhes pa nas /
gyur /
zhes pa'i bar sngar bzhin /
slar yang gus pa chen pos bsten par byin gyis rlobs / /
zhes brjod pa'i skabs su /
de rnams las rang 'dra gnyis pa re chad nas /
rang gzhan la thim /
zhes dang /
lam gyi rim pa spyi dang khyad par bla ma la skyon rtog gi blo skad cig tsam yang mi skye zhing ci mdzad yon tan du mthong ba sogs bshes gnyen tshul bzhin du bsten nus pa'i rtogs pa khyad par can skyes byung snyam du bsam /
lan gcig rnyed pa'i dal ba'i rten bzang 'di /
zhes pa nas /
myur du rgyud la skye bar byin gyis rlobs / /
zhes pa'i bar la'ang skabs gad yin pa de'i gegs byed sbyang ba dang /
de'i rtogs pa khyad par can skyes pa'i dmigs gsal ma gtogs gzhan rnams 'dra /
thun mong lam sbyang snod du gyur pa na /
zhes pa nas /
dam pa'i gsung bzhin sgrub par byin gyis rlobs / /
zhes pa'i bar gyi dmigs pa rnams brgyud ldan bla ma dam pa'i zhal las shes par bya /
de ltar lam bzang ston pa'i bshes gnyen dang /
zhes sogs kyi skabs su /
lam bzang po zab pa dang rgya che ba'i lam ston pa'i bshes gnyen dam pa rnams dang /
lam de tshul bzhin sgrub pa'i grogs bzang po rnams kyi zhabs pad brtan cing /
lam 'di sgrub pa'i 'gal rkyen phyi nang gi bar du gcod pa'i tshogs thams cad nye bar zhi bar byin gyis brlab tu gsol /
zhes gsol ba btab pas /
lam 'di sgrub pa'i 'gal rkyen phyi nang gi bar chad thams cad nye bar zhi zhing /
mthun rkyen thams cad lhun gyis grub par byin gyis brlabs byung snyam du bsam /
skye ba kun tu yang dag bla ma dang| |zhes sogs kyi skabs su /
skye ba 'di dang phyi ma kun tu bla ma thub dbang rdo rje 'chang dang skad cig tsam yang 'bral ba med par zab pa dang rgya che ba'i lam nyams su blang ste /
sa bcu dang lam lnga'i yon tan mtha' dag rab tu rdzogs nas /
myur du bla ma thub dbang rdo rje 'chang gi go 'phang mngon du byed nus pa'i skal pa can du gyur song snyam pa'i mos pa bya /
de nas /
bla ma thub dbang las 'od zer 'phros tshogs zhing rnams la phog pas /
phyir mi nas 'od du mer gyi zhu nas yi dam rnams kyi bar nang ma nang ma la thim /
yi dam rnams brgyud pa'i bla ma rnams la thim /
de rnams mas rim nas yar thub dbang la thim /
rtsa ba'i bla ma'i mtha' skor gyi bla ma rnams rtsa ba'i bla ma la thim /
de yang thub pa'i dbang po'i thugs kar thim /
steng gi bla ma rnams kyang phyi rim nas rdo rje 'chang la thim /
de nas thub dbang gi spyi gtsug nas byon te thugs kar ye shes sems dpa'i tshul du bzhugs par bsam /
de nas thub dbang la dmigs nas bla ma sangs rgyas mngon sum du mthong ba'i skal ldan gyi skyes bu de ngal snyam du rtse gcig tu mnyam par bzhag /
de nas b+dz+ra sa mA dzaH zhes brjod la thub dbang spyan drangs te spyi bo'i bla ma la bstim /
de yongs su gyur pa las /
ngo bo drin can rtsa ba'i bla ma yin pa la /
rnam pa bcom ldan 'das rgyal ba shAkya thub pa /
zhes pa nas /
rdo rje'i skyil mo krung gis bzhugs pa /
zhes pa'i bar sngar bzhin gsal btab la yan lag bdun pa maN+Dal dang bcas pa phul te /
sku bzhi'i bdag nyid bla ma lhag pa'i lha /
zhes sogs kyis rtse gcig tu gsol ba gdab bo / /
gnyis pa dngos gzhi ni /
lam rim las /
thog mar gang bskyang bar bya ba'i dmigs pa rnams kyi grangs dang go rims nges nges bya de nas ji ltar nges par byas pa de las gzhan du mi gtang bar bya'o snyam pa'i 'phen pa drag po 'ga' zhig btang la /
ji ltar nges par byas pa de las lhag chad med par dran shes bzhin dang ldan par bskyang bar bya'o / /
zhes gsungs pa ltar /
dang por gang bskyang rgyu'i dmigs pa rnams kyi ngo bo grangs des go rims rnams lam rim che chung las 'byung ba ltar nges par bya /
de nas dngos gzhi la 'jug pa'i thog ma nyid du sngar nges par byas pa de nyid ma 'chug par bya snyam pa'i 'phen pa drug po gtang /
de ngos gzhi skyong ba'i tshe sngar nges par byas pa de nyid tshul bzhin du dran pa'i dran pa dang /
de las chad lhag byung ma byung rtogs pa'i shes bzhin brtan po gnyis dang ldan par bskyang ba ni thams cad la gal che'o / /
spyir rnam dpyod yangs pa rnams kyis nyams len gyi dmigs skor re re bzhin gyi mjug tu gsol 'debs sbyor dgos pa'i nges pa med kyang /
lam rim las /
bzang na tshig mi zin /
bsam na don mi go /
bsgom na rgyud la mi skye ba'i blo'i mthu shin tu chung ba'i dus su zhing gi mthu la brten pa man ngag yin no / /
zhes gsungs pas rang cag blo shin tu dman pa rnams kyis dmigs skor dngos gzhi yid la byed pas myong ba 'don pa dang /
de la myong ba thon par bla ma lha la gsol ba rtse gcig tu 'debs pa zung du sprel na bla ma lha'i thugs rje dang byin brlabs kyis nyams len la bogs che bas yongs rdzogs bstan pa'i mnga' bdag paN chen thams cad mkhyen pa'i dmar khrid nas 'byung ba ltar bya gsungs /
gsum pa mjug tu ji ltar bya ba ni /
dngos gzhi'i dmigs skor ji ltar 'tsham pa bskyangs zin pa dang rang gi spyi bo'i bla ma thub dbang la dmigs nas /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa la phyag 'tshal zhing gsol ba 'debs so / /
byin @# / /
gyis brlab tu gsol /
zhes mos gus drag pos gsol ba btab pas de nyid 'od du mer gyis zhu nas rang la thim pas rang nyid thub pa'i dbang por gyur pa'i thugs kar pad zla'i gdan la /
oM yig dkar po'am ser po hUM sngon pos mtshan pa /
oM mu ni mu ni mahA mu ni ye swA hA /
zhes pa'i sngags 'phreng gis bskor ba las 'od zer 'phros /
snod bcud thams cad la phog pas /
snod kyi 'jig rten rnams dag pa'i zhing dang /
bcud kyi sems can rnams thub pa'i dbang por gyur pa'i thugs kar pad zla'i gdan la oM yig sngags 'phreng gis bskor ba dang /
rang gzhan thams cad kyi rang rang gi sa bon la sems bzung nas bzla bar mos la gong gi sngags ci nus su bzla bar bya'o / /
mthar snod bcud thams cad mi dmigs pas rgyas btab la bsags pa'i dge ba rnams bzang po spyod pa sogs kyis bsngo bar bya'o / /
de lta bu'i tshul gyis zhag re la bya ba'i thun gyi grangs dang yun tshad ni /
lam rim las /
de lta bu des tho rangs dang snga dro dang phyi dro dang sro de thun bzhi la bsgom par bya ste de yang dang por yun ring na bying rgod kyi dbang du 'gro sla zhing de la goms na blo 'chos dka' bas thun chung la grangs mang bar bya /
bsgom 'dod pa'i 'phro la bcad kyi na byas na phyi ma res kyang 'jug snying 'dod gzhan du na mal mthong ba'i tshe na skyug log log 'ong gsungs pa ltar ro / /
cung zad brtan du song ba na thun bsrid ste sbyor ba ha cang dam drag pa dang ha cang lhod pa'i skyon dang bral bar byas la bskyang ste des ni gegs nyung zhing ha cang dub pa dang bying rmugs sogs zhi bar 'gyur ro / /
zhes gsungs pa ltar bya la de yang sbyor ba nas mjug gi bar thams cad dkyus thog gcig la rdzogs dgos pa'i nges pa med pas sun snang 'ong bar dogs pa'am dmigs pa mi gsal bar bying rmugs rgod pa sogs kyi dbang du 'gro bar dogs pa byung tshe 'phro bcad phyin skabs kyi gegs bsal nas 'phro skyong ba gal che gsungs /
gnyis pa thun gyi 'tshams su ji ltar bya ba ni /
lam rim las /
de dag kyang thun gyi ngo bo tsam la min gyi thun rjes la sogs pa'i spyod lam thams cad du dran par byas nas rgyun ldan du bskyang na bogs che ba yin te /
sgom rim par ba las| snying rje de ting nge 'dzin la /
'dug kyang rung spyod lam thams cad du yang rung ste dus thams cad du sems can thams cad la bsgom par bya ste /
zhes gsungs la snying rje ni mtshon pa tsam ste dmigs rnams gang skyong thams cad la 'dra'o / /
zhes gsungs pas skabs gang yin pa de'i dmigs rnams yang yang dran par byed pa gal che zhing /
dmigs rnams de la nges pa 'dren pa dang blo rgyas pa'i phyir de'i chos skor ston pa'i gsung rab la blta ba /
bsags sbyangs la brtson pa /
bsrung sngom la 'bad pa rnams gtso bo yin la /
gzhan yang /
dbang po'i sgo sdom pa /
shes bzhin du spyod pa /
zas kyi tshod rigs pa /
mi nyal bar rnal 'byor la brtson zhing nyal ba'i tshe ji ltar bya ba rnams legs par shes par byas te tshul bzhin du bslab par bya'o / /
'dir thun dang thun 'tshams kyi nyams len byis pa'i blo can gyis 'khyer bde bar mdo tsam zhig bkod pa yin pas rgyas par ni @# / /
lam rim che chung sogs dang /
dge ba'i bshes gnyen yun ring du mnyes par byas pa las shes dgos so / /
de lta bu'i thun dang thun 'tshams su ji ltar bya ba'i rim pa 'di ni /
lam rim las /
de ltar na dngos gzhi'i skabs kyi skyong tshul thun mong ma yin pa ma gtogs pa sbyor ba dang dngos gzhi dang mjug dang thun mtshams su ji ltar bya ba rnams ni 'di nas bzung ste lhag mthong gi bar gyi dmigs rnams gang skyong thams cad la sbyar bar bya'o / /
zhes gsungs pas dge ba'i bshes gnyen bsten pa'i dmigs skor nas lhag mthong gi bar gyi dmigs skor rnams so sor lo zla'am zhag gam thun kha yar rer skyong ? ba yin na dmigs skor de thams cad la re re bzhin sbyor zhing /
thams cad zhag gcig gam dkyus gcig la skyong ba yin na sbyor ba dang mjug chog gnyis lan res kyang chog gsung ngo / /
ji skad du lha cig dI pa ma ga ra'i zhal nas /
rtsod pa'i dus kyi tha ma la / /
tshe thung nad mar longs spyod dman / /
rkyen ngan bar chad mang ba yis / /
yun ring gnas pa'i mthu med pas / /
tshig rjes gcad par mi nus kyi / /
rigs la gnas pa'i gang zag des / /
bshes gnyen dam pa bsten byas la / /
shin tu brtson pa'i sems kyis ni / /
'khor ba'i sdug bsngal dran byas la / /
bdag gzhan thol bar bya ba'i phyir / /
snying po myur du bsdu bar bya / /
zhes rang cag rjes 'jug rnams la thugs brtse ba chen pos gdams par gda' bas /
gong du bshad pa'i tshul gyis dal ba don yod du bya ba'i phyir 'bad 'tshal lo / /
de ltar byang chub lam gyi rim pa'i khrid / /
skyong bar 'dod pas thun dang thun mtshams su / /
ji ltar bya tshul mdor bsdus bkod pa 'di / /
yab rje blo bzang rgyal ba'i dbang po las / /
mkhas grub chos kyi rgyal por brgyud pa yi / /
man ngag bdud rtsi'i snying po ci zhig ltar / /
yongs 'dzin dam pa'i drin las legs rnyed pa / /
rang nyid brjed byang bya phyir yi ger bris / /
bdag gi ma rtogs pa dang log rtog gis / /
nyes par brjod gang dngos brgyud bla mar 'chags / /
'dis mtshon dge bas tshe rabs thams cad du / /
lam bzang 'di nyid 'dzin zhing spel bar shog / / /
ces byang chub lam gyi rim pa'i zhal shes blo bzang zhal lung zhes bya ba 'di ni /
paN chen thams cad mkhyen pa'i thugs sras lam 'di la sgrub pa snying por mdzad pa'i grub mchog dam pa drung pa rin po che blo bzang rgyal mtshan pa'i zhal gyi bum bzang las 'ong ba'i bdud rtsi'i zegs ma cung zad myangs pa'i gyi na pa ngag dbang blo bzang chos ldan dpal bzang pos rang gi dran pa gso ba'i phyir yi ger bkod pa'o / /
'dis kyang rgyal ba blo bzang grags pa'i bstan pa dar zhing rgyas la yun ring du gnas par gyur cig / / /
