@# / /
{gcod kyi man ngag bzhugs so / / / /
} bla ma'i zhabs la gus btud de / /
thabs shes zung 'brel la spyod cing / /
bdag 'dzin khri ba gcod pa yi / /
gdams pa nyams su blang tshul bri / /
yid phebs sdod nyams spro ba dang dam pas byin gyis brlabs pa dang / /
gnyan khrod 'jigs pa skyed pa sogs / /
gang yang rung ba'i dben gnas su / /
tshul mthun spyod lam gyis 'khod de / /
skyabs 'gro sems @# / /
bskyed sngon btang la / /
mdun gyi nam mkhar pad zla'i steng / /
'ja' tshon sna lnga'i gur khyim dbus / /
drin can rtsa ba'i bla ma dang / /
dbyer med ma cig labs kyi sgron / /
sangs rgyas rigs kyi mkha' 'gro ma / /
sku mdog zla ba ltar dkar zhing / /
zhi 'dzum zhal gcig phyag gnyis pa / /
phyag g.yas seng ldeng cang te'u 'khrol / /
g.yon pas dngul dkar dril bu bsil / /
zhabs gnyis g.yas bskum g.yon pa ni / /
sa la btsugs pa'i stabs kyis bzhugs / /
rnam mang rin chen rgyan spras shing / /
sna tshogs dar gyi na bza' klub / /
phan bde'i 'od dkar phyogs bcur 'phro / /
mtha' skor mkha' 'gro rigs bzhi dang / /
dngos brgyud bla ma yi dam dang / /
sangs rgyas byang sems nyan rang dang /
srungs ma dpag tu med pas bskor / /
gnas gsum rdo rje gsum gyis mtshan / /
thugs ka'i hUM yig 'od zer gyis / /
ye shes pa rnams spyan drangs te / /
thim pas gnyis su med par gyur / /
sgo gsum gus pas phyag 'tshal lo / /
kun bzang mchod pa'i sprin gyis mchod / /
las ngan sdig sgrib ma lus bshags / /
rang gzhan dge la rje yi rang / /
zab rgyas chos kyi 'khor lo bskor / /
'khor ba ji srid brtan par bzhugs / /
dge tshogs mar gyur 'gro ba yi / /
ched du byang chub thob phyir bsngo / /
bla ma mchog gsum dam pa la / /
gdung ba'i yid kyis gsol ba 'debs / /
brtse ba'i thugs kyis gzigs mdzod la / /
byin brlabs mthu dpung bskyed du gsol / /
mi rtag 'chi ba dran pa dang / /
'khor bar zhen pa ldog pa dang / /
'gro kun drin can mar shes nas / /
byang sems 'byongs par byin gyis rlobs / /
sdug bsngal ma lus 'byung ba'i gzhi / /
bdag 'dzin 'khrul ba bzlog tu gsol / /
thabs shes zung du 'brel ba yi / /
rnal 'byor skye bar byin gyis rlobs / /
ces pa'i 'di dag rnams kyi tshig /
ngag tu brjod cing don bsam nas / /
tshogs shing gsal btab rnam bdun phul / /
gsol ba btabs te 'di ltar bya / /
rten 'di myur du nges par 'jig /
ngan song gsum ni g.yangs che / /
mngon mtho'i dpal la'ang yid brtan med / /
srid gsum sdug bsngal las ma 'das / /
sdug bsngal gyis gdungs 'gro ba kun / /
yang yang mar gyur drin gyis bskyangs / /
de dag gtan bde la 'god phyir / /
rdzogs byang myur du thob par bya / /
de slang sgyu ma'i lus rten 'dis / /
gong 'og mgron la mchod sbyin bya / /
bla ma'i thugs kar 'pho snyam pas / /
snying ka'i rnam par shes pa dang / /
dbyer med 'od kyi thig le bskyod / /
spyi gtsug tshangs pa'i bu gar sleb / /
mdun gyi bla ma'i thugs kar 'pho / /
bem lus sa li ling ste 'gyel / /
rnam shes bla ma'i thugs kha nas / /
gri thod 'dzin pa'i mkha' 'gro ma'i / /
rnam pas phyir thon bem lus gtub / /
rlung dang me yi dkyil 'khor steng / /
mi mgo'i sgyed bu gsum gyi khar / /
ka pA la bzhag de nang du / /
sha khrag rus pa'i tshogs rnams blug /
rlung gis me sbar rab tu khol / /
oM AH hUM gis bdud rtsir byas / /
zag med bdud rtsi'i rgya mtsho nas / /
bla ma mkha' 'gro 'khor bcas @# / /
rnams / /
rtse gcig gus pa'i sems kyis mchod / /
de nas mar gyur 'gro kun la / /
brtsa ba chen pos tshim par byin / /
mchod sbyin 'khor gsum mi dmigs pas / /
rgyas btab tshogs zhing rang la bsdu / /
slar yang bem rig phral byas te / /
rang sems mkha' 'gror gsal ba yis / /
phung po rnying pa'i snying kha nas / /
yan lag rnams kyi rtse bar gshag /
g.yang gzhi shin tu yangs pa'i steng / /
sha rus gtub nas ri ltar spungs / /
khra gzhag rgya mtsho lta bur bskyil / /
rnam pa sha khrag rus pa la / /
ngo bo lus sems sim byed pa'i / /
zag pa med pa'i bdud rtsir bsam / /
dregs pa sde brgyad la sogs pa'i / /
rigs drug thams cad yud kyis bsdu / /
mar gyur drin can khyed cag rnams / /
sha zo khrag 'thung rus pa mur / /
gro snying rgyu mchin lpags pa sogs / /
gang la gang dga' ci bder spyod / /
de ltar brjod cing byin pa yis / /
kun gyis rang rang 'dod pa bzhin / /
spyad pas ngoms shing gdug sems zhi / /
phan bde'i bsam sbyor bsten par mos / /
'byung po la sogs 'gro ba kun / /
drin gyis bskyangs pa'i mar bsam nas / /
byams dang snying rje byang sems rnams / /
shugs drag nan tan chen pos bsgom / /
gal te cho 'phrul bstan gyur kyang / /
yang ba ga tsha mi byed par / /
mar shes blo la nges shes drangs / /
byams brtse byang sems lhag par bsgom / /
de nas sbyin pa sbyin pa'i yul / /
sbyin pa po rnams rang bzhin gyis / /
grub pa rdul tsam med pa la / /
nges shes drangs la mnyam par bzhag /
de yang sbyin pa po yi nga / /
rang bzhin gyis ni ma grub ste / /
grub na rten gzhi bem rig dang / /
gcig dang tha dad gang du grub / /
de gnyis las gzhan grub mi srid / /
gcig na rten gzhi bem rig gnyis / /
'bral mi nus te rang bzhin gyis / /
grub pa'i nga dang gcig yin phyir / /
tha dad na ni bem rig gnyis / /
phral rjes 'di zhes bzung rgyu zhig /
yod dgos pa la med pa'i phyir / /
rang bzhin med par thag bcad bya / /
gzhan yang gnod byed la sogs pa / /
bla ma yi dam chos skyong du / /
bsam ste rang dang ye shes pa / /
spyan drangs gnyis su med par bstim / /
mchod gtor rgya chen legs phul te / /
byin brlabs dngos grub 'phrin las zhu / /
mthar ni dus gsum dge ba kun / /
bla med byang chub chen por bsngo / /
de lta'i sbyor dngos mjug gsum po / /
tshang ba'i nyams len e ma ho / /
de ltar nyams su blangs pa yis / /
dngos nyams rmi lam ci rigs par / /
'byung pos 'jigs skrags bskyed pa sogs / /
cho 'phrul byung na phyi yi lhod / /
na tsha byung na nang gi lhod / /
nyon mongs 'phel sogs gsang ba'i lhod / /
de rjes de dag rim pa bzhin / /
dngos nyams rmi lam ci rigs par / /
zhi ba'i mtshan ma mthong gyur na / /
phyi nang gsang ba'i tshar tshad yin / /
de rjes dngos nyams rmi lam du / /
mi min bsnyen bkur byed pa dang / /
lus las mi gtsang thon pa dang / /
dge la spro zhing nyams rtogs 'phel / /
nyon mongs bri rnams rim pa bzhin / /
phyi nang gsang ba'i tshar tshad yin / /
'di dag 'ong du mi re zhing / /
@# / /
byung yang rlom sems bya mi rung / /
'di ni nyams len gtso bo yi / /
dmigs rim mdo tsam bkod pa ste / /
rgyas par bla ma bsten pa dang / /
yid ches gzhung las shes par bya / /
'di yi dge bas rang gzhan kun / /
zab mo'i nyams len ma nor pa / /
nyams su blangs te mthar phyin nas / /
bla med byang chub myur thob shog /
ces pa 'di ni gyi na ba ngag dbang blo bzang chos ldan gyis gyi nar bris ba dge / / /

