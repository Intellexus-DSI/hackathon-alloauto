! gnyis pa shin tu gces pa'i gdams ngag zab mo zhal bzhes rnams zhib tu bshad pa la gnyis /
rgyas par bshad pa dang /
de'i don bsdus pa'o / /
dang po ni /
rgyal ba khyab bdag rdo rje 'chang chen po dang dbyer ma mchis pa'i dpal ldan bla ma dam pa'i zhabs la gus pa chen pos phyag 'tshal zhing skyabs su mchi'o / /
brtse ba chen pos dus thams cad du rjes su bzung du gsol / /
rdo rje 'chang dbang thugs kyi bang mdzod las / /
mngon par dbang bskur dpal ldan bla ma'i zhabs / /
snying nas 'dud do thugs rje'i lcags kyu yis / /
bdag dang dam tshig ldan pa'i slob ma rnams / /
'jigs rung 'khor ba'i btson ra las bsgral nas / /
bde chen thar pa'i gnas su drang du gsol / /
'dir rgyud sde bla na med pa'i dgongs pa'i gnad mthar thug pa /
rdo rje 'chang chen po'i thugs kyi bcud phyung ba /
grub chen rnams kyi nye lam /
rnal 'byor pa'i blo'i gdeng 'cha' sa /
bsre ba skor gsum gyi gdams ngag /
dpal ldan bla ma dam pa'i zhal gyi bdud rtsi nyams kyis dogs nas gnad bsgril nas brjod par bya ste /
de yang tshe 'di'i lus 'grub pa na bar do'i shin tu phra ba'i rlung sems de nyid pha ma'i khu khrag gi dwangs ma gnyis kyi dbus su 'jug cing /
de nas khu khrag gis dwangs ma gnyis kyi dbus na shin tu phra ba'i rlung sems bcug pa de snying ga'i dbu ma'i nang du bcug nas snying ga'i rtsa 'khor chags shing /
de nas rtsa yar mar du gyes pa'i nang nas rgyu ba'i rlung rags pa rnams dang /
de la zhon pa'i rang bzhin brgyad cu'i rtog pa rags pa rnams skye la /
de'i tshe shin tu phra ba'i rlung sems kyis bya ba mi byed cing /
'chi ba'i tshe sa'i khams thim pa na smig rgyu lta bu'i snang ba 'char /
de'i rjes su chu'i khams thim pa na du ba lta bu'i snang ba 'char /
de'i rjes su ma'i khams thim pa na srin bu me khyer lta bu'i snang ba 'char /
de'i rjes su rlung rags pa thim 'gro ba na mar me 'bar ba lta bu'i snang ba 'char /
de'i rjes su rang bzhin gyi rtog pa'i bzhon par gyur pa'i rlung rags pa 'di dbu ma'i nang du thim pa na /
kha dang sna bug nas rgyu ba 'gags 'gro zhing /
phyi dbugs chad pa zhes zer /
de'i tshe mig gis gzugs mi @# / /
mthong /
rna bas sgra mi thos /
snas dri mi tshor /
lces ro mi myong /
lus kyis reg bya mi tshor zhing /
yid ngor ston gyi nam mkha' g.ya' dag pa lta bu'i stong sang la zla 'od kyis khyab pa lta bu'i dkar lam gyi snang ba 'char /
de la snang ba zhes zer /
de'i rjes su ston gyi nam mkha' g.ya' dag pa lta bu'i stong sang la /
nyi ma'i 'od kyis khyab pa lta bu'i dmar lam gyi snang ba 'char /
de la mched pa zhes zer /
de'i rjes su ston gyi nam mkha' g.ya' dag pa lta bu'i stong sang la /
mtshams kyi mun pas khyab pa lta bu'i nag lam gyi snang ba 'char ba de nyid nyer thob kyi stod yin /
de nas brgyal ba lta bu'i dran med du song ba de nyid nyer thob kyi smad yin /
snang ba mched pa nyer thob gsum ga'i skabs su rtog pa gzhan phyi rol gyi yul gang la yang mi 'phro ba zhig 'ong /
de'i rjes su brgyal ba lta bu'i ngang nas dran pa rnyed pa na /
ston gyi nam mkha' g.ya' dag pa lta bu'i stong sang 'ba' zhig ma gtogs gzhan gang gi'ang snang ba nub pa zhig 'ong ba de la 'chi ba 'od gsal zhes zer /
de la tha mal pa'i mi rnams zhag gsum gyi bar du gnas de nas rtags 'ong /
lus nad kyis legs par mnar nas zungs zad drags pa la zhag du ma song yang dri ma 'ong ba ma gtogs khams dkar dmar gyi rtags mi yong ba yang srid /
rnal 'byor pas 'od gsal la ji tsam 'jog nus kyi bar du chos sku dang bsres nas 'jog pa la /
rtogs pa mtho dma'i dbang gis 'jog pa'i zhag grangs mang nyung sna tshogs 'byung /
de nas tha mal pa 'chi ba 'od gsal gyi stong sang la gnas pa de las /
sems cung zad g.yo bar rtsom pa na shin tu phra ba'i rlung sems de nyid snying ga'i khams dkar dmar gyi dbus nas thon nas lus 'di bor te /
bar do'i lus su grub pa yin /
de dang dus mnyam du snying ga'i khams dkar po thur du babs nas rtags kyi rtser phyir 'byung /
khams dmar po gyen du song nas steng gi sna sgo nas phyir 'byung /
de'i tshe shin tu phra ba'i rlung sems de bar de'i lus su grub pa dang dus mnyam du dang po nyer thob kyi snang ba nag lam pa de 'char /
de'i rjes su mched pa'i snang ba dmar lam pa de 'char /
de'i rjes su snang ba dkar lam pa de 'char /
de'i rjes su rtog pa rags pa g.yos nas bar de'i gnas skabs kyi yul sna tshogs kyi snang ba shar nas yid du 'ong mi 'ong gi chags sdang gi rtog pa sna tshogs 'byung /
de nas dri dang skye gnas 'tshel ba la rgyug cing /
de'i tshe pha ma nyal po byed pa mthong nas /
phor skye ba yin na ma la chags pa'i dbang gis 'khyud pa'i snang ba 'byung /
mor skye ba yin na pha la chags pa'i dbang gis 'khyud pa'i snang ba 'byung zhing /
'khyud pa na las kyi dbang gis pha ma'i lus mi mngon par mtshan ma tsam zhig mthong la /
de la zhe sdang skyes pas 'chi rkyen byas nas bar do shi ba'i snang mched thob gsum 'od gsal dang bcas pa sngar lus rags pa 'di 'dor ba'i skabs su 'byung tshul bshad pa rnams dang 'dra ba la de las yun thung ba re 'char /
bar do shi ba'i 'od gsal de las sems gzhan du 'phro ba dang dus mnyam du shin tu phra ba'i rlung sems de pha ma'i khu khrag gi dwangs ma gnyis @# / /
kyi dbus su zhugs pa'i tshe yid ngor nyer thob kyi snang ba 'char /
de nas sems cung zad rags su song nas mched pa'i snang ba 'char /
de nas sems cung zad rags su song nas snang ba'i skabs kyi dkar lam 'char /
de nas khu khrag phal pa rnams las rtsa khams rnams 'grub pa dang /
rang bzhin brgyad cu'i rtog pa skye tshul sngar bshad pa ltar yin no / /
de ltar gzhi dus kyi snang mched thob gsum 'od gsal dang bcas pa 'byung tshul dang /
bar do 'grub tshul /
skye ba len tshul rnams legs par ma go na bsre ba'i gzhi gtor bas cung zad cig zhib par brjod do / /
lam dus kyi snang mched thob gsum 'od gsal dang bcas pa 'byung tshul ni /
'dir rdzogs rim gyi dmigs pa phal cher rlung dbu mar zhugs gnas thim gsum byas pa la brten nas snang mched thob gsum 'od gsal dang bcas pa bskyed pa dang /
de la brten nas sgyu lus dang /
skabs gzhan du stong gzugs kyi sku bsgrub pa'i phyir yin la /
rlung dbu mar 'jug pa'i thabs la phyi'i rkyen las kyi phyag rgya la brten nas 'jug pa dang /
nang gi rkyen rang gi lus la dmigs pa'i gnad du bsnun pa las 'jug pa'i thabs gnyis las /
las kyi phyag rgya la brten nas 'jug pa'i tshul la phyag rgya'i mtshan nyid brtag thabs /
de 'khor ba la zhen pa log nas thar pa thob 'dod kyi blo bcos ma ma yin pa bskyed de /
byams snying rje byang chub kyi sems bskyed /
dbang bskur dam tshig dang ldan pa la gdams ngag gi gnad rnams legs par bslabs nas /
bsten pa'i thabs srog rtsol du 'gyur ba'i gdams ngag gi gnad rnams legs par shes na lam bgrod pa'i thabs mchog tu gyur pa yin kyang /
gnad cung zad 'phyugs shing /
yan lag ma tshang na thar med kyi dmyal bar 'phen pas /
gdams ngag gi gnad yig chung logs su bkod pa las shes dgos so / /
rang gi lus la dmigs pa'i gnad du bsnun pa la brten nas rlung dbu mar 'jug pa'i thabs la /
rmi lam rmi lam du ngo shes pa'i man ngag gis rlung dbu mar bcug nas 'od gsal 'dzin pa'i thabs rje nyid kyi khrid yig tu gsal bar bkod pa'i snying ga'i sngags 'khor gsum gsal btab nas sdud rim bsgom pa dang /
ril 'dzin dang rjes gzhig gi bsam gtan sgom tshul tsam min pa'i btsan thabs su rlung sems dbu mar sdud pa'i man ngag tshogs chung la 'grub sla ba'i zhal shes gzhan yang yod do / /
nyin par dmigs pas gnad du bsnun nas rlung dbu mar 'jug thabs rgyas par rje nyid kyi khrid yig rnams nas gsal ba ltar rtsa dbu ma'i yar sna mar sna gnyis gnyis dang /
dbu ma la re rkyang gi mdud pas bsdams pa'i mtshams nas rtsa 'dab gyes pa'i rtsa 'khor gtso bo drug ste /
de yang spyi bo /
mgrin pa /
snying ga /
lte ba /
gsang gnas /
nor bu'i dbus kyi rtsa 'khor rnams so / /
de dag gi lte ba rnams su dmigs pa legs par gtad pas sems legs par zin pa na /
rlung sems 'jug pa gcig pas der rlung 'dus nas thim pa la brten nas /
smig rgyu /
du ba /
mkha' snang /
me khyer /
mar me 'bar ba /
snang mched thob gsum 'od gsal dang bcas pa sngar 'chi @# / /
dus su 'byung bar bshad pa rnams dang /
gsal mi gsal sogs ji lta ba bzhin 'dra ba dang po nyid nas mi 'byung yang de rnams 'chi dus kyi de rnams dang rnam pa 'dra ba tsam dang /
smig rgyu nas 'od gsal gyi bar go rims 'dra ba 'byung la /
rlung dbu mar 'jug pa yang yang bsgoms pas rlung dbu mar 'du ba dang /
thim pa phul je cher song ba tsam gyis rtog pa rags pa 'gags pa'ang phul je cher song nas rdzogs rim gyi rtogs pa mthon por song ba'i tshe /
snying ga'i rtsa mdud ma lus pa grol ba'i mtshams nas /
phyag rgya la brten pa dang /
bsam gtan gnyis bsgoms pas /
snang ba /
mched pa /
nyer thob /
'od gsal rnams sngar bshad pa'i 'chi dus kyi ji lta ba bzhin 'byung la /
de tsam nas las kyi phyag rgya la ma brten na tshe 'dir 'chi dus kyi 'od gsal dang rnam pa ji lta ba bzhin mtshungs pa mi 'byung ngo / /
rlung dbu mar thim pa'i snang mched thob gsum 'od gsal rnams ji tsam stobs che ba tsam gyis de chos sku dang bsre ba'i bde stong gi ye shes stobs che /
snang mched thob gsum 'od gsal rnams gzhi lam gyi skabs su 'byung tshul legs par ma go na bsre ba'i gzhi gtor nas shes mi nus pas /
rje yab sras kyi gsung rab na rgyas par yod pa rnams nyung ngur dril /
gsung rab na mi gsal ba'i tshul gyis rtogs dka' bar yod pa rnams gsal bar ston nas gzhi lam gyi rnam gzhag gal che ba rnams rtogs sla bar brjod pa yin no / /
de ltar bzhi lam gyi skabs kyi snang mched thob gsum 'od gsal sogs shar ba na sku gsum dang bsre ba'i tshul brjod par byas te /
de yang bsdus na chos sku dang bsre ba /
longs sku dang bsre ba /
sprul sku dang bsre ba gsum du 'dus pas bsre ba gsum zhes zer /
so sor phye na 'chi rtags ma shar gong gi tshe 'di'i nyin par gyi lam dus su sku gsum dang bsre ba gsum /
gnyid kyi gnas skabs su sku gsum dang bsre ba gsum /
de ltar goms pa la brten nas 'chi dus su sku gsum dang bsre ba gsum rnams su 'gyur bas bsre ba dgu'i gdams pa zhes kyang bya'o / /
dang po la lam dus kyi sku gsum dang bsre ba'i tshul ni /
gong du bshad pa'i thabs rnams la brten nas rlung dbu mar 'jug nus pa'i gang zag gis phyi las kyi phyag rgya la brten pa'am rmi lam zin nas 'od gsal btsan thabs su 'dzin pa'i gdams pa'am /
nyin par rtsa dbu ma'i gnas rnams su dmigs pa gtod pa'i gdams pa rnams gang yang rung ba nyams su blangs pas rlung dbu mar zhugs gnas thim gsum byas pa na /
sngar bshad pa ltar snang mched thob gsum 'od gsal dang bcas pa 'char zhing /
de dang dus mnyam du rlung dbu ma'i nang du zhugs pa'i dred 'bar ba'i stobs kyis spyi bo nas byang sems dkar po zhu ba dbu ma'i nang nas babs pa na sems bde ba'i ngo bor mer gyis 'gro bas /
des sngar nas lta ba phu thag chod pa bcol ba de'i steng du 'jog go /
de 'jog tshul la kha cig bde ba'i ngo bo la cher bltas pas gang du'ang bzung du med par song ba na /
de'i steng du 'jog pa yin zer ba dang /
da ltar byas pas bde ba la zhen pa khegs kyi ma byas na /
zhen pa skye zer ba ni bla med kyi lam gyi bde stong @# / /
sbyor ba'i gnad ma go ba'i phyin ci log yin pas mi rung ste /
bde ba rang yal la gtong ba yin na dang po nas bde ba la 'bad pas bsgrub don med cing /
bde ba la zhen pa skye zer ba yang bde stong sbyor tshul gyi gnad ma rtogs pa'i rtags yin no / /
des na phyi nang gi rtags la brten nas yid kyi shes pa bde ba'i ngo bor mer song ba des chos thams cad yul steng nas grub rgyu rdul tsam yang med snyam du 'dzin pa yin la /
de ltar byas pa na bde ba ji tsam stobs che ba tsam gyis yul gzhan la rtog pa 'phro ba khegs nas /
lta ba'i 'dzin stangs de 'ba' zhig gi ngang du lhod 'gro bas bde ba ji tsam stobs che ba tsam gyis stong nyid rtogs pa'i 'dzin stangs stobs cher 'gro ba yin gyi zhen pa skye ba min pas blos zhib par legs par rtags nas lta ba rnam dag dang sbyar ba'i bsgom tshul shes na 'di 'ba' zhig gis gdon mi za bar 'khor ba las grol bar 'gyur la /
rlung dbu mar zhugs pa'i zhu bde skyes kyang stong nyid kyi lta ba rnam dag med pa'am /
yod kyang bde stong sbyor mi shes na don du 'gyur dka' zhing /
lta ba log pa dang sbyar na ngan 'gror 'khrid do / /
des na chos sku dang bsre zhes pa yang bde stong gi thugs gnyis snang spros pa'i snang ba ma lus pa 'gags nas bde stong gi ye shes kyi ngo bor gnas pa de la chos sku zhes zer ba yin pas /
'dir yang sngags kyi thabs rnams la brten nas gnyis snang gi rtog pa rags pa rnams 'gags nas sems bde stong gi ngo bor gnas pa de chos sku dang rnam pa mthun pa yin pas /
de ltar mnyam par bzhag pa la chos sku dang bsre ba zhes bshad pa yin no / /
de ltar go ba legs par dmigs phyed par byas nas /
nyams su len tshul gyi dmigs pa dril nas bstan na /
thog mar bla ma'i rnal 'byor bsgoms nas bdag gi lam gyi rtogs pa sku gsum dang bsre nus par byin gyis rlob tu gsol /
zhes snying thag pa nas gsol ba drag po btab /
de'i rjes su dmigs pa la bzhag pas rlung 'du ba dang /
thim pa'i rtags rnams 'byung ba ngos zin par byed dgos snyam pa'i 'phen pa zhig btang nas las kyi phyag rgya la brten pa'am /
rmi lam gyi skabs kyi 'od gsal btsan thabs su 'dzin pa'i gdams ngag nyin par rtsa dbu ma'i nang gi gnas thams cad du dmigs pa gtod pa sogs kyi thabs gang yang rung ba la brten nas rlung dbu mar zhugs pa'i rtags mnyam rgyungs can dang /
gnas pa'i rtags sna bug gi rgyu ba chad pa dang /
lto ba mi 'gul bar snang ba sogs de ma thag 'dren nus pas thim pa'i rtags ni smig rgyu nas 'od gsal gyi bar rnams rim pa bzhin shar ba na rtags rnams shes shing /
dran pa ma nyams par byas nas bde stong gi ngang la mnyam par bzhag /
de'i mthar rdo rje 'chang gi skur ldang dgos snyam pa'i 'phen pa btang nas /
de'i rjes su smig rgyu sogs shar ba na sa rlung sogs thim pa'i rtags su ngo shes par byas nas bde stong gi ngang du 'jog /
khyad par du snang mched thob gsum gyi snang ba sngar bshad pa ltar shar ba na ngo shes par byas te /
'di snang ba yin /
'di'i rjes su mched pa 'char /
de ngo shes par byas nas bde stong la 'jog @# / /
snyam pa byas nas de'i rjes su yid kyi shes pa dbu ma'i nang nas khams dkar pa 'bab pa'i bde ba'i ngo bor mer song yod pas /
chos thams cad rang ngos nas grub pa rdul tsam yang med snyam pa'i ngang du lhang nge bzhag nas ches sku'i ngo bor song snyam pa byas nas rtse gcig tu 'jog /
de'i rjes su mched pa shar ba na'ang dran pa bsten tshul rigs 'gro /
bsre tshul sngar ltar dang 'dra /
khyad par nyer thob kyi nag lam gyi snang ba shar ba na 'di'i rjes su dran med du brgyal ba 'byung bas /
de sangs nas 'od gsal shar ba na cis kyang ngo shes par byas te /
chos sku dang bsre dgos snyam pa'i 'dun pa btang nas nyer thob kyi dran med de sangs nas 'od gsal gyi snang ba ston gyi nam mkha' g.ya' dag lta bu'i stong sang 'ba' zhig gi snang ba shar ba 'byung ba na /
sngar shes pa bde ba'i ngo bor gyur pa des lta ba dran pa'i 'dzin stangs lhang nge ba de la 'jog pa dang /
chos sku'i ngo bor song snyam pa'i blo shugs can byas nas ji tsam 'jog nus kyi bar la 'jog /
de las sems cung zad g.yo bar rtsom pa na snying ga'i mi shigs pa'i thig le la sems khrig ge gtad pas shin tu phra ba'i rlung sems de snying ga'i khams dkar dmar gyi thig le de kha gshag bye ba'i nang nas phyi rol tu rgyangs te 'thon /
rdo rje 'chang gi skur lam ste grub par bsgom zhing /
de'i tshe dngos gnas la rdo rje 'chang gi skur ma song yang rang gi yid ngor rdo rje 'chang gi sku'i rnam par shar ba de la ji tsam 'jog nus kyi bar la 'jog pa ni /
lam dus kyi sgyu lus rjes mthun pa longs sku dang bsre ba zhes bya'o / /
rang rdo rje 'chang gi sku'i rnam par gnas pa de las slar rang gi lus rags pa 'di rdo rje 'chang gi skur bsgoms nas /
de la rang ye shes sems dpa'i tshul gyis 'jug pa ni /
rdo rje 'chang chen pos gdul bya'i don du khams rags pa'i lus bzung nas /
sprul sku shAkya thub pa la sogs pa'i sku'i rnam par bstan pa dang rnam pa mthun pas sprul sku dang bsre ba zhes bya'o / /
rlung dbu mar zhugs pa nas bsre tshul 'di ltar 'bad nas rtse gcig tu goms par byas pa dang /
khyad par snying gar gnad du bsnun pa sogs kyi snying ga'i rtsa mdud ma lus par grol ba na phyag rgya la brten pa'i rlung dbu mar 'dus pa rnams snying gar thim pa'i phul che chung dang /
gnyis snang rags pa 'gags pa'i stobs che chung 'chi ba 'od gsal dang khyad par cung zad kyang med pa la sems zhu ba de'i ngo bor skyes pa 'byung ste /
de'i tshe sngar ltar bde stong gi ting nge 'dzin la 'jog pa'i chos sku dang bsre ba ni sems dben gyi dpe'i 'od gsal mthar phyin pa zhes bya zhing /
de lta bu'i 'od gsal thob nas de las sems g.yo bar rtsom pa na /
sngar ltar rdo rje 'chang gi skur langs nas shin tu phra ba'i rlung sems de nyid dngos gnas la rdo rje 'chang gi sku 'grub pa 'byung ste /
dper na 'chi ba 'od gsal gyi mthar shin tu phra ba'i rlung sems de nyid bar do'i lus su dngos gnas la grub pa bzhin no / /
de ltar rdo rje 'chang gi sku dngos gnas la grub pa de la ma dag pa'i sgyu ma'i lus zhes bya zhing /
de ltar rdo rje 'chang gi sku'i rnam par grub pa des rang gi lus 'di rdo rje 'chang gi sku'i rnam par grub pa des rang gi lus 'di rdo rje 'chang gi skur @# / /
bsgoms nas de'i snying gar ye shes sems dpa'i tshul gyis bzhugs pa ni sprul sku dang bsre ba yin no / /
nyin par lam dus kyi sku gsum dang bsre ba'i tshul bshad zin nas gnyid chos sku dang bsre ba /
rmi lam longs sku dang bsre ba /
sad ba sprul sku dang bsre ba gsum /
dang po gnyid chos sku dang bsre ba ni /
rlung dbu mar 'jug pa'i gang zag gis gnyid du 'gro ba'i tshe snying ga'i dbus kyi mi shigs pa'i thig le la dmigs pa gtad pas gnyid du 'gro ba dang mnyam du snying ga'i rtsa dbu ma'i nang du rlung 'du phul sngar bas che ba 'byung bas snang mched thong gsum 'od gsal dang bcas pa sngar bzhin du shar ba na /
chos sku dang bsre ba'i tshul sngar bzhin du byas la /
gnyid kyi 'od gsal gyi ngang nas rmi lam 'char ba rtsom pa na snying ga'i dbus nas shin tu phra ba'i rlung sems de nyid rdo rje 'chang gi skur ldang ba'i tshul sngar bzhin byas pa ni rmi lam longs sku dang bsre ba zhes bya'o / /
rlung dbu mar 'jug mi nus pa'i gang zag gis ni 'dun pa'i stobs kyis legs par dran pa bsten nas gnyid kyi 'od gsal mtshan nyid tshang ba 'dzin mi nus kyang /
smig rgyu nas snang mched thob gsum gyi bar gyi snang ba 'dra rung /
go rims 'chol ba tho re ba dang /
rmi lam med pa'i gsal le ba dang /
mthar gnyid sad rgyu yod pa de lta bu la yun re 'ga' gnas nus pa 'byung ste /
rlung dbu mar zhugs pa'i snang mched thob gsum 'od gsal dang bcas pa mi 'dra bas /
de dag gi skabs su dbu ma nas khams dkar po 'bab pa'i bde ba mi 'byung la /
dper na rlung dbu mar zhugs pa lta bu'i bde stong sbyor rgyu mi 'ong na'ang 'dun pa'i stobs kyis 'od gsal 'dzin pa la shar ba'i snang ba de dag gi skabs su'ang stong pa nyid kyi lta ba la gzhag par bya'o / /
de 'dun pa'i stobs kyis 'dzin pa des gnyid kyi 'od gsal las rmi lam gyi lus rdo rje 'chang gi skur ldang mi nus pas /
rmi lam shar ba na rmi lam du ngo shes nas rdo rje 'chang gi skur bsgom pa ni /
'dun pa'i stobs kyis rmi lam longs sku dang bsre ba yin no / /
rmi lam gyi lus rdo rje 'chang gi skur 'od gsal gyi ngang las langs pa dang /
rmi lam zin nas rdo rje 'chang gi skur 'od gsal gyi ngang las langs pa dang /
rmi lam zin nas rdo rje 'chang gi skur bsgom pa gnyis kas gnyid sad yong na /
rang gi lus 'di rdo rje 'chang gi skur bsgoms nas de la rang ye shes sems dpa'i tshul gyis zhugs par bsgom pa ni sad pa sprul sku dang bsre ba zhes bya'o / /
gzhi dus kyi skye shi bar do gsum sku gsum dang bsre ba la 'chi ba chos skur bsre ba /
bar do longs skur bsre ba /
skye ba sprul skur bsre ba gsum /
'di dag gi nyams su len tshul ni /
tshe 'di'i nor longs spyod thams cad dge phyogs su btang /
'khor g.yog nye 'brel thams cad la 'di rnams thams cad skye ba sngon ma nas 'grogs yongs pa min /
skye ba sngon ma'i nye 'brel longs spyod sogs 'di las lhag pa yod de /
thams cad bzhag nas rang gcig pur 'ong dgos byung /
der ma zad tshe rabs thams cad du lus longs spyod nye 'brel thams cad bzhag phyin /
bdag gcig pur ma zad sems can @# / /
thams cad de 'dra sha stag yin pas /
nye 'brel 'khor g.yog 'di rnams thams cad kho rang rnams kyang rang dbang med par 'gyes dgos /
'di rnams la zhen chags byed pa'i don med snyam pa byas nas tshe 'di'i phyogs la zhen chags med par byas /
'di ltar rang dbang med par skye rga na 'chi'i sdug bsngal 'di thams cad yul steng nas grub pa gang yang med pa la /
yul steng nas grub par bzung nas zhen chags byas pa 'dis lan 'dug pas gnyis snang rags pa 'gags pa'i snang mched thob gsum 'od gsal dang bcas ba shar ba na /
bde stong gnyis su med pa'i chos sku'i ngang du bsre par bya'o snyam du 'dun pa drag po btang nas gsang sngags kyi dam tshig dang 'gal ba'i nyes pa byas pa rnams la 'gyod pa drag po bskyed de / /
bla med kyi dbang mtshan nyid tshang ba gzhan la zhu ba'am rang gis bdag 'jug blangs pas sngags kyi sdom ldan du byas te /
bla ma'i rnal 'byor bsgoms nas bdag gis 'chi ba 'od gsal chos sku dang bsre nus par byin gyis brlab tu gsol /
bar do longs sku dang bsre nus par byin gyis brlab tu gsol /
skye ba sprul sku dang bsre nus par byin gyis brlab tu gsol snyam pa'i gsol ba drag tu btab /
de nas rang yi dam gang yin gyi nga rgyal brtan pa dang dmigs pa gsal bar byas te /
smig rgyu nas 'od gsal gyi bar rim pa bzhin du shar ba na ngo shes par byas te /
bde stong gi ye shes la rtse gcig tu mnyam par 'jog cing /
khyad par snang mched thob gsum 'od gsal dang bcas pa shar ba na stong nyid kyi lta ba rnam dag gi steng du bzhag nas chos sku'i ngo bor song snyam pa'i 'dzin stangs drag po byas nas rtse gcig tu 'jog pa sogs sngar ltar byed pa yin /
'chi ba chos sku dang bsre ba'i tshul yin no / /
de yang bsre mkhan gyi rnal 'byor ba tshe 'di'i sngar nas snying ga'i rtsa mdud lhag ma ma lus par grol nas spyod pa ma grub pa dang /
de tsam ma thob kyang ngag dben man chad kyi rlung dbu mar thim pa'i rtags rnams rdzogs pa nas lus dben thog mar grub pa yan chad dang /
'chi ba'i sngon du rlung dbu mar gtan nas 'jug ma thub kyang man ngag la mkhas shing yid la gcags pa'i gang zag gsum yod la /
gsum po de bar do longs skur ldang tshul mi 'dra ba gsum 'byung ste /
gang zag dang po des 'chi ba 'od gsal /
dpe'i 'od gsal gyi ngo bor bskyed nus pas de las ldang ba shin tu phra ba'i rlung sems de las bar do 'byung ba'i dod la rdo rje 'chang gi skur dngos gnas la langs nas de'i rten la sangs rgya ba yin no / /
gang zag gnyis pa des 'chi ba 'od gsal bde stong gi ting nge 'dzin khyad par can gyi ngo bor bskyed nas /
de las ldang ba na shin tu phra ba'i rlung sems dngos gnas la rdo rje 'chang gi skur ma song yang rang gi yid ngor rdo rje 'chang gi sku'i rnam par khrig ste langs pa'i snang ba 'byung ngo / /
gang zag gsum pas 'chi ba 'od gsal gyi tshe stong nyid gyi lta ba rnam dag la 'jog nus kyang /
de ltar ldang ba na rdo rje 'chang gi skur rang gi snang ngor yang ldang mi nus par bar do rang dga' ba'i lus su grub nas /
bar do la bar dor ngo shes pa na bar do'i lus de rdo rje 'chang gi skur sgom pa yin la /
de dag ni @# / /
gang zag de rnams kyis bar do longs sku dang bsre ba yin no / /
des na yid ngor rdo rje 'chang gi skur langs pa'i gang zag de dang /
bar do ngo shes nas rdo rje 'chang gi skur bsgom pa gnyis kyis bar do'i snang ba thams cad ngo bo bde stong gi ye shes la rnam par rdo rje 'chang gi rnam par shar ba'i lha'i ngo bor bsgoms nas skye gnas sogs thams cad la chags sdang zhen pa bkag ste gang du skye ba len pa'i mngal de gzhal yas khang dang /
der mi bskyod pa nam mkha'i khams gang ba 'dus nas gcig tu 'dres pa'i dbus su bzhugs par mos nas skye gnas su zhugs /
bar do 'chi ba'i snang mched thob gsum 'od gsal dang bcas pa shar ba na /
sngar ltar chos sku dang bsre zhing de las lugs ldog gi snang mched thob gsum 'od gsal dang bcas pa 'char bar rtsom pa na mngal du zhugs zin pas /
de'i tshe sprul sku rdor sems kyi rnam par langs te lha'i nga rgyal gyis gnas pa ni skye ba sprul sku dang bsre ba zhes bya'o / /
de yang tshe 'dir rlung dbu mar bcug nas chos sku dang bsre nus pa'i gang zag gis 'chi ba 'od gsal las bar dor rdo rje 'chang gi skur yid ngor langs te /
rang 'dod na mkha' spyod la sogs pa'i gnas su 'pho bar nus la /
sngar bshad pa ltar skye ba sprul sku dang bsre ba'i gdams ngag gi mi'i skye gnas su 'jug na'ang sngags 'grub pa'i rten khyad par can du gdon mi za bar skyes nas tshe 'di la lam gyi rtogs pa khyad par can bskyed de /
de nas skye ba mang por mi thogs par rdo rje 'chang gi go 'phang thob bo / /
tshe 'dir rlung dbu mar zhugs pa'i rtags ma thob kyang skye shi bar do gsum dang /
sku gsum bsre tshul gyi go ba legs par chags nas 'chi khar dam tshig dang sdom pa sor bcug ste / /
bla ma'i man ngag gi sgo nas 'dun pas bsre ba'i gang zag sngar bshad pa'i tha ma des kyang 'dun pa'i stobs kyis sngar bzhin bsres pas sngags 'grub pa'i rten du skyes te /
sngags kyi lam ma nor bar ston pa'i bshes gnyen dang prad nas gdams ngag phyin ci ma log par thob ste rtogs pa khyad par can bskyed pas /
de nas ngan song du skye ba mi srid par skye ba thams cad du sngags 'grub pa'i rten 'ba' zhig tu skye la /
de yang skye ba snga ma las phyi ma phyi ma rtogs pa gong nas gong du 'grub pa'i sgo nas myur du sangs rgya bar gdon mi za'o / /
gal te gdams ngag dang ldan pa'i gang zag la snang mched thob gsum rim gyis 'byung ba min pa'i g.yang du lhung ba sogs glo bur du 'chi dgos pa byung na /
tshe 'di la zhen chags rbad bcad nas snang ba 'di thams cad yul steng nas grub rgyu rdul tsam med snyam pa'i lta ba'i steng du bzhag bar do grub pa'i tshe bsre tshul sngar ltar byed /
de ltar byas bas gdon mi za bar ngan 'gro las thar ro / /
de ltar bdag gi dad pa'i lcags kyu yis / /
dpal ldan bla ma'i thugs kyi bang mdzod las / /
man ngag yid bzhin nor bu'i tshogs blangs te / /
brtson pas nyams pa med pa'i bya dor byas skal bzang theg pa mchog gi rigs ldan zhing / /
rnam dpyod dam tshig ldan pa'i slob ma yis / /
mchog tu dad pa'i gsung gis bskul ba'i ngor / /
rdo rje 'dzin pa chos sku rgyal mtshan gyis / /
lhag bsam dag pa'i sems kyis sbyar pa la / /
gnas gsum @# / /
mkha' 'gro'i tshogs rnams bzod par mdzod / /
rab dkar dge ba'i mthu yis 'gro ba kun / /
skye shi bar do'i g.yang sa las grol nas / /
rnam mkhyen thar pa'i khang bzang nyams dga' bar / /
zag med bde pa'i dpal la spyod par shog /
'di chos rje ba so ba'i zin bris so / /

