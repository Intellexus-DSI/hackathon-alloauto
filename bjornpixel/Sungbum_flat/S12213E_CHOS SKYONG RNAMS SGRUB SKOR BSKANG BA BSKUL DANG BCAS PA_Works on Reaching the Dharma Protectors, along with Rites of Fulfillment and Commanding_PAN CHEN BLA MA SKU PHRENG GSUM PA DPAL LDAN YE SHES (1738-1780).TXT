@# / /
chos skyong rnams sgrub skor bskang ba bskul dang bcas pa bzhugs so / /
@## / /
dpal ldan lha mo nam gru mar drag tu bskul ba'i tshul ni /
yi dam gyi nga rgyal brtan pos /
b+h+yauH dpal ldan rdo rje re ma tI / /
nam gru chen mo rdzu 'phrul can / /
'khor bcas bstan pa'i dgra bo rnams sgrol ba'i thugs dam ma g.yel zhig /
mi bzad dud sprin 'khrug pa'i dbyings / /
rab khros khams gsum za byed ma / /
gnam sa'i khyon 'gengs zhal gdangs nas / /
khros pa'i hUM sgra drag po sgrogs / /
rdo rje'i me dang ser ba'i char / /
dgra bo'i yul du phob la choms / /
drag po'i rtse gsum gyis phug nas / /
klad khrag don snying hub kyis drongs / /
mkhal nad rgyu gzer 'brum nag sogs / /
nad kyis dgra yul khongs la zhog /
shon sgor 'ug pa'i gad mo dang / /
ltas ngan gya bzhi dgra la thongs / /
stag chen seng+ge gung dred sogs / /
gcan gzan dmag dang ma mo'i sde / /
mi bzad tshogs kyis dgra bo'i yul / /
lo zlar @# / /
ma zhog thal bar rlob /
srid gcig thugs dam gnyan po las / /
nam yang ma g.yel dus kun tu / /
rnal 'byor bdag cag 'khor bcas la / /
nyin mtshan dus drug bsrung zhing skyobs /
zhes bskul zhing 'phrin las bcol bar bya la /
bstod pa ni rol mo dbyangs dang snyan brjid phun sum tshogs pas /
b+h+yauH dran pas phyi nang rgud pa kun sel zhing / /
'phrin las rnam bzhis 'dod dgu'i char 'bebs ma / /
dpal ldan rdo rje nam gru chen mo la / /
kun bzang mchod sprin rgya mtsho'i dbyangs kyis bstod / /
mthing nag gru gsum 'bar ba'i klongs yangs su / /
dgra bgegs khrag zhag 'khrug pa'i rgya mtsho'i dbus / /
chu skyes tsha zer can dang dbugs bral stan / /
mi bzad stag chen rngams pa'i gdan steng na / /
bskal pa'i mun nag khrag dmar khol ba'i mdangs / /
nyi 'od bya bas 'khyud pa'i gzi byin can / /
dmar zlum spyan gsum gdug pa'i dgra la gzir / /
rab rnon mche bas bgegs kyi khrag zhag myos / /
phyag g.yas rdo rje'i kha TwAM rtse gsum pa / /
gdengs pa tsam gyis rab brtan lhun po 'thar / /
phyag g.yon dgra snying 'dar ldan thod khrag gis / /
khams gsum snying? khrag yud cig 'dren pa bzhin / /
za 'og ber dang stag ral gzig shubs dang / /
seng+ge la sogs sna tshogs stobs kyis spa / /
rin chen rgyan dang dur khrod chas kyis brgyan / /
rgyal ba'i yum gyur khyod la bstod par bgyi / /
sngon dang phyi dang 'gram na rgyug pa yi / /
las mkhan rnams dang nyi zer rdul phran la / /
'gran pa'i 'khor tshogs rgya mtsho'i tshogs rnams la / /
ro brgya'i bza' bca'i dpal dang bcas te bstod / /
ti pu ra yi nyer bzhi'i gnas chen po / /
de wi koTi skyong mdzad dpal mo khyod / /
rdzu 'phrul mthu dpung cher bskyed zhwa ser gyi / /
ring lugs gnyan po phyogs bcur rgyas par mdzod / /
lha khang grwa tshang 'dus sde 'khor 'bangs bcas / /
mi nor phyogs dus yul dang gnas skabs kun / /
dar zhing rab rgyas thugs mthun khrims gtsang zhing / /
rnal 'byor bsam pa'i don rnams 'grub par mdzod /
ces bstod /
de nas mnga' gsol ba ni /
rol mo dbyangs dang bcas pas /
b+h+yauH rab 'byams rtsa brgyud bla ma'i tshogs rnams dang / /
dbyer med drin chen ngo bor mnga' gsol gyis / /
dbang bzhi rab bskur sku bzhi'i sa bon che / /
bde bla gnyid du 'grub pa'i dngos grub stsol / /
dkyil 'khor rgya mtsho'i gzhir gyur he ru ka'i / /
ngo bo yi dam lha ru mnga' gsol gyis / /
zhi rgyas dbang drag grub pa chen po brgyad / /
zung 'jug sngags chen 'grub pa'i dngos grub stsol / /
lhan skyes bde chen 'dren mdzad rgyal kun gyi / /
yum gyur dbyings phyug dbang mor mnga' gsol gyis / /
sher phyin yongs grub bde stong zung 'jug gar / /
tshe 'dir mngon du 'gyur ba'i dngos grub stsol / /
'phrin las rdo rje'i me char rnon po bzhis / /
rgyal bstan bsrung mdzad gtso mor mnga' @# / /
gsol gyis / /
rab 'byams las bzhi'i stobs kyis sangs rgyas bstan / /
phyogs dus kun tu rgyas pa'i dngos grub stsol / /
khyad par 'jam mgon rgyal ba gnyis pa'i bstan / /
bsrung mdzad khams gsum bdag mor mnga' gsol gyis| |thub bstan snying po phyogs bcur rgyas pa yi / /
dngos grub chen po bde blag nyid du stsol / /
rje btsun bla ma /
zhes sogs bya'o /
zhes pa 'di ni lha khang bla ma zhus dag pa dka' chen blo bzang chos 'phel dang dge slong blo bzang tshe dbang gnyis nas bskul ba ltar /
'jam dpal gshin rje'i gshed kyi rnal 'byor pa shAkya'i dge slong blo bzang dpal ldan ye shes kyis sbyar ba'o / /
rdo rje rtse gsum rab tu 'bar ba 'di / /
dpal ldan lha mo 'jigs rung nam gru mar / /
'bul gyis bzhes la sangs rgyas bstan pa dang / /
rnal 'byor tshe dpal rtag tu rgyas par mdzod /
ces pa'ang gong bstun sbyar ba'o / /
dge legs 'phel / /
! / /
na mo badzra b+hai ra wA ya /
'dir dam can srung ma'i tshogs rnams la mchod gtor 'bul bar 'dod pas /
mchod gtor dam rdzas spyan gzigs sogs mchod pa'i bye brag ci 'byor pa dang gser skyems sogs legs par bshams /
rang nyid gshin rje gshed sogs yi dam lha'i rnal 'byor brtan po sngon du btang /
dngos gzhi ni nang mchod /
mchod pa /
gtor ma /
bskang rdzas rnams yi dam gang byed kyi lugs bzhin byin gyis brlabs /
las sngags kyis bsangs /
swa b+hA was stong par sbyangs /
stong pa'i ngang las mdun gyi nam mkha'i dbyings / /
chos 'byung khrag zhag rgya mtsho 'khrug pa'i dbus / /
pad nyid gra bgegs bsnol ba'i gdan steng du / /
ye shes me dpung drag tu 'bar ba'i dbus / /
dpal ldan nag po chen po phyag drug mgon / /
'dod khams dbang phyug dmag dang zor gyi lha / /
nor sbyin rgyal chen rnam mang thos pa'i sras / /
bek+tse lcam sring gri thogs bshan par bcas / /
bstan pa bsrung zhing bstan 'dzin skyong ba dang / /
rnal 'byor 'phrin las gnyan po rnam pa bzhi / /
thogs pa med par bsgrub phyir rab dgyes pa'i / /
gar dgu'i nyams dang bcas te brtan par bzhugs / /
de yi mdun du me rlung chu skyes dang / /
khrag zhag 'khrug dbus pe har rgyal chen lnga / /
dam can rdo rje legs pa mched 'khor rnams / /
'jigs rung sde brgyad dpung tshogs bcas te bzhugs / /
thugs ka'i sa bon 'od zer lcags kyu yis / /
gar bzhugs rdo rje'i pho brang so so dang / /
dregs pa'i gnas nas ye shes spyan drangs te / /
dzaH hUM baM hoH dbyer med ro gcig gyur / /
nyer spyod rol mo 'dod yon rnam pa lnga / /
phyi nang gsang ba'i mchod sprin rgya mtsho dang / /
sman phung la sogs rgya mtshos mchod bgyid na / /
dgyes par bzhes la 'phrin las ma g.yel zhig /
oM shrI mahA kA la /
kA li de wi bai shra ma Na /
rak+mo pra Na ar+g+haM nas shap+ta'i bar dang /
rU pa nas spar+sha'i bar dang /
sngags de la oM AHhUM btags pa rnams kyis mchod /
slar /
pany+tsa mahA rA dza badzra sa d+hu sa pa ri wAr ar+g+haM nas shap+ta'i bar dang /
sngags de la oM AHhUM dang /
mahA rak+ta AHhUM zhes btags pa rnams kyis mchod /
rang gi thugs ka'i hUM las 'od zer 'phros pas rdo rje gsum gyi lha tshogs mdun gyi nam mkhar spyan drangs /
oM badzra satwa sogs yig @# / /
brgya brjod /
hUM| chos rnams spros pa bden pas rab stong yang / /
sna tshogs tshon dang shel 'phrad snang ba'am / /
rmi lam bzhin du nongs pa'i tshogs thams cad / /
gdong nas spros bral dbyings su yang dag bshags / /
phyi dang nang gsang dam tshig so so yi / /
rtsa ba yan lag 'gal zhing nyams pa dang / /
sku gsung thugs dang yon tan 'phrin las kyi / /
snying po'i don dang 'gal rnams mthol lo bshags / /
mdor na bdag cag las nyon ma rig pa'i / /
dbang gyur nongs pa'i bya ba ci bgyis pa / /
snying nas 'gyod pa drag pos bshags bgyid na / /
nyams chags gsos shing dngos grub ma lus stsol /
zhes gdung shugs drag pos bshags pa bya /
de nas dmigs pa brtan pos /
hUM /
bde chen stong nyid zung 'jug ye shes kyi / /
rol pa las byung phyi nang gsang ba'i sprin / /
kun bzang mchod pa'i dag byed 'babs pa yis / /
bstan bsrung dam can rgya mtsho dgyes gyur cig /
legs bris bdud rtsi'i ro sbyar zhing bcu'i khrag /
dbang po'i me tog lha rdzas kun gsal khyab / /
klad rkang shi tshal bdug spos dri zhim bcud / /
zhun chen snang gsal nor bu'i 'od bzang gis / /
bla ma yi dam bstan srung thugs dam bskangs / /
thugs dam skong zhing nyams chags dag gyur nas / /
zhi rgyas dbang drag grub chen phyag rgya che'i / /
dngos grub bde blag nyid du stsal du gsol / /
mkhris chen dri chab ga bur ngad ldan dang / /
sha khrag lha mi'i bza' bca' ri ltar spungs / /
dbyar rnga la 'khu brjid pa'i rol mo dang / /
'dod yon sna lnga rgyal srid sna bdun gyis / /
rkang pa phyi ma rnams 'gre /
sprin gyi shugs ldan rta mchog rlung ltar 'phyo / /
lho sprin dang mtshungs 'jigs rung g.yag rog tshogs / /
lug nag spyi dkar nyi zer rdul la 'khu / /
bstan dgra'i snying 'byin bya nag tshogs rnams kyis /
+ + + /
dom ltar 'phyo ba'i khyi rgod mi bzad dang / /
'bar ba'i ru mtshon ral gri me mda' mdung / /
rdo rje'i go cha dmar chen gtor ma dang / /
nyi zla gling bzhi phyi nang gsang rten 'dis + + + /
zhes bskang rdzas phul nas gong sngags la i daM ba liM ta btags pa dang a kA ro bcas kyis bskang gtor phul /
de nas /
kyai| mthu stobs dregs pa'i me char gyis / /
zhing bcu'i nags tshal mthar byed cing / /
rnal 'byor 'phrin las bsgrub mdzad pa'i / /
rgyal chen sde lnga dam can la / /
mchod sprin rgya mtsho 'di 'bul gyis / /
thugs dam gnyan po dbyings skong zhing / /
dgra bgegs gdug can sgrol ba dang / /
stong grogs gnyan po tshul bzhin sgrubs / /
gsar pa'i khrag dang sna tshogs chang / /
mig sna rkang mar chu skyes tshogs / /
spos dkar phye mar dud pa'i sprin / /
mdangs gsal 'od kyi phung po yi| |mchod sprin rgya mtsho sogs sh+lau ka gcig 'gre /
dri chab chu klung rgyun ltar 'bab / /
zhal zas zhim mngar ri ltar spungs / /
sna tshogs rol mo 'brug ltar sgrog /
go mtshon rdo rje'i tshogs rnams kyis / /
mchod sprin + + + / /
rta mchog rlung shugs 'tsher skad sgrog /
g.yag rgod lcags rmig r+wa rnon can / /
lug nag spyi dkar 'khun zhing ldir / /
khra glag 'ug srin rgod rog khyi'i / /
mchod sprin + + + / /
brten pa'i mdos dang srog 'khor dang / /
ra rgod rgyan ldan btsan gying shos / /
gri snying shel phreng tho @# / /
ba dang / /
rdo rje spung pa la sogs pa'i / /
mchod sprin /
zhes rgyal chen rnams kyi thugs dam bskang zhing /
pany+tsa mahA rA dza zhes sogs kyi sngags mthar i daM ba liM btags pa dang /
a kA ro rnams kyis gtor ma phul /
ar+g+haM nas shap+ta'i bar gyis mchod /
nang mchod kyang 'bul /
de nas bzlas pa byed 'dod tshe rang rang gi gzhung nas 'byung ba bzhin skabs 'dir bya /
gtor ma nang mchod ltar byin gyis brlabs la /
pany+tsa mahA rA dza zhes sogs kyi sngags mthar i daM ba liM btags pa dang /
a kA ro rnams kyis gtor ma 'bul /
ar+g+haM nas shap+ta'i bar gyis mchod /
nang mchod kyang 'bul /
chos skyong bsrung ma'i tshogs rnams dang / /
bstan bsrung dregs pa rgya mtsho la / /
bdag gis mchod gtor phul ba yis / /
dkon mchog dbu 'phang smod pa dang / /
theg pa chen po bsun 'byin dang / /
bstan pa bshig dang dben byed dang / /
bla ma'i sku la bsngo ba dang / /
rnal 'byor bdag la sdang ba rnams / /
'di dag chos skyong srung mas sgrol / /
dgra bgegs a mu ka sha truM mA ra ya phaT /
ces thal mo gdab /
gzhi bdag gtor ma btang /
bsang dud dang /
gser skyems bsgrang zhing /
hUM| bla ma yi dam myur mdzad mgon po dang / /
dmag zor las dgyes rnam mang thos pa'i sras / /
dregs pa lcam dral 'khor dang bcas pa yis / /
gser skyems 'di bzhes rnal 'byor 'phrin las sgrubs / /
srog bdag shel gyi gying chen rnam 'gyur lnga / /
btsun mo gsang gsum sras blon dmag dpon dang / /
khyad par las byed bshan pa btsan rgod bdun / /
gser skyems 'di bzhes sdang dgra thal bar rlog /
rab 'bar mgar nag rdo rje thig le rtsal / /
dgyes te bcu gnyis sum brgya drug cu yi / /
g.yog 'khor bcas pas gser skyems 'di bzhes la / /
bstan dgra'i bdun brgyud tshun chad brlag bar mdzod / /
sa zla'i btung ba sman bcas bdud rtsi'i skyems / /
'dir rol zhwa ser ring lugs phyogs dus kun / /
rgyas shing rgyal khams rab bde phan bde'i dpyid / /
phyogs dus kun tu 'bar ba'i 'phrin las mdzod /
ces gser skyems phul /
de nas /
hUM| dpal ldan mahA kA la phyag drug mgon / /
'dod khams bdag mo dbang phyug re ma tI / /
nor spyin rnam mang thos sras nor mang ldan / /
gtum drag bek+tse lcam dral bcas la bstod / /
mgon po khyed rnams mchod cing bsnyen bkur dang / /
legs par bstod bgyis dgongs mdzod 'phrin las bzhi'i / /
'dod dgu'i char chen rab bsnyil phan dang bde'i / /
dge mtshan cig car bzhad pa'i stong grogs mdzod / /
rgyal bstan spyi dang khyad par tsong kha pa'i / /
mdo sngags bstan pa phyogs bcur rab rgyas shing / /
'jig rten khams kun chos 'byor ba de skyid kyis / /
rtag tu bde ba'i dngos grub dam pa stsol / /
bstan la sdang zhing sgrub la rnam par 'tshe / /
sems can gnod byed mi dang mi min kun / /
mngon sbyong 'phrin las drag pos tshar chod la / /
bde chen las drongs sha khrag dbyings su rol / /
rab 'byams las bzhi grub brgyad phyag rgya che / /
ma lus bde blag nyid du mngon gyur nas / /
nam mkha' ji srid 'gro ba ma lus pa'i / /
re skong 'dod don bde blag nyid 'grub mdzod / /
kyai| sku gsung thugs dang yon tan 'phrin las kyi / /
rgyal chen srog bdag sku lnga gsang yum dang / /
@# / /
blon po las mkhan dmag gi dpung bcas pa / /
shis pa'i dbyangs dang bcas pas yang dag bstod / /
gnam lcags tho lum sbud rnon rdo rje dang / /
dgra snying rab 'byin seng+ge r+wa skyes can / /
mes stag gos ser phyogs kyi 'khor bcas pa / /
drug cus brgyan te yang dag bstod par bgyi / /
sangs rgyas bstan pa 'jig par byed pa dang / /
dkon mchog dbu 'phang smod cing rnal 'byor la / /
log par 'tshe ba'i gdug can dgra bgegs rnams / /
'jigs rung chad pas da lta tshar chod cig /
bdag cag yon mchod mi nor bltos par bcas / /
nyin gsum byar mtshan gsum mel tshe yis / /
bsrung dang skyob la nam yang ma g.yel bar / /
bde skyid rgya mtshos rtag tu 'tsho bar mdzod /
ces 'phrin las bcol nas yig brgyas lhag chad kha bskang /
bsngo ba smon lam dang 'phrin 'chol ji ltar rigs pa byas rjes /
rten yod na ye shes pa brtan bzhugs dang med na gshegs gsol byas nas bkra shis kyis brgyan par bya'o /
zhes pa 'di ni 'or tu su u shin pa'i se phyag rdor skyabs kyi sras /
a ka spu yan thu nas bskul ba ltar 'jam dpal gshin rje'i gshed kyi rnal 'byor pa shAkya'i dge slong blo bzang dpal ldan ye shes kyis sku 'bum chos sde chen po'i gzims chung du sbyar ba'o / /
! / /
b+h+yauH mdun gyi nam mkhar me rlung khrag zhag dbus / /
stong gsum myul ba'i dre'u rta rkang gsum steng / /
be con nal thod re lde nyi zla yis / /
rab mdzes dpal ldan lha mo dgyes bzhin sbyon / /
dus bzhi'i lha mo tshe ring mched lnga dang / /
bstan ma bcu gnyis la sogs dam can gyi / /
'khor tshogs rgya mtshor bcas te brtan bzhugs la / /
rnal 'byor 'phrin las rnam bzhi thogs med sgrubs / /
ting 'dzin sngags dang phyag rgyas byin brlabs pa'i / /
zag med bdud rtsi'i gtor tshogs rgya mtsho dang / /
bskang rdzas phyi nang nyer spyod 'dod yon lngas / /
srid gsum bdag mo 'khor bcas dgyes phyir mchod / /
'di lan gsum /
gdod nas rnam dag chos dbyings sher phyin ma / /
rgyal kun bskyed mdzad yum gcig dbyangs can lha rab khros srid gsum bdag mo ram tIr / /
lus ngag yid gsum gus pas phyag 'tshal bstod / /
khyod nyid bsnyen cing bsgrub pa'i rnal 'byor pa / /
bdag cag dpon slob yon mchod mi nor bcas / /
dus dang gnas skabs kun tu mgon khyod kyis / /
g.yel ba med par yang dag bsrung zhing skyobs / /
phan dang bde ba'i 'byung gnas rgyal ba'i bstan / /
gang gi snying po 'jam mgon bla ma yi / /
ring lugs gser zhun cod pan 'chang ba'i sde / /
phyogs dus gnas skabs kun tu rgyas par mdzod / /
bdag cag gnas skabs tshe ring nad med cing / /
mnga' thang stobs 'byor longs spyod yang dag rgyas gnod cing 'tshe ba'i dgra bgegs tshar bcad nas / /
bsam don chos bzhin 'grub pa'i bkra shis stsol /
zhes pa 'di ni dad stobs gtong ba sogs kyis mngon par mtho ba'i dpon mo nor 'dzin dbang mos bskul ba ltar shAkya'i btsun pa blo bzang dpal ldan ye shes kyis sbyar ba'o / /
! / /
na mo mahA kA lA ya /
'dir bstan srung chen po gri gug mgon po mchod par 'dod pas /
rang yi dam gang byed du gsal ba'i sgo nas mchod gtor rnams oM AHhUM lan gsum gyis byin gyis brlabs pa'am /
rgyas par spro na yi dam gang byed kyi gzhung bzhin byin gyis brlabs /
swab+hA was stong par sbyangs /
stong pa'i ngang las rang gi mdun gyi mkhar / /
chos 'byung khrag zhag rab 'khrug pad nyi'i steng / /
hUM dang gri gug las skyes ye shes mgon / /
sku mdog mthing nag zhal gcig phyag gnyis pa / /
phyag g.yas gri gug mkha' la 'phyar ba yis / /
bstan dgra rdul rlog rnal 'byor bu bzhin skyongs / /
@# / /
phyag g.yon thod khrag dam nyams sha rus kyis / /
legs bkad thugs kar rab 'dzin dngos grub stsol / /
dar nag gos ber gser gyi sked bcings can / /
sag lham gsol zhing gdug pa'i dgra bgegs kyi / /
steng du 'jigs pa'i bro brdungs chems se chems / /
'khor tshogs rgya mtsho'i dbus su brtan par bzhugs / /
ting 'dzin phyag rgyas byin brlabs mkha' dbyings khyon / /
legs gang bskang rdzas mchod sprin rgya mtsho dang / /
nyer spyod rol mo 'dod yon bcas pa yis / /
dpal ldan nag po chen po dgyes gyur cig /
stong gsum khyon ltar yangs pa'i ka sA lar| zag med bdud rtsi'i gtor tshogs rgya mtsho dang / /
dgra bgegs sha khrag phung po'i ba liM tas / /
mahA kA la bde chen dbyings su mchod / /
lan gsum / /
gdod nas rnam dag chos dbyings spros pa'i mtha' / /
rab bral dbyings las longs spyod rdzogs pa'i skur / /
nyer bzhengs sprul pa'i rang bzhin nag po che / /
gri gug mgon po 'khor bcas bstod par bgyi / /
rab 'bar mche gtsigs spyan gsum dmar zhing zlum / /
dbu skra kham ser nam mkha'i dbyings su brdzes / /
mi bzad mthing nag gri gug thod khrag can / /
nag po chen po khyod la bdag bstod do / /
sngon tshe mnyam med shAkya'i rgyal po dang / /
gsang ba'i bdag po blo bzang grags pa'i dpal / /
la sogs spyan sngar ji ltar zhal bzhes bzhin / /
thub bstan phyogs bcur rgyas pa'i 'phrin las mdzod / /
rgyal bstan spyi dang zhwa ser ring lugs che / /
rnal 'byor dpon slob yon mchod bcas pa la| |sdang zhing log par 'khu ba'i dgra bgegs rnams / /
thal ba'i rdul phran bzhin du brlag par mdzod / /
rab 'bar dus mtha'i byin za dang mtshungs mer / /
'chi med gdengs can rkang gnyis mi'am ci / /
bdug spos dam nyams bam chen dang sbyar dris / /
mahA kA la 'khor bcas legs par bsangs / /
lha chen dpal 'bar mahA kA la che / /
grong khyer gsum 'jig legs ldan nag po che / /
dgyes byed lha mo bka' sdod rgya mtsho dang / /
sde brgyad 'byung po mi bzad dmag dpung bcas / /
'dir gshegs rgyan gyi gtor ma 'di bzhes shig /
sha khrag dmar gi gtor ma 'di bzhes shig /
dzam bu ti ba'i zhal zas / /
sman rak phud kyi mchod pa / /
dza gad dpa' bo'i sman phud / /
gtsang ma phud kyi gser skyems sha /
sngar bcol legs pa'i gtang rag gnyan por gtong / /
da 'chol legs pa'i gsol 'debs gnyan por bzhes / /
'khor rnams skyong zhing rkyen rnams bzlog pa dang / /
sdang ba'i dgra dang gnod pa'i bgegs la sogs / /
bdud dang bar du gcod pa rnam mang po / /
thams cad rdul phran bzhin du brlag pa dang / /
bstan pa rgyas pa'i las 'di khyod kyis sgrubs / /
srid zhi'i dpal 'byor ma lus 'byung ba'i gzhi / /
thub pa'i bstan pa yun ring gnas ba dang / /
de 'dzin byed pa'i skyes bu dam pa rnams / /
dpal 'byor gyis skyongs yun ring zhabs brtan mdzod / /
de nas yig brgyas lhag chad kha bskangs la ye shes pa brtan bzhugs dang gshegs gsol gang rung bya'o /
zhes dpal ldan ye shes mgon po gri gug chen po'i mchod gtor bskang rdzas /
bsang mchod /
gshegs gtor dang bcas pa 'di ni dge slong ngag dbang dpal 'byor gyis bskul ba ltar shAkya'i dge slong blo bzang dpal ldan ye shes kyis sbyar pa phun sum tshogs pa'i dpal dang ldan par gyur cig /
! / /
oM swasti /
'dir mchod gtor 'bul bar 'dod pas /
yi dam gang byed kyi gzhung bzhin byin gyis brlabs la /
mdun gyi nam mkhar bcom ldan gshin rje'i gshed / /
ye shes mgon po dkar nag chos kyi rgyal / /
'dod khams dbang phyug rgyal chen rnam thos sras / /
dpa' chen tshogs bdag 'khor bcas dgyes bzhin sbyon / /
@# / /
ting 'dzin sngags dang phyag rgyas byin brlabs pa'i / /
chu bzhi nyer spyod rol mo 'dod yon lnga / /
nang mchod gsang ba bde chen mchod pa'i tshogs / /
dmigs med spros bral dbyings su 'bul bar bgyi / /
stong gsum khyon ltar yangs pa'i snod yangs su / /
dgra bgegs sha khrag spungs pa'i gtor ma dang / /
lha dang mi yi ro brgya'i bza' bca'i tshogs / /
lhun po ltar spungs lha mchog rnams la 'bul / /
'di lan gsum bya / /
gdod nas rnam dag spros pa'i mtha' bral yang / /
sna tshogs sgyu 'phrul dra ba'i rnam 'gyur gyis / /
gang la gang 'dul skur ston yi dam lha / /
bstan bsrung rgya mtsho bcas la bdag bstod do / /
rnal 'byor yid la ji ltar smon pa'i don /
ma lus thogs pa med par legs 'grub ste / /
zhi rgyas dbang drag grub chen phyag rgya che / /
dngos grub bde blag nyid du bdag la stsol /
zhes brjod cing yig brgyas lhag chad kha bskang nongs pa bzod par gsol / /
ye shes pa brtan bzhugs dang gshegs gsol gang rung bya'o /
zhes pa 'di ni khal kha dar khan pa'i le'i tha'i ji don grub rnam rgyal gyis bskul ba ltar gshin rje'i gshed kyi rnal 'byor ba shAkya'i dge slong blo bzang dpal ldan ye shes kyis sbyar ba'o / /
swasti| phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
mang+ga la / /
@#'dod khams bdag mo re ma tI / /
@# / /
gnod sbyin bek+tse lcam dral che / /
@# / /
ting 'dzin sngags dang phyag rgyas byin brlabs pa'i / /
chu bzhi nyer spyod rol mo 'dod yon lnga / /
nang mchod gsang ba bde chen mchod pa'i tshogs / /
dmigs med spros bral dbyings su 'bul bar bgyi / /
stong gsum khyon ltar yangs pa'i snod yangs su / /
dgra bgegs sha khrag spungs pa'i gtor ma dang / /
lha dang mi yi ro brgya'i bza' bca'i tshogs / /
lhun po ltar spungs lha mchog rnams la 'bul / /
'di lan gsum bya / /
gdod nas rnam dag spros pa'i mtha' bral yang / /
sna tshogs sgyu 'phrul dra ba'i rnam 'gyur gyis / /
gang la gang 'dul skur ston yi dam lha / /
bstan bsrung rgya mtsho bcas la bdag bstod do / /
rnal 'byor yid la ji ltar smon pa'i don / /
ma lus thogs pa med par legs 'grub ste / /
zhi rgyas dbang drag grub chen phyag rgya che / /
dngos grub bde blag nyid du bdag la stsol /
zhes brjod cing yig brgyas lhag chad kha bskang nongs pa bzod par gsol / /
ye shes pa brtan bzhugs dang gshegs gsol gang rung bya'o /
zhes pa 'di ni khal kha dar khan pa'i le'i tha'i ji don grub rnam rgyal gyis bskul ba ltar gshin rje'i gshed kyi rnal 'byor pa shAkya'i dge slong blo bzang dpal ldan ye shes kyis sbyar ba'o / /
swasti| phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
mang+ga la / / / /
@# / /
'dod khams bdag mor matI / /
@# / /
gnod sbyin bek+tse lcam dral che / /
