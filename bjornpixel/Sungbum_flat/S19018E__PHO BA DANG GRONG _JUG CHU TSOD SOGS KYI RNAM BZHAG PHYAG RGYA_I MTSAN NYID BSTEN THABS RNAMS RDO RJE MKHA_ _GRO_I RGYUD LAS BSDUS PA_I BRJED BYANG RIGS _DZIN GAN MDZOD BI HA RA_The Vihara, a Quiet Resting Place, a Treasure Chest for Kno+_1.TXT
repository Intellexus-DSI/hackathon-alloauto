? @# / /
'pho ba dang grong 'jug chu tshod sogs kyi rnam bzhag phyag rgya'i mtshan nyid bsten thabs rnams rdo rje mkha' 'gro'i rgyud las bsdus pa'i brjed byang rigs 'dzin gan mdzod bi ha ra / /
@## / /
'pho ba dang grong 'jug rdo rje mkha' 'gro'i rgyud las bshad pa /
gong du 'pho ba'i sbyor mtshan nyid / /
bshad kyi lha mo mnyan par gyis / /
'pho ba thog mar sbyong dgos par bshad pa /
sngon du bdag nyid sbyangs byas la / /
phyi nas las ni brtsam par bya / /
rten bskyed cing sbyang tshul bshad pa /
gzugs med gnas pa mdog sngo ba'i / /
pad chen zla ba lta bur 'dzags / /
slar yang gzugs su gnas pa ste / /
rnam pa kun gyis brgyan ba'o / /
cha shas bzhi dang yang dag ldan / /
kha ni thur du bltas te 'phyang / /
go 'phang gnas pa'i gnas nas ni / /
kun+da zla 'dra rtag tu dag /
rnam shes ye shes bdud rtsi ni / /
lha mo chen mo 'bab pa'i mchog /
rten du gyur pa'i padma gang / /
zla ba'i 'od kyis rnam par brgyan / /
de ni cha dang cha yi gzugs / /
gong bu gnas pa zhes byar brjod / /
legs par sbyangs pa'i phan @# / /
yon dang /
ma sbyangs pa'i nyes pa dang sbyong tshul bshad pa /
de nas gzhan yang bshad bya ba / /
gnas kyi mtha' ni dag par bya / /
dag nas srid pa 'pho bya yi / /
gzhan du na ni don med 'gyur / /
dgang ba yis na lus bkang na / /
dug dang rims kyi tsha ba 'phrogs / /
bum pa can gyis sgo bcings na / /
sgo yi spu gu dag par 'gyur / /
'thor bas sna tshogs rdul du bya / /
rab tu zhi bas zhi bar 'gyur / /
gzhan gyi rnam shes rang gi lus la zhugs nas tshar gcod rjes 'dzin byed pa'i rnam shes 'phrog tshul dang /
rang gi rnam shes gzhan gyi phung po'i grong du 'gro ba'i grong du 'jug tshul /
rnam shes 'phrogs pa'i cho ga dang / /
gzhan du 'gro ba'ang bshad par bya / /
de nas phyi rol sbyor ba ni / /
mkhas pa yis ni sbyang bar bya / /
gnas gnyis dag ni bsams nas su / /
rlung gi dkyil 'khor bsgom par bya / /
rlung gi dbus su me yis ni / /
yang dang yang du dbye bar bya / /
a li ka lir ldan pa yis / /
sa bon der ni sbyar bar bya / /
rnal 'byor pa yis khyad par du / /
'byung dang 'jug pas bzlas par bya / /
'byung ba ye shes sa bon gyis / /
bsnun dang ldan par bsam par bya / /
'jug pa snying gi rnam shes la| |me tog lta bur bsnun par bya / /
rnal 'byor pas ni 'byung bzlas te / /
bdag nyid las ni phyi rol bya / /
'jug pa 'byung bar mtshon bya ste / /
de kho na nyid mnyam par bsgom / /
mnyam gzhag dngos po bsgom na ni / /
'grub 'gyur 'dir ni the tshom med / /
de nas phyi rol lus la ni / /
bsgrub pa po yis rnam par sprul / /
nyi ma'i lam nas dang phyung ste / /
lha mo cha shas ldan par bya / /
bsgrub bya'i snying khar zhugs nas ni / /
rlung dang me yis 'bar ba dag /
de yi rnam shes bzung nas ni / /
lus kyi dkyil 'khor du ni gzhug /
bsgrub bya'i rnam shes bsdus nas su / /
'og gi 'khor lo sbyar bar bya / /
ji srid zad par byas par du / /
de srid lkugs te gnas par 'gyur / /
'chi ba'i dus la bab gyur na / /
'chi ba'i mtshan ma ston pa dang / /
rims la sogs pas ma phog bar / /
gong du 'pho ba mchog yin no / /
grong 'jug tshul /
de nas gzhan lus la 'jug pa / /
mdor bsdus nas ni bshad par bya / /
seng ge rnam rol phyag rgya yis / /
rnal 'byor pa yis bcings nas su / /
rtag tu srog dang rtsol par bya / /
khyod kyi gnas su sbyar nas ni / /
rang gi lus ni yongs btang ste / /
rim gyis sbyor bas phe nas su / /
cho ga 'di ltar byas pa yis / /
sngags pa gzhan gyi lus la 'jug /
sbyor ba'i rim pa de nyid kyis / /
rang gi lus la sbyar bar 'dod / /
@# / /
'gro dang 'ong ba'i bye brag gis / /
mnyam par gzhag ste gang byed pa / /
dpa' po'i dbang phyug thams cad dang / /
mkha' 'gro ma dang sbyor bas mchod / /
rna ba'i mngon shes sgrub tshul /
gang gi ring nas thos gyur pa / /
de ni yang dag bshad kyi nyon / /
de bzhin mkhas pas gzhan sems kyi / /
bsam pa rjes su shes par bya / /
bsgom dang bzlas pa'i khyad par gyi / /
sbyor ba'i dam pa skye bar 'gyur / /
gang gi lam nas bsams na ni / /
'grub 'gyur 'dir ni the tshom med / /
'khor lo gang zhig sngar bstan par / /
zhugs te nyan pa gnyis su ni / /
'jig rten gsum dang 'dres nas ni / /
me stag bzhin du rnam par 'khor / /
rlung gis bskyed pa'i me yis ni / /
shes rab ldan pas zhugs bsams na / /
zla drug tsam gyis nges par ni / /
ring na gnas pa thos par 'gyur / /
de bzhin du mig gi mngon shes sgrub tshul bshad pa /
bsgom pa'i sbyor ba 'di yis ni / /
ye shes mig gis mthong 'gyur ba / /
shin tu ring na gnas pa yang / /
sgrub pos skad cig gsal bar mthong / /
sgo'i bzang ngan bstan pa /
bstan dang ma bstan gang ci'ang rung / /
de kun nga yis yang dag bshad / /
nyon cig lha mo sgyu ma che / /
dge ba'i sgo nas 'gro ba dang / /
gang gi lam nas 'gro ba yis / /
thar pa'i dngos grub rab ster ba / /
mchog dang tha ma'i bye brag rnams / /
mdor bsdus nas ni bshad par bya / /
lte ba nas ni 'dod khams lha / /
thig le gzugs can mtho ris te / /
steng nas 'gro ba'i steng gi ni / /
myur du 'gro ba byed par 'gyur / /
sna ni gnod sbyin gnas su ste / /
rna bdag ni grub pa'i lha / /
gal te mig las ye shes 'gro /
mi rnams kyi ni bdag por 'gyur / /
srid pa'i sgo las yi dwags te / /
de bzhin chu las dud 'gro'o / /
chu min gyis ni dmyal bar ltung / /
thar pa'i lam las gzhan du 'gro /
sgo dgu rlung bum can gyis 'gog tshul /
sngon du bum pa brtsams pa yis / /
sgo rnams thams cad bcing bar bya / /
rgyal ba lnga yi mchod rten gyi / /
sge yi bu gar bsgom bar bya / /
de la 'og gi sgo ru ni / /
chu yi sa bon dkar bo bsam / /
chu dang chu min sgo la ni / /
me yi sa bon 'bar ba ste / /
de la shin tu mnyam gzhag pas / /
dbugs ni bum pa can du bsgom / /
lus ni rlung gi mdog tu ste / /
rlung gi dkyil 'khor bsgom par bya / /
rlung gi mtha' ni rtsa ba can / /
rlung gi sa bon 'bar ba ste / /
thig le sgra dang ldan pa yi / /
rtsa ba'i sa bon drang bar bya / /
'og tu rlung gi dkyil 'khor gyis / /
sgra dang sgra yis 'bul bar byed / /
dus la babs na 'pho bya ste / /
dus min lha rnams gsod par 'gyur / /
lha rnams bsad ba tsam gyis ni / /
dmyal bar nges par sreg par 'gyur / /
de bas 'chi ba'i mtshan ma ni / /
mkhas pas 'bad de shes par bya / /
rnal 'byor pa yis sngar bstan pa'i / /
sngo chen bde ba phun sum tshogs / /
sgrub po rnams kyis smin pa la / /
steng gi rtsa ba bza' bar bya / /
chu dang skya rengs ldan pa dag /
g.yon pa'i bdud rtsir sbyar byas la / /
zos na zhi dang rgyas pa ste / /
dug dang rims kyis tsha pa 'phrog /
cho ga'i sbyor ba 'di yis ni / /
brnyings dang smin pa 'joms par byed / /
lha mo slar yang bzlog pa yis / /
nam mkhar 'gro ba brjod par bya / /
rlung dang me yi bye brag gis / /
rkang pa'i 'khor lor @# / /
sbyar byas te / /
yid kyis rab tu zhir sgyur nas / /
nam mkha' la ni 'gro 'gyur zhing / /
mkha' 'gro kun gyis bskor nas su / /
lha yi lus kyis kun tu rtse / /
ji srid zla nyi yod kyi bar / /
de srid nam mkhar gnas par 'gyur / /
slar yang lugs las bzlog pa yis / /
kha dog dkar po'i padma bsam / /
bsgrub bya'i dbus su sbyar na ni / /
rtag tu ngag gi dngos grub byed / /
rang gi lus dbus bsgom bya ba / /
rlung gi dkyil 'khor 'khrug pa ltar / /
rang gi kha nas byung nas su / /
bsgrub bya'i kha ru thim par bya / /
nyi ma bdun gyis dngos grub tu / /
'gyur te gzhan du yang ma yin / /
rlung gi lam nas bsgrub bya yi / /
lus la thim par gyur pa dang / /
de yi sems ni bzung nas su / /
bdag la gzhug ste me la ni / /
bsams te rlung dang me sbar bas / /
de yi lus ni 'khrug par 'gyur / /
tshig dgu las ni steng gzhan gyis / /
mod la 'pho bar shes bya ste / /
nyin re bram ze gsod pa dang / /
mtshams med lnga ni byed pa dang / /
rku 'phrog 'dod la sbyod pa yang / /
lam 'di yis ni dag 'gyur te / /
sdig pas gos par mi 'gyur zhing / /
srid pa'i skyon las ring du 'gro /
ji ltar 'dam las skyes pa yis / /
padma dri med yid 'ong ba / /
de bzhin lus kyi 'dam las ni / /
ye shes sku ni 'dod bzhin 'gro /
zhes rim par phye ba nyi shu rtsa gcig par gsungs so| |slob mas bla ma ji ltar blta tshul /
de lta bu'i slob dpon la ji ltar blta bar bgyi bka' stsal ba /
sangs rgyas kun gyi rang bzhin sku / /
yan lag byang chub sems dpa' ste / /
ba spu rnams ni dgra bcom nyid / /
spyi gtsug rigs lnga'i sangs rgyas te / /
'jig rten pa ni zhabs kyi gdan / /
'od zer gnod sbyin gsang la sogs / /
de lta yon tan rang bzhin lus / /
rnal 'byor can gyis rtag tu blta / /
zhes dang /
rdo rje mkha' 'gro'i sbyin sreg ni /
slob ma yi ni rkang mthil du / /
gzhu 'dra'i rlung gi dkyil 'khor bsam / /
lte bar ye shes me 'bar ba / /
de yi 'od zer snying khar 'bar / /
'bar bas kun nas 'khrigs par bsgom / /
paM las byung ba'i mi sdug gzugs / /
sdig ni sna yi sgo nas dbyung / /
de nas khro bo'i gzugs bsgoms la / /
de ni kun nas za bar bsgom / /
oM badzra DA ki nI /
ga ba khA hi khA hi /
sarba bA baM da ha da ha basmi ku ru hUM hUM phaT /
ces gsungs so / /
dus drug ni /
sos ka dang ni dbyar dang ston / /
dgun stod dgun smad de bzhin dbyid / /
de dag ma 'dres shes byas la / /
'dis ni las rnams thams cad bya / /
zhes dang nyin gcig gi dbugs kyi grangs ni /
nyi khri dang ni chig stong dang / /
drug brgya ru ni brtsis pa yi / /
chu tshod drug cu'i dbugs rnams kyis / /
nyin mtshan la ru grags pa yin / /
zhes dang /
'di ba'i lo mgo dang zla ba bcu gnyis kyi ming ni /
dpyid zlar ba nas brtsams te / /
nyi ma byang du 'gro ba'i dus / /
zla ba bcu gnyis po rnams ni / /
rim ni rim pa bzhin du bzhag /
ces dang /
dang po ni 'phel ba'o / /
gnyis pa ni gti mug go /
gsum pa ni bzang po'o / /
bzhi ba ni khyu mchog go /
lnga ba ni rus sbal lo / /
drug pa ni chu srin no / /
bdun pa ni yug sa mo'o / /
brgyad pa ni sme ba'o| |dgu pa ni 'bugs pa'o / /
bcu pa ni 'phyo ba bo / /
bcu gcig pa ni rmi lam mo / /
bcu gnyis pa ni sa'i dbang phyug go /
'di ni nyin rtsis gcig dang bsres nas gsungs 'dug pa de'i rjes nas slar yang sa'i dbang phyug mgo byas nas bcu gnyis dang de bzhin du lhag ma bcu bor ris kyang mgo byas pa'i @# / /
bcu gnyis re byas snang bzlab la'ang 'dra snyam /
yang tin mtshan gyi chu tshod dang /
dus kyi chu tshod 'phel 'grib bshad pa /
dpyid zla la sogs rim bzhin du / /
nyi ma byang du 'gro ba'i tshe / /
ji lta'i dus bzhin mtshan ma ni / /
rims kyis rim gyis sbyar bar bya / /
nyin mo yi ni chu tshod dag /
mkhas pas bzhi dang bcu gnyis bsgyur / /
mtshan mo drug dang bcu gsum bsgyur / /
chu tshod mkhas pas brtsams par bya / /
re'u mig dag ni gnyis pa la / /
dus la mkhas pas mtshan ma bya / /
nyin mo drug dang bcu gnyis bsgyur / /
chu tshod kyi ni mtshan ma bya / /
bzhi dang bcu gsum bsgyur ba ni / /
mtshan mo'i chu tshod du ni brtag /
brgyad dang bcu gnyis bsgyur ba dag /
nyin mo ru ni brtag par bya / /
gnyis dang bcu ni gsum bsgyur ba / /
mtshan mo'i chu tshod du ni brtag /
chu tshod sum cu tham pa ni / /
dbus kyi bi shu gnyis kar sbyar / /
gnyis dang bcu ni gsum po dab / /
nyin mo'i chu tshod shes bya ste / /
brgyad dang bcu gnyis bsgyur ba dag /
de yi mtshan mo'i mtshan mar bya / /
bzhi dang bcu gsum mtshan ma ni / /
nyin mo yi ni chu tshod do / /
drug dang bcu ni gnyis bsgyur ba / /
mtshan mo'i chu tshod mtshan ma bya / /
drug dang bcu ni gsum bsgyur ba / /
nyin mo yir ni shes bya ste / /
bzhi dang bcu ni gnyis bsgyur ba / /
mtshan mo'i chu tshod du ni grags / /
de bzhin lhor ni 'gro ba yi / /
dus shes pa ni bshad par bya / /
bzhi dang gsum bsgyur chu tshod ni / /
nyin mo yir ni bshad pa yin / /
drug dang bcu ni gnyis bsgyur ba / /
mtshan mo yi ni mtshan mar bya / /
gnyis dang bcu ni gsum bsgyur ba / /
de bzhin nyin mo'i chu tshod yin / /
brgyad dang bcu ni gnyis bsgyur ba / /
chu tshod mtshan gyir rab tu grags / /
bcu ni gsum du bsgyur ba dag /
bi shu'i nyin mo'i chu tshod de / /
de bzhin mtshan gyi chu tshod kyang / /
bcu ni gsum du bsgyur bar bya| |brgyad dang bcu ni gnyis bsgyur ba / /
nyin mo yi ni bsam par bya / /
gnyis dang bcu ni gsum bsgyur ba / /
mtshan mo'i chu tshod du ni brtag /
drug dang bcu ni gnyis bsgyur ba / /
nyin mo'i chu tshod rim pa yin / /
bzhi dang bcu ni gsum bsgyur ba| |de bzhin mtshan mo'i chu tshod do / /
sum brgya drug cu'i dbugs kyis ni / /
chu tshod kyi ni dus rnams 'da' / /
chu tshod drug cu'i grangs kyis ni / /
nyin mtshan phrugs gcig du ni brjod / /
zla ba'i go rims ji bzhin du / /
rim pa de bzhin mtshan ma bya| |chu tshod dbugs ni rdzogs dang po / /
rim gyis 'phel zhing rim gyis 'bri / /
las dang las min bye brag bzhin / /
dbugs ni rims kyis gzung bar bya / /
mkha' 'gro gnyis dang dus tshigs dang / /
bgrod pa gnyis kyis mtshon par bya / /
gnyis po dag ni bcur bsgyur ba / /
de bzhin lo yi chu tshod do / /
de yi mtshan ma ldan pa yis / /
nyin mtshan gyi ni dbugs su brtsi / /
ngag gi dbang phyug kun bzung nas / /
dpyangs kyi mtshan mar mngon bar bzhag /
ma ning gnyis ni spangs nas su / /
sa yi dbang phyug kun tu bzhag /
ces dbyangs lhag ma bcu gnyis bkod nas brtsi lugs gcig bshad kyang gzhan re zhig bzhag go /
de'i 'god lugs 'di yin te /
ji ltar sngon gyi a zhes pa / /
de bzhin tha ma'ang bzung bar bya / /
drug 'gyur du ni bzhag r-iM? gnas su / /
snga ma de @# / /
bzhin sum 'gyur bya / /
sum brgya drug cu bsregs nas su / /
sa gzhi ru ni bcad nas kyang / /
yi ge lhag ma gzung byas te / /
dge dang mi dge mtshon bar bya / /
yang na ri mo kyag kyug bri / /
dbyangs kyi dang po la sogs bgrangs / /
yang na me tog gtor nas ni / /
de bzhin sa ni mtshon par bya / /
zhes sogs bdud rtsis 'gang bshad snang blo gros can dag thugs la zhog ces zhu /
yang rim pa nyer drug dang sgang gshong 'khor lo zhes bzhig bshad snang ba 'di go la zer ba de yin snyam la der khyod kyis bshad pa'i dus sogs bsam gyis mi khyab par bshad pa de rtogs pa'i don du skye bo kun la phan pa'i phyir dbugs kyi nges pa bshad par gsol nas bshad pa /
skye bo kun la sman slad du / /
dbugs kyi nges pa bshad du gsol / /
bcom ldan 'das kyis bka' stsal pa / /
nad med rlung dang bral pa dang / /
khams ni snyoms par gnas pa dang / /
ran par za zhing tshul bzhin rgyu / /
de yi yig btsums bzung bar bya / /
mig btsums mig ni btsums pa ste / /
mig btsums drug la cha shas ni / /
gcig ces bya bar brjod pa yin / /
yud tsam drug ni skad cig ste| |skad cig drug ni thang cig yin / /
thang cig drug ni cung zad yin / /
dus kyi go rim bya ba 'dis / /
sum cu tham par bsgyur ba la / /
yi ge lce ba'i dus zhes brjod / /
yi ge lci ba bcu la ni / /
srog gcig ces bya'i dus su bshad / /
de ni sum cur bsgyur ba las / /
de yar gnyis su bsgyur ba ni / /
srang gcig ces ni brjod pa yin / /
srang ni drug cu tham pa la / /
chu tshod gcig tu bzhed pa yin / /
de brgyad thun gcig ces bya'o / /
de bzhi la ni nyin gcig go /
nyin mtshan dus ni mnyam pa la /
mtshan mo'ang de dang mnyam par bshad / /
chu srin nas ni sbal ba'i bar / /
nyi ma 'phel bar brjod pa ste / /
lha mo srang ni gsum gsum gyis / /
nyin re bzhin ni spel bar bya / /
chu srin las ni 'das nas su / /
mtshan mo srang ni gsum gsum 'bri / /
mtshan ma de dag bstan ba'i phyir / /
zangs ma srang ni bcu gnyis la / /
snod ni dbangs su sor brgyad dang / /
rgyar ni sor mo bcu gnyis pa / /
legs pa nyid du brdung bar bya / /
gser ni 'ol se sum cu las / /
sor drug pa yi tshad tsam du / /
thur ma legs par brdungs nas ni / /
thur ma de yis bu ga ni / /
zangs ma'i snod la mkhas pas dbugs / /
chu ni rnyog pa med pa las / /
srang ni drug cu'i tshad du bya / /
srang 'dis chu tshod tshad yin te / /
skye bo rnams la phan phyir bshad / /
chu tshod de ni yud tsam ste / /
thun phyed dang ni thun gcig dang / /
nyin dang mtshan mo'i chad kyis ni / /
rim bzhin zla phyed zla bar spel / /
zla ba gnyis ni dus yin te / /
de gsum nyi ma'i 'gro ldog brjod / /
nyi ma 'gro ldog gnyis la ni / /
lo gcig nyid du brjod pa yin| |zhes so / /
phyag rgya'i mtshan nyid bsten thabs gsungs pa /
skyes pa dang ni bud med kyang / /
re re zhing yang gsum gsum 'dod / /
ces bya ba ni / /
bams kyi rang bzhin gyis nges pa gsum du 'dod pa'o / /
kyang zhes bya ba ni brtag pa ste /
ma ning la ni bcud kyis len pa mi sbyar ba'i phyir ro / /
nag po ni kha dog nag po ste 'dzag pa la bsngags so / /
ser skya yang kha dog ste 'pho ba la'o / /
sngo bsangs ni nag po dang ser po gnyis 'dus pa ste /
'dzag pa dang 'pho ba gnyis ka la'o / /
dang zhes @# / /
bya ba ni rim pa bzhin du sbyar ba'i don no / /
rtsub ces bya ba ni ba glang gi lce ltar rtsub pa'o / /
'jam pa ni padma can zhes bya ba'o / /
mkhrad ba ni khub sra ba ste /
gang gi khub 'thas par gyur pa'o / /
'dzer ba can ni dung can ma ste| padma la sha 'dzer yod pa'o / /
bud med 'di dag ni bcud 'ching ba la dbang bar gyur pa la yin no / /
spom zhes bya ba ni gdong dang kha dang nu ma 'phel kha che zhing sbom pa'o / /
thung zhes bya ba ni bong thung ba dang skra thung zhing chang gi dri dang ldan la 'dod pas myos pa ste /
de dag ni bong tshod ran zhes bya bar bshad do / /
ring ba ni gdong dang lag pa dang rkang ba'i dkyus ring pa'o / /
gzhan yang nya'i dri dang ldan pa'i khu ba ring du 'dzag pa ste /
dud can ma'o / /
sngo bsangs mtshungs zhes bya ba ni dbyangs mi snyan zhing yan lag dang skra thung ba'o / /
yan lag rtsub ces bya ba ni dri mi zhim zhing 'gros dal ba ste / /
ri mo can ma'o / /
mgrin pa ring ba ni gang gi mgrin pa ma thob de mgrin pa ring ba ste /
padma dkar po lta bu'i 'od yod cing yid du 'od la dus rtag tu rdul gyi dri zhim pa dang /
ri dwags kyi mig 'dra la ri dwags ltar lta zhing mgrin pa dang lho ri dwags 'dra la rked pa ri dwags kyi rgyal po lta bu ste padma can du shes par bya'o / /
mig ni zangs ltar dmar ba zhes bya ba ni mig dang rkang pa dang lag pa shin tu dmar zhing ma li ka'i dri dang ldan pa dang /
bde bar gshegs pa'i rigs la dga' zhing de bzhin du bde ba'i dngos grub ster ba'o / /
bi no un ta zhes bya ba ni pin ni 'o ma 'dzin pa ste /
de mkhrad zhing skra li ba dang /
bzhin kun nas zlum pa dang /
lte ba'i dbus na ri mo gsum yod pa de ni phreng ba can du shes par bya ba'o / /
thun mong ma ni gang gi rgyu sbyin par byed pa'o / /
nu ma med ces bya ba ni ngang tshul ngan pa dang skyes pa ltar nu ma spangs pa ste /
yan lag ma tshang ba zhes bya pa'i bar du'o / /
mdog nyams pa zhes bya ba ni mdangs rtsub pa'o / /
sa li dri zhes bya ba ni sa li ltar yid du 'ong ba'i dri yod pa'o / /
chang ni stobs te /
dam tshig dang spyod pa phun sum tshogs pa'i bsam pa dang ldan pa'o / /
chang min dri zhes bya ba ni khyad par du mi ro'i dri'i rjes su 'gro ba'o / /
myos pa ni shin tu khyad par du gyur pa'o / /
cha gnyis pa ni cha gnyis te gnyis gnyis bsdus pa'o / /
cha gsum ni cha gnyis po de gsum du bsgyur ba ste /
spu med pa dang /
sha che ba dang /
rus sbal gyi rgyab ltar mtho ba dang /
glang po che'i ze ba ltar mkhrad pa dang /
skye gnas yangs pa dang /
khrag dang khu ba rtag tu 'dzag pa ste /
dug po de dag ni skal bzang ma ste /
su b+ha ga yin la de dag ni sgrub pa po la mchog ster ba yin no / /
de dag ni rked pa'i bye brag go /
de nyid kyis sbrang rtsi ltar 'dzag sbrang rtsi'i dri ste /
sbrang rtsi'i rang bzhin can no / /
so so ni dam tshig gi don dang gzhan la so sor ste tha dad par sbyar gyi /
gzhan du ste sems can gyi don du ras yan la sogs pa las gzhan du ni nam yang ma yin te /
gzhan du ni tshig tsam yang sbyar bar mi bya'o / /
'dir ni so sor bsgrub pa ste /
yid la sems dpa'i 'khrul 'khor gyis zhes bya ba la /
yid las byung ba ni yid la sems pa ste /
'khrul 'khor ni shing dang lpags pa'i rang bzhin gyis 'khrul @# / /
'khor ro / /
sgrub pa ni nges bsgrub par bya'o / /
bu mo gcig ni dang po ste /
byang chub dang thar pa'i don du'o / /
gnyis ni dam tshig gi don du'o / /
mang po ni nor gyi don du brtag par bya zhes bya ba ni khyad par du rdzas bco brgyad kyi ste /
gsal bar gyur pa ni gcig nyid mtha' yas pa'i yon tan ster ba'i phyir ro / /
su la zhen /
sgrub pa'i dbang po la ste /
yon tan byed pa ni de nyid kyis bya'i gdong ba'i rtsa'i bdud rtsis yon tan de yang dang yang du goms par byas pas so / /
byis pa zhes bya ba ni shed ma bye ba ste /
bu mo gzhon nu ma'o / /
nyi shu zhes bya ba lo nyi shu'i bar du'o / /
de rnams thabs kyis sbyang bar bya zhes bya ba ni de rnams nyid sa bon gdab pa'i zhing du gyur pas sbyang bar bya ba yin la /
de rnams nyid thabs yin te mngon par 'dod pa'i don nye bar gtod cing ster la 'bras bu mngon sum du byed pa zhes bya ba'i bar du'o / /
phra mo ni yid du 'ong ba ste /
nam mkha' lta bu'i spyod yul lo / /
stobs ldan gzung ba yi ni gnas zhes bya ba la stobs ldan ni nus pa yod pa'o / /
gzung ba ni bdag gir bya ba'o / /
gnas ni dbyibs te thur du 'bebs pa dang gyen du 'phen pa'i do la dang kur ba la sogs pa'o / /
rdzas ni yongs su sbyong zhes bya ba la rdzas ni srid pa'i rgya mtsho'o / /
de las gru ltar sbyong zhing phan 'dogs par byed pas na yongs su sbyong ba'o / /
kun gab ces bya ba ni srog chags ne'u le ltar kun tu 'khyud pa dang /
phug ron ltar 'o byed cing sos ma mchu bzung ste 'jib pa dang| skra nas bzung ba dang /
sen mo 'debs pa dang /
khu tshur bsnun pa dang /
sos 'debs shing 'dral ba dang /
mchan khung dang /
nu ma dang /
rked pa dang /
brla gnyis dang /
mgrin pa dang /
rgyab tu sen mos 'dral zhing srid ces bya ba'i sgra dang bcas par sngags pas sngon du bya zhing /
gzhan yang nu ma mnye ba la sogs pas de'i rnam par 'dul ba'i bya ba de dag so sor byed pa'i tshul rnam pa brgyad dang sbyar ro / /
sen mo 'debs pa de yang 'jam zhing gzhon nu la ni ku sha'i tshad tsam du gdab pa dang dral bar byas te /
rked pa dang rgyab dang b+ha ga'i steng dang skra dang 'gram pa la sogs pa rnams su 'bras kyi gzigs ma'i tshad tsam gyis ri mo ci rigs par chags pa lhod pa rnams la gdab po / /
de yang sen mo 'ba' zhig ni ma yin gyi /
'o bya ba la sogs pa rnams kyis tshim par bya'o / /
gang zhig chags pa sra ba rnams la ni sor mo'i ring po gsum sbrul gyi mgo ltar byas la /
mo mtshan gyi bu gar bcu gnas srid ces bya ba'i sngags 'byung gi bar du byung par byas pas /
rgan mo la sogs pa tshim par bya ba ni rdo rje sor mo zhes bya'o / /
gang zhig gzhon zhing mnyen pa rnams la ni rang gi mtshan ma dang 'od dang ldan pa'i byang chub kyi sems 'bab pa'i rtsar lce bcug ste bsgril ba tsam gyis dga' bas bya ste /
rdo rje lce'i thur ma zhes bya'o / /
de ltar sgrub pa pos yang dang yang du bsgul bas snying 'dar ba dang /
dga' bas myos shing sems kyi rdul phra mo'i chu 'dzag la /
ngo tsha la sogs pa dang bral te ba spu langs nas shin tu chags @# / /
pas lta zhing 'khyud pa la gus par gyur cing sid ces zer ba dang /
de nas skyil krung bcings la rdo rje dang padmo mnyam par sbyor bas do la dang /
kur ban dang /
bu rtsi dang /
ud k+She ba dang /
su pra sa ri dang /
tha man ga ra dang /
preng khe na dang /
u ru spo ta zhes bya ba la sogs pa ji snyed bstan bcos thams cad las 'byung ba'i gar na bsten par bya ste /
de dag kun kyang rdo rje sems dpa'i phyag rgyar brjod do / /
de dag gis rang gi don gyis dngos grub rab tu bsgrub pas na de dang kun gab las byung ba'i /
rdzas ni yongs su sbyong byed yin zhes bya ba nyid za ba po zhes bya ste /
de yang ji srid du yul rnams kyi ra sa yan la skyes bus dman par spyod cing dga' ba'i 'khor lor zhugs nas kyang| skyes bu dman par spyod pa ni /
mi 'pho zhes bya'o / /
bya ba kun gyi lam gyis ni zhes bya ba ni byang chub kyi lam ste za ba po zhes bya ba phyi dang nang gi mig la sogs pa'i dbang po dang /
gzugs la sogs pa'i yul thams cad gcig tu bsdus shing rang rang gi tshul dang rang rang gi cha la gnas pa'i nye ba'i longs spyod pa thams cad bsdus te nyams su bstar ba yin gyis /
gzhan du so so bas ni thams cad la nye bar longs spyod par mi 'gyur ro / /
nye bar longs spyod pa de nyid khrid par byed pas na lam mo / /
dngul chu yi ni shing chen po zhes bya ba ni ji ltar dpag bsam gyi shing 'dod pa'i don thams cad ster ba ltar byang chub kyi sems 'dis kyang 'bras bu thams cad spyod yul du byed pa'i phyir ro / /
des na chu skyes yon tan ldan rang skyon 'joms pa'i yid ches yin / /
zhes bya ba la gang gis don ston cing gsal bar byed pas na yid ches te /
de kho na nyid la lta bar byed pa'o / /
de yang 'ding phyag rgya'i ye shes kyis dbang bskur bas dbugs phyung ba yin la /
phyag rgya'i ye shes kyang rnam pa gnyis te /
dngos grub sna tshogs dang /
bde ba 'jug pas rig pa dang rig bar bya bar gzung ngo / /
de ltar na dbang po kun las skyes pa'i yid ches pa des dpal dang /
na so dang /
nad med pa'i bde ba phun sum tshogs par 'gyur te /
dpal dang /
na so dang chags pa dang ldan pa'i zla ba la sogs pa la nye bar spyad pas dbang phyug dang /
nad med pa dang /
stobs 'phel ba dang /
sems can gyi don du yun ring du 'tsho zhing bde ba dam pa de nyid kyis de kho na nyid la lta zhing yid ches pas phyin ci ma log pa'i dngos grub tu 'gyur ro / /
zhes bya ba'i bar du'o / /
zhes gsungs so / /
'di thams cad rdo rje mkha' 'gro las gsungs so / /
'dir smras pa /
bde ba kun gyi rgya mtsho cher 'dus ba / /
dpa' bo dpa' mo'i klu dbang stong gis bsten / /
dngos grub mchog gi nor bus yo bas gang de'i / /
byin rlabs rlabs phreng dus mthar ches cher g.yo / /
'jam dpal snying la zhugs pa'i gzigs pa la / /
dgyes te mgrin pa pad mtsho'i rdul phran rer / /
dbyangs can bye ba 'gying nas bzhad pa'i sgra / /
rdo rje'i nus can 'jigs med 'ding 'bad dge /
'khor lo sdom pa'i sbas chus 'dzin ma'i khyon / /
yongs gang skal ldan kun gyis longs spyod cing /
tshe gcig 'tshang rgya'i gseb lam pho nya'i lam / /
gnas gsum mkha' 'gro'i tshogs kyis grogs byed shog /
\u0f38 'jam dbyangs bzhad rdor gyis bris pa dge'o / / / /

