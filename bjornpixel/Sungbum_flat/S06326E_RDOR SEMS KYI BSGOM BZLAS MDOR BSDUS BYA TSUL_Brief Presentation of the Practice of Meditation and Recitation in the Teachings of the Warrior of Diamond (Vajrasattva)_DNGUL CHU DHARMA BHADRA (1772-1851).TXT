@# / /
rdor sems kyi bsgom bzlas mdor bsdus bya tshul bzhugs so /
@## / /
na mo gu ru many+dzu g+ho ShA ya /
sku bzhi'i bdag nyid bla ma dang / /
dbyer med rdo rje sems dpa' la / /
btud nas sdig ltung dri ma'i tshogs / /
dag byed cho ga mdor bsdus bshad / /
'dir rdor sems kyi bsgom bzlas mdor bsdus bya tshul ni /
mdun gyi nam mkhar seng khri pad zla'i steng du bla ma rdo rje sems dpa' la skyabs yul dkon mchog gsum gyis bskor nas bzhugs pa la dad gus dang /
rang dang mtha' skor du sems can thams cad 'khod pa la nges 'byung dang snying rje gsal btab ste dkon mchog gsum la skyabs su 'gro /
zhes pa'i skyabs 'gro dang /
sems can thams cad bdag gis sgrol / /
byang chub gnas la dgod par bgyi / /
byang chub sems @# / /
ni yang dag bskyed /
ces pa'i sems bskyed lan gsum re byas nas skyabs yul rnams rang la bsdu ba ni /
rten gyi stobs yin no / /
de nas cho ga'i tshig ris ltar rang gi spyi bor paM yig dkar po las padma dkar po 'dab ma brgyad pa'i lte bar a thung dkar po las zla ba'i dkyil 'khor /
de'i steng du hUM yig dkar po las rdo rje dkar po rtse lnga pa gyen 'greng gi lte bar hUM yig dkar pos mtshan pa /
de las 'od 'phros 'phags po rnams mchod cing sems can rnams kyi sdig sgrib sbyangs nas tshur 'dus te rdo rje hUM dang bcas pa la thim pas 'od du zhu nas /
yab rdo rje sems dpa' sku mdog dkar po zhal gcig phyag gnyis kyis shel dkar gyi rdo rje rtse lnga pa dang dril bu 'dzin pa la /
yum rdo rje snyems ma dkar mo zhal gcig phyag gnyis kyis gri gug dang thod pa 'dzin pas 'khyud pa /
yab yum gnyis ka'ang dar bzang po'i na bza' dang /
rin po che'i rgyan brgyad kyis brgyan pa /
yab rdo rje'i skyil krung dang /
yum padma'i skyil krung gis bzhugs pa /
yab kyi thugs kar zla gdan gyi steng du hUM yig dkar po /
de las 'od zer dmar po lcags kyu lta bu phyogs bcur 'phros pas rang bzhin bde ba chen po'i dbyings nas dam tshig pa yab yum rang dang rnam pa 'dra ba'i ye shes pa yab yum spyan drangs nas dam tshig pa dang gnyis su med par bstim /
slar yang thugs ka'i hUM las 'od zer sngar bzhin 'phros pas phyogs bcu nas dbang gi lha rigs lnga yab yum rnams spyan drangs pa la /
de bzhin gshegs pa rig lnga yab yum thams cad kyis spyi bo'i rdor sems yab yum 'di la mngon par dbang bskur du gsol /
zhes gsol ba btab pas /
dbang lha de rnams kyis ye shes kyi bdud rtsis gang ba'i bum pa'i chus /
oM sarba ta thA ga ta a b+hi She ka ta sa ma ya shri ye AH hUM /
zhes gsungs nas rdor sems yab yum la dbang bskur bas yab yum gyi sku ye shes kyi bdud rtsi'i rgyun gyis gang ba'i lhag ma yab kyi spyi gtsug tu lud pa yongs su gyur pa las mi bskyod pa sngon po rdor dril 'dzin pas dbu brgyan par bsam /
de nas sngar byas kyi sdig ltung spyi bye @# / /
brag thams cad la dug khong du zos pa lta bu'i 'gyod sems rnam par sun 'byin pa'i stobs gsal btab ste /
yab kyi thugs ka'i zla gdan gyi khar hUM yig la yig brgya'i sngags 'phreng dkar pos bskor ba la dmigs nas /
bcom ldan 'das rdo rje sems dpa' zhes bos nas bdag dang pha ma sems can thams cad kyi sdig sgrib spyi dang /
bye brag tu gsang sngags kyi dam tshig nyams chags thams cad byang zhing dag par mdzad du gsol /
zhes gsol ba btab pas thugs ka'i hUM yig sngags 'phreng dang bcas pa las 'od zer dkar po 'phros pa sems can thams cad la phog pas sdig sgrib bag chags dang bcas pa sbyangs nas rdor sems kyi go 'phang la bkod /
'od zer la la'i sner mchod rdzas dpag tu med pa spros nas rgyal ba sras bcas la thugs mnyes pa'i mchod pa phul /
mchod yul de rnams kyi sku gsung thugs kyi yon tan thams cad bdud rtsi dkar po 'od zer dkar dmar mthing gsum 'phro ba dang bcas pa'i rnam par spyan drangs nas yab kyi thugs ka'i hUM yig sngags 'phreng dang bcas pa la thim pas /
sku'i gzi brjid dang sdig sgrib sbyong ba'i mthu stobs sngar las kyang phun sum tshogs par bsam ste /
sngags 'phreng bklags te gsol ba 'debs pa'i tshul du yig brgya bzlas pas /
yab yum gnyis ka'i sku'i cha spyi dang khyad par yab kyi thugs ka'i yig 'bru rnams las bdud rtsi dkar po 'od zer nyi 'od lta bur 'phro ba'i rgyun babs pa sbyor mtshams nas 'dres te rang gi tshangs bug nas zhugs pas lus kyi phyi nang thams cad bkrus pas /
nang thams cad rnag khrag dang chu ser /
gdon thams cad sdig sbrul dang sbal lcong /
sdig sgrib thams cad dud khu dang sol khu'i rnam par gar song cha med du sbyangs nas lus shel gong rdul phyis pa la nyi 'od 'phog pa ltar dwangs gsal 'od kyi rang bzhin can du gyur pa'i mos pa yang dang yang du bya ba ni /
gnyen po kun tu spyod pa'i stobs yin cing /
spro na mas 'ded dang phung 'ded kyi sbyong tshul yang bya'o / /
de nas thun bsdu ba'i tshe sngar byas kyi sdig sgrib thams cad lhag med du dag zin nas las ngan gyi 'bras bu myong dgos med cing /
phyin chad sdig pa'i las 'chi ba'i srog la thug kyang gtan nas mi bya'o snyam du blo thag bcad pa'i sdom sems nyes pa las slar ldog pa'i stobs gsal btab ste /
bdag ni mi shes rmongs pa yis /
zhes @# / /
sogs tshig rkang drug brjod pas /
spyi bo'i rdor sems yab yum dgyes nas /
zhal 'dzum bag dang bcas te /
kye rigs kyi bu khyod kyi sdig sgrib spyi dang khyad par dam tshig nyams chags thams cad byang zhing dag nas rnam smin ngan pa myong mi dgos par byin gyis brlabs pa yin no / /
zhes gsungs nas rjes chags kyi mes byang sems dkar dmar gyi rnam par zhu nas rang la thim pas /
rang gi sgo gsum rdo rje sems dpa'i sku gsung thugs dang dbyer med du gyur par bsam la dar cig mnyam par bzhag nas /
dge ba 'di yis myur du bdag /
rdo rje sems dpa' 'grub gyur nas /
zhes sogs bsngo smon dang shis brjod kyis brgyan par bya'o /
smras pa /
deng dus skye bo khas len che yang / /
blangs bzhin srung ba nyin skar las dkon / /
de phyir sdig ltung sbyong thabs 'di ko / /
za ba'i kha las mkho ba min nam / /
sdig ltung sbyong thabs rnam pa mang yang / /
rjod byed tshig tshogs nyung bas bya sla / /
brjod bya stobs bzhi rdzogs pas nus che / /
'di dang mtshungs pa gzhan yod min no / /
tshul 'di chos mthun mdza' grogs dge slong / /
ye shes phun tshogs gsung gis bskul nas / /
b+hik+Shu ? d+harma b+ha dras bris pas / /
'gro ba yongs la phan par gyur cig /
sarba mang+ga laM / /
! rten gyis dbang 'bras gnyen pos rnam smin dang / /
sun 'byin myong mthun slar ldog byed mthun 'dag /
! lha gzhan skyabs 'gro sems can gnod 'tshe dang / /
grogs ngan spong ba dgag pa'i bslab bya gsum / /
sku gzugs gsung rab dge 'dun rtags tsam la'ang dngos ltar gus pa sgrub pa'i bslab bya gsum /
! khyad par yon tan dran nas skyabs su 'gro / /
bka' drin dran nas rtag tu mchod par brtson / /
snying rje dran nas gzhan yang skyabs 'gror 'god / /
de dgos ci la'ang mchod gsol thabs gzhan spang / /
phan yon dran nas dus drug skyabs su 'gro / /
mchog gsum srog gam bzhan bgad phyir mi spang /
! nang par tshud cing sdom pa'i rten du 'gyur / /
las sgrib zad cing bsod nams rgya chen gsog /
ngan 'gror mi ltung bar chad kyis mi tshugs / /
ci bsam 'grub cing myur du 'tshang rgya'o / /
'di rnams dge slong d+harma b+ha dras bris / /
mang+ga laM / /

