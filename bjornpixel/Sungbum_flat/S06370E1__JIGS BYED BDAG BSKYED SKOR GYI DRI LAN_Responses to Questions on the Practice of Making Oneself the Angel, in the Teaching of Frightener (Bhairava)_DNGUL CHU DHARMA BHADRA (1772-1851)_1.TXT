@## / /
dge slong bstan 'dzin shes rab kyi dri lan /
! na mo gu ru many+dzu g+hoShA ya /
yum gyi thugs kar nyi gdan la rdo rje sngon po rtse lnga pa gyen 'greng gi lte bar hUM yig gis mtshan pa'i mtha' skor du sngags 'phreng rnams nyi gdan la bkod na rung ngam /
nyi gdan med par rdo rje'i lte ba la hUM gi mtha' skor du sngags bkod pa ni min lags sam /
zhes pa la /
yum gyi sngags 'phreng 'god pa'i gnas de rdo rje dang hUM gnyis ka'i mtha' skor gyi nyi ma'i steng dang /
hUM gi mtha' skor gyi rdo rje'i lte ba'i nang gnyis gdam nga yin te /
rje ngag dbang 'byung gnas pa'i bsnyen yig las kyang /
gtso bo'i zhi bzlas grub pa'i mjug thogs su /
'khor lo nyi ma'i dkyil 'khor gyi gdan du gyur bar bsam pa'i dbus su rdo rje sngon po rtse lnga @# / /
pa'i lte bar hUM yig gis mtshan pa rdo rje'i lte ba'i nang gi hUM yig gi mthar ram rdo rje'i mtha' skor du nye snying yi ge bdun mas bskor ba /
zhes yab la gsungs pa'i rigs pa bsgre rigs pa'i phyir ro / /
'on kyang rang lugs rdo rje'i mtha' skor du 'god pa nyid bde bas de ltar byed pa yin te /
thang sag pa dngos grub rgya mtshos 'khor gyi bzlas pa 'chad pa na /
yang na rang rang gi phyag mtshan sa bon gyis mtshan pa'i mthar /
rang rang gi sngags 'phreng gis bskor ba la dmigs te bzlas pa bya /
zhes gsungs pa ltar ro / /
sngags 'phreng rdo rje'i lte ba'i hUM gi mthar 'god kyang mtha' gcig tu nyi gdan med par khas len mi dgos te /
rje bdag nyid chen po'i za ma tog las /
lha gzhan rnams kyi thugs ka'i nyi gdan la /
rang rang gi phyag mtshan la rang rang gi sa bon bkod pa'i mthar /
rang rang gi sngags kyi yi ge rnams g.yas skor du 'greng ste /
zhes gsungs pas phyag mtshan la nyi gdan yod par grub la /
lcang skya ngag dbang blo bzang chos ldan gyis yab yum gnyis ka'i zhi bzlas bshad zin pa'i mjug thogs su /
sngags 'khor de dag 'od du zhu ba las rdo rje sngon po rtse lnga gyen 'greng gi lte bar nyi ma la hUM /
zhes gsungs pas sa bon dang sngags 'phreng rdo rje'i lte ba la 'god kyang nyi gdan byed dgos par gsal bar gsungs pa'i phyir ro / /
! yang gti mug gshin rje'i gshed kyi gdan zla ba yin rung /
thugs kar nyi gdan dang zla gdan ji 'dra yin dang /
zhes pa la /
'di'i sngags 'phreng sogs kyi gdan zla gdan du 'dod par gnyis yod par snang yang /
sku la zla gdan byung na sngags 'khor sogs kyi gdan la'ang zla gdan nges par yod dgos pa'i khyab pa mi 'dug par ma zad /
gong du drangs pa'i rje'i za ma tog gi lung don 'chad pa na /
rnam bshad gsal ba'i gtsug rgyan las /
'khor gyi lha rnams kyi thugs kar yang nyi gdan la /
lha rang rang gi sngags 'phreng 'god pa ni /
lA li tas /
snying po la sogs brtan gnas pa / /
lha rnams kyang ni de bzhin 'god / /
ces zhe dgu ma'i 'khor la 'god tshul gsungs pa dang dgra nag sogs las gsungs pa dang tshul 'dra bar mdzad pa'o / /
zhes gsungs la /
de yang 'jigs byed zhe dgu ma'i 'khor thams cad kyi thugs kar nyi gdan 'god par gsungs pas bcu @# / /
gsum ma'i 'khor thams cad la thugs kar nyi gdan 'god pa mi 'grub kyang /
dgra nag bcu gsum ma'i 'khor thams cad kyi thugs kar nyi gdan 'god par gsungs pas /
'jigs byed bcu gsum ma'i 'khor thams cad la thugs kar nyi gdan 'god pa ni shin tu 'grub ste /
'jigs byed bcu gsum ma'i 'khor rnams kyi bskyed chog dang bsgom bzlas thams cad dgra nag bcu gsum ma dang bstun dgos pa'i phyir ro / /
des na rang lugs ni chen po gzhan su 'dra'i gzhung dang 'gal gyin 'dug kyang rgyud rgya gzhung gi dgongs pa rje rin po ches bkral ba la gtso bor 'dzin pa lags pas skabs 'dir yang /
'khor thams cad la thugs kar nyi gdan 'god pa'i phyogs khas len to / /
! yang 'khor gyi bzlas pa'i tshe lha rigs 'dra'i sngags 'phreng gi dmigs pa 'di bzhin du /
thugs kar phyag mtshan sa bon gyis mtshan pa yang sngags 'phreng 'god lugs 'di bzhin rigs 'dre sbyar na rung dam ji ltar lags /
zhes pa ni tshig sbyor gyi dbang gis go rgyu chen po mi 'dug kyang /
dper na gti mug gshin rje'i gshed kyi sngags bzla ba'i tshe thugs kar nyi gdan gyi dbus su 'khor lo dkar po rtsibs brgyad kyi lte bar k+She yig gis mtshan pa dang /
de'i mtha' skor gyi nyi ma'i steng la sngags 'phreng bkod nas bzlas pa byed par gsungs pa'i rigs pa de tsa rtsi ka'i yab kyi sngags bzla tshul la sbyar e chog gsung rgyu yin na ni /
chog par mngon te de yang phag mo'i yab rang 'drar gsungs pas phag mo'i phyag g.yas kyi dang po'i phyag mtshan rdo rje yin pa ltar de'i yab kyi'ang yin dgos la /
de lta na phyag mtshan rdo rje de thugs ka ra yang 'god dgos pas /
ser sna gshin rje'i gshed la rin po che 'god par gsungs pa dang mi 'grig go snyam na /
phag mo rdo rje 'dzin pa ni /
de nyid mi bskyod pa'i rigs kyi'ang btsun mo yin pa'i gnad kyis yin zhing /
de'i yab kyi'ang dang pos rdo rje 'dzin dgos pa rang 'dra'i yab ces pas bstan par bdan mod kyang /
skabs 'dir phyag mtshan dang po de nges par thugs kar 'god dgos pa'i khyab pa ni mi snang ste /
dper na yum ro langs ma'i g.yas kyi phyag mtshan gri gug yin kyang thugs kar rdo rje bkod pas rung bar gsungs pa bzhin no / /
smras ba /
rus mthar skyes pa'i dman rmongs bdag 'dra'i gtam / /
tshad mar gnas pa shin tu dka' mod kyi / /
bye ma'i khrod nas gser rdel ji bzhin du / /
legs bshad mchis na thugs kyi zur la zhog /
ces kyang gsol bar bya'o / /
! 'phreng ba dag pa'i cho ga ni /
dpa' gcig la /
rdo rje grub pa'i rtog bdun gyi 'grel pa las 'byung ba ltar /
las sngags kyis bsangs /
swa b+ha was sbyangs /
stong pa'i ngang las 'phreng rdog rnams hUM las dpal rdo rje 'jigs byed du gyur ba zhu ba las khrag 'dzag pa'i mgo 'phreng du gyur /
ces pa dang /
bcu gsum ma la /
dgra nag gi rgyud rtsa 'grel dang /
sgrub thabs ku mu @# / /
ta kha phye ba'i dgongs pa bla ma gong mas bkral ba ltar /
gong ltar bsangs sbyangs nas /
stong pa'i ngang las 'phreng rdog rnams me las 'dod chags gshin rje'i gshed yab yum du gyur ba zhu ba las khrag 'jig pa'i mgo 'phreng du gyur /
ces brjod la 'phreng ba ltar na /
ye shes pa bstim pa dang /
mchod nas snying po bzla bang gsungs te /
yab rkyang dam yum bcas gang byed dang /
dbang bskur rgyas gdab byed mi byed la gsal kham mthong zhing| mngon rtogs rgyas par gsal 'debs thub na legs sam snyam /
ye shes 'bebs pa'i spyan dmigs r+wa lo'i bzhed pa dkyil chog rin chen 'phreng bar bkod pa dang /
lcang skya rdo rje 'chang gis bsnyen yig dngos grub rgya mtshor gsungs pa dgongs mnga' ltar dang /
yongs 'dzin paN+Di ta chen po'i bsnyen yig 'dus pa'i rgyan las ye shes 'bebs sngags bzla ba'i tshe gtso bo sku mdog dmar po sku las 'od zer dmar po lcags kyu lta bu phyogs thams cad du 'phro ba bsgoms la /
'od zer gyi lcags kyus phyogs bcu'i rgyal ba sras bcas thams cad 'dus pa'i lha so gnyis rten dang brten par bcas pa'i dkyil 'khor gyi rnam par spyan drangs te rang la bstims pas rgyud byin gyis brlabs pa'i mos pa bya'o / /
zhes gsungs pa rnams phan tshun gung bsgrigs pa las mkhyen par mdzad dgos te slob ma la ye shes 'bebs pa'i tshe r+wa lugs kyi bla ma gong ma rnams slob ma gtso bor bskyed mod kyang /
rje'i dkyil chog tu grub chen dpal 'dzin dang don yod zhabs kyi dgongs pa ltar 'dus pa'i rtsa rgyud le'u bco lnga pa'i /
rdo rje chos kyi gzugs chen po / /
padma rA ga'i 'od 'dra ba / /
zhes sogs rtsa 'grel gyi rjes su 'brangs nas 'dod chags gshin rje gshed du bskyed bar gsungs pa dang tshul 'dra bar mngon no /
'on kyang 'di'i skabs kyi bzlas pa ni /
bsnyen sgrub las gsum gyi nang nas bsnyen pa'i skabs kyi bzlas pa yin la /
de la'ang rdo rje'i bzlas pa /
khro bo'i bzlas pa| do li'i bzlas pa /
khros pa'i bzlas pa /
god bu'i bzlas pa /
dam tshig gi bzlas pa rnams su yod ba las phyi ma'i phyogs su bsdu dgos pa'i phyir sa bon gyi mthar bzlas bya'i sngags 'phreng yang 'god pa'i zhal rgyun yod pas dgongs zhugs mkhyen mkhyen lags /

