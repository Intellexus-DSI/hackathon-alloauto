@# / /
na mo gu ru many+dzu g+ho ShA ya /
rab 'byams rgyal ba'i 'khor lo kun gyi dngos / /
bcom ldan 'jam dbyangs gzhon nu'i dkyil 'khor ba / /
mchod bstod bsgom pa sogs la rab brtson pa'i / /
rnam dkar gyis mtshon dus gsum dge ba'i mthus / /
bshes gnyen dam pa tshul bzhin bsten pa sogs / /
thun mong lam sbyangs rnam dag dbang thob cing / /
dam tshig sdom pa tshul bzhin bsrungs pa las / /
rim gnyis zab mo skye ba'i rgyud smin shog /
dpal ldan 'jam pa'i rdo rje'i lha yi tshogs / /
'chi med lam kun khyab pa'i zhing gi mchog /
rnam dag mchod bstod bsgrub pas mnyes byas pas / /
bsod nams rgya mtsho yongs su rdzogs par shog /
rang bzhin spros dang bral ba'i chos kyi dbyings / /
lhan skyes bde ba che dang ro gcig par / /
mos pas tha mal 'chi ba kun sbyangs te / /
sgrib bral chos sku mngon du 'gyur bar shog /
'od gsal ngang las ri bong 'dzin pa'i steng / /
dmar ser hoH yig gnyis kyi dbus son pa'i / /
'bru gsum bsgoms pas bar do'i sgrib spangs nas / /
rgyal ba'i longs sku myur du 'grub par shog /
srung byed mi gzhig 'bar ba'i rang bzhin can / /
bsgoms pas nag po'i rtsa lag drungs 'byin cing / /
ye shes rang bzhin gzhal med khang bsams pas / /
ngo mtshar rgyal ba'i zhing mchog 'grub par shog /
rgyu yi rdo rje 'dzin pa yab yum ni / /
snyoms par zhugs pa dang 'dres yi ge gsum / /
yongs gyur 'bras bu rdo rje 'dzin bsgoms pas / /
nying mtshams sbyor bral sprul ba'i sku thob shog /
rang rig phyag rgya dang sbyar byang sems las / /
'khrungs pa'i rten dang brten pa'i rnam 'gyur gyis / /
ma dag spyod byed dkyil 'khor rgyal mchog dang / /
rab 'byams @# / /
las kyi mchog rnams 'grub par shog /
'jam pa'i dbyangs kyi thugs kyi bcud phyung ba / /
zab lam thig le bzhi yi rnal 'byor gyis / /
mthong ba'i chos la rdo rje 'chang gyur te / /
'gro kun 'dren pa'i dpal du 'gyur bar shog /
'khor lo bzhi yi chu skyes dbus son pa'i / /
phyag mtshan sa bon bzhi bsgoms de nyid las / /
byung ba'i 'od kyis snod bcud kun bsdus pas / /
lhan cig skyes dga'i ye shes 'dren par shog /
nor bu'i dbus su thig le phra mo'i nang / /
rten dang brten pa'i dkyil 'khor legs dmigs shing / /
sems dpa' gsum gyi rjes gzhig sdud rim gyis / /
spros pa'i dri ma ma lus 'khrud par shog /
sprul pa'i 'khor lo'i dbus su mi shigs pa'i / /
thig le mchog las 'jug gnas ldang ba'i gdangs / /
ma bcos rdo rje gsum du rab bsgrags pas / /
ma rig sgo nga'i sbubs kun 'byed par shog /
snying ga'i lta bar sems dpa' gsum bsgoms te / /
sprul pas snod bcud yongs sbyangs rjes gzhig gi /
sdud rim mchog bsgoms dpe yi 'od gsal dang / /
sgyu ma'i ting 'dzin yongs su rdzogs par shog /
slar yang phyi nang rdo rje'i rnal 'byor gyis / /
nyon mongs sgrib bral zung 'jug mngon du gyur / /
rnam dag rdo rje lta bu'i ting 'dzin gyis / /
sku gsum grong khyer mchog tu 'jug par shog /
ces dpal gsang ba 'dus pa ye shes zhabs lugs kyi rim pa gnyis las brtsams pa'i smon pa'i tshigs su bcad pa 'di ni /
dge slong ri khrod pa bsod nams rgyal mtshan dang /
gzhan yang ra sgreng gi che bgres 'ga' zhig gis gsol ba btab pa la brten nas /
chos smra ba'i btsun pa blo bzang chos kyi rgyal mtshan gyis byang ra sgreng rgyal ba'i dben gnas brag seng ge'i lha zhol du sbyar ba las /
slar shar 'ol dga' stag rtse'i pho brang du grub par bgyis pa'o / / / /
