! / /
oM bde legs su gyur cig /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba /
thams cad mkhyen pa la phyag 'tshal lo / /
phrin las rlabs phreng phyogs bcur g.yo / /
dmigs med snying rjes kun nas brlan / /
yon tan rin chen du ma'i gter / /
thub dbang gangs can mtsho de rgyal / /
dge legs shar ri'i rtse nas mngon byung kun ta'i mdzes pa rab tu 'dzin / /
mtshan dpe'i 'od dkar dra ba 'khyug cing mi shes mun pa'i go skabs 'phrog /
thugs rje'i bsil zer kun la snyoms shing phan bde'i ri bong rtags kyis @# / /
mtshan / /
bdud rtsi'i 'od gter dbyangs can lha mos bdag blo'i ku mud ring du skyongs / /
gang gi grags pa'i pad rdzing du / /
bdag yid gnyis 'thung song gyur pas / /
byang chub thugs kyi gter gyur de'i /
bsngags pa brjod la spro bar gyur / /
'dab bzang 'dab ma'i shugs ni bskyod pa yis / /
mkha' la mkha' yi mtha' ni 'tshol ba ltar / /
bdag gis bdag nyid chen po'i yon tan rnams / /
brjod kyang brjod pa'i yul las 'das mod kyang / /
rab brtan dang ba'i gser gyi gzhir / /
phul byung tshig don rgyan gyis mtho / /
byin rlabs gzi 'od lham me ba / /
rtogs brjod lhun po bskrun par bya / /
gang zhig mthong na dad ldan dang ba'i spu long g.yo / /
rlom pas khengs rnams gdong ni sa la dud par byed / /
phrag dog can rnams yid ni tsher ma'i mal na nyal / /
gzur gnas rnams kyis grags ba'i rgyal mtshan phyogs bcur bsgreng / /
de dag mkhas pa'i dga' ston mchog /
snyan dngags dag gi yon tan yin / /
de phyir snyan dngags sbrang rtsi'i ros / /
blo gsal bung ba'i dga' ston bya / /
gang yang 'jig rten dang 'jig rten las 'das pa'i dge legs kyi nor bu la dbang 'byor pa ni /
dge ba'i bshes gnyen gyi ded dpon gyis yongs su zin pa rnams 'ba' zhig la yin pas /
de'i phyir blo dang ldan pa rnams kyis bshes gnyen bzang po btsal ba dang /
de dag gi rnam par thar pa la yang mos par bya'o / /
de yang 'dir rnam par dag pa'i mkhyen pa ni nam mkha' ltar mtha' yas /
dmigs pa med pa'i thugs rje ni chu bo ltar rgyun chad med /
dkon mchog gsum dang bla ma ni cod pan ltar gtsug tu 'khur /
skye bo'i tshogs mtha' dag la ni rgyu med par mnyes bzhin pa'i chos kyi rje grags pa byang chub dpal bzang po'i zhi ba dang rjes su mthun pa'i rnam bar thar ba 'ba' zhig las brtsams te che long tsam zhig brjod par bya'o / /
dri zhim rgyas pa'i 'dab brgya dang / /
'bras bus dud pa'i rkang 'thung dang / /
dam pa rnams kyi mdzad pa yis / /
yid rab dad par mi 'gyur su / /
de la bdag nyid chen po 'di'i rigs ni thams cad mkhyen pa zhi ba 'tsho zhes nyi zla ltar grags pa de la /
chos skyong ba'i rgyal po khri srong lde btsan gyi blon po sad mi mi bdun la sogs pa rab tu byung ba mdzed pa'i nang nas /
rlangs khams pa go ca zhes bya ba'i lo tsA ba de'i rigs yin te /
de nas rim par brgyud pa la khams gsum chos kyi rgyal po rje spyan snga rin po che /
rgyal ba rin po che /
bcu gnyis rin po che /
spyan snga grags ye ba /
spyan snga grags rin pa'o / /
spyan snga grags ye ba'i gcung po dpon rin chen skyabs pa'i sras /
spyan snga grags pa rgyal mtshan pa /
spyan snga grags she ba /
ta'i si tu byang chub rgyal mtshan pa /
dpon bsod nams bzang po ba dang bzhi las dpon bsod nams bzang po'i sras /
gu shrI chen po 'jam dbyangs pa /
drung shAkya rin chen pa /
dpon rin rdor ba dang gsum mo / /
de la dpon rin rdor ba ni bdag nyid chen po 'di yi yab dang /
yum ni zin za bkra shis skyid ces pa'o / /
yab yum gnyis ka'ang ngo tsha dang khrel yod kyi gos kyis ni dkris /
rang bzhin gyi dbang po rnams ni dul /
dad pa dang gtong ba'i nor gyis ni 'byor /
ya rabs @# / /
kyi spyod tshul gyi mtshams las mi 'da' ba zhig go /
yab yum de gnyis las bltams pa'i tshul ni /
lug gi lo la lhums su zhugs shing de'i che yum la 'ang nyi ma shar ba lan mang du rmis pa dang /
mngal bzung ba'i tshe na'ang bde ba la reg par gnas pa sha stag byung ngo / /
tshangs pa gser gyi sgo bzhi dang / /
gzhon nu yis ni u ma dang / /
don grub kyis ni sgyu 'phrul bzhin / /
yum ni mngal gyi khur gyis mdzes / /
de ni mngal na gnas na yang / /
de yis nyes pa'i skabs med de / /
'dam gyi dbus na 'dab stong can / /
dag cing dri ma bral ba bzhin / /
brtse bas drangs pa'i rab dkar smon lam gyis / /
srid par skyes kyang srid la mi gnas pa'i / /
thabs ni kho bo gcig pu la yod ces / /
khengs par mi rigs rgyal sras kun gyi yin / /
de ltar zla ba'i grangs rdzogs pa na me phe spre'u'i lo hor zla bzhi pa'i yar tshes bcu gsum gyi nyi ma'i dkyil 'khor shar ma thag /
dpal khra 'brug gi gtsug lag khang chen po dang 'dab chags pa dgon gsar du /
khye'u gzugs mdzes shing lta na sdug pa mgo gdugs ltar rgyas pa /
dpral ba'i dbyes che ba zhig btsas par gyur to / /
dri yi gzhon pas go skabs phye ba yi / /
sprin rum nas 'thon rgyu skar bdag po bzhin / /
mngal gyi khred nas rab mdzes gzhon nu'i sku / /
mtshan bzang cha shas yongs su rdzogs par 'khrungs / /
zla zhal ut+pal mig ldan pa'i / /
gser gyi sa 'dzin lhun po zhig /
gal te 'jig rten 'dir rnyed na / /
de dang khyod ni mtshungs par 'gyur / /
byams pa yid la rtag tu nyal pa dang / /
mkhyen pa shes bya kun la 'phro ba gnyis / /
skabs gsum sa 'dzin la ni ma mchis pas / /
srid kyang khyod kyi dpe ru rung ma yin / /
de ltar bces nas gdugs bcu gnyis 'das pa na / /
gdan gcig gi brtul zhugs la gnas pa'i tshegs chen po'i dge 'dun rnams /
dgon gsar du spyan drangs nas / /
de bzhin gshegs pa sman pa'i rgyal po dang /
rje btsun ma sgrol ma la zhag bdun gsol ba btab pa'i tshe /
mkhan chen bsod dbang pas yum gyi pang pa na khye'u zhig 'dug pa la 'od dkar po sum bsgril cig zug 'dug pa nub gsum du rmis pa na khye'u 'di la ngo mtshar ba cig 'ong bar 'dug ces gsungs so / /
de ltar sku 'khrungs pa na ltas khyad par can du ma byung zhing /
mtshan yang byang chub rdo rje zhes btags so / /
de nas dgung lo bzhi song ba dang /
klog yig la sbyangs pas ring por mi thogs par thugs su chud cing sbyangs pa'i gnas de rnams mthar son par gyur to / /
snying rje cha la ring nas goms pa'i yid / /
snying po med pa'i yul la dga' mi 'gyur / /
mang thos bag chags sems la goms rnams kyis / /
mang po'i shes bya shes par dka' ba min / /
chu srin 'byung gnas lta bur zab pa'i thugs / /
gzhan phan bsgrub la pad 'dab bzhin du mnyen / /
'gro ba'i mig gi bdud rtsi'i zla ba ste / /
gzhon nu 'khrungs pas 'gro ni mgon dang bcas / /
de nas rgyud kyi rgyal po dpal brtag pa gnyis pa rtsa 'grel gyi tshig thugs la bzung zhing /
nyid kyi gtsan po rgyal sras grags rin pa'i drung du gsan sbyong mdzad pas /
rgyud don rnams khong du chud par mdzad do / /
@# / /
dgung lo bcu gnyis pa zhes pa na /
spyan snga bsod grags pa dang thabs cig tu byon nas /
lug lo zla ba gsum pa'i yar tshes bdun la /
spyan snga rin po che grags pa shes rab pa'i zhabs la gtugs te dge bsnyen gyi sdom pa mnos mtshan yang grags pa byang chub ces btags shing /
slob dpon chen po tshul khrims rgyal mtshan pas phag mo brda bzhi'i sgo nas rgyud yongs su smin par mdzad do / /
nyi ma de nyid nas chos drug gi khrid kyi dbu btsugs shing /
tshes dgu'i nyin 'dus pa rgya mtsho'i dbus su rgyud kyi rgyal po 'chad pa'i dga' ston phul du byung ba mdzad nas /
zla ba phyed dang gnyis lhag tsam gyi bar du skal bar ldan pa'i gdul bya dpag tu med pa chos dang zang zing gi dga' ston gyis tshim par mdzad do / /
de nas lo de'i zla ba lnga pa la chos grwa chen po rtses thang du byon nas sde snod 'dzin pa chen po mang po zhig la slar yang /
dpal brtag pa gnyis pa gsungs pas thams cad kyi thugs tshim zhing dad pa'i sa bon kun na brtas par gyur to / /
gang gi mkhyen pa'i bya lam du / /
rgyud don 'od stong lhang nger gsal / /
gdangs snyan gsung gi tsha zer gyis / /
'gro ba'i nyes tshogs tshing tshing sreg /
rigs kyis mtho yang khengs dang bral / /
lang tsho ldan yang dul bar gnas / /
gzhon yang rgan po'i blo gros can / /
de yis gzhan yid cis mi 'phrog /
legs tshogs bdud rtsi'i gter chen las 'khrungs pa'i / /
khyod sku mtshan mo'i mgon 'di mthong ba na / /
dri mas gos shing sems kyi gtong ba yis / /
ri bong can la blta ba'i go skabs bcom / /
nam yang bri ba ma mchis pa'i / /
khyod kyi yon tan dkyil 'khor la / /
nag phyogs la ni zad 'gyur ba'i / /
zla bas ji ltar 'gran par nus / /
de nas gu shrI chen pos dgon gsar du rigs bskrun pa'i zhal ta mdzad pa na /
gzhon nu 'di skye ba dpag tu med par tshangs par spyod pa la goms shing /
khyim 'khor ba'i rgya mtsho la nyes dmigs kyi rnam par mthong bas thugs shin tu ma bde bar gyur to / /
de'i tshe gal gyis 'chus kyang 'dod pa'i don ma gnang bas lan gcig dang gnyis su 'byon dgos pa byung yang 'dod pa'i rnam par rtog pa cung zad kyang ma skyes te /
gzhan du na khyim nas khyim med par rab tu byung ba nam zhig na rnyed par 'gyur snyam du yid la byed cing /
ngo tsha shes pa dang khrel yod pa'i khrims grogs dang bcas pa kho nar gnas pa mdzad do / /
de'i tshe gzhon nu 'di yi yid la 'di lta bu'i bsam pa rnams skyes par sems so / /
snying rje'i chu yis yid kyi bzhin ras kyi / /
zhe sdang dri ma dag par ma byas na / /
gser gyi bum par blugs pa'i dris bsgos chus / /
gdong gi dri ma dag la dgos pa ci| |blo dang ldan pa rnams kyi ngo tsha'i gos / /
tshul khrims yin gyi du gu la yis min / /
mgrin rgyan legs bshad yin gyi do shal min / /
gtsug rgyan bla ma yin gyi nor bus min / /
'tsho ba'i srog ni sprin ltar mi g.yo zhing / /
'byor tshogs rgyud pa'i nyes pas mi rdzi la / /
dbang phyug mkha' bzhin rtag tu mi 'gyur na / /
'dod pa spyod la dga' bar su mi 'gyur / /
de lta na yang srid pa'i dpal / /
glog phreng gzhon nu'i bro gar bzhin / /
g.yo bar mthong nas de yi yid / /
'dod la chags dang bral @# / /
bar gyur / /
de nas zhi ba'i phan yon la ni shin tu dga' /
'khor ba'i skyon la ni rgyab kyis phyogs /
khyim gyi gtam la ni mi smra ba'i brtul zhugs dang ldan /
dben pa'i bsngags pa la ni yid rab tu rangs par gyur pa'i gzhon nu de yi dam brtan po la gnas par rig nas spyan snga grags she ba dang /
'jam dbyangs bu shrI ba dang /
sku zhang rdzing phyi ba rnams bka' bgre ba mdzad nas gzhon nu de gangs ri'i khrod kyi sgrub rgyud kyi bstan pa'i rgyal mtshan 'dzin pa rnams kyi gtsug na mngon par mtho zhing mtha' yas pa'i yon tan du ma'i gter chen po 'gro ba'i mgon po phag mo gru pa zhes yongs su grags pa de'i rgyal tshab tu dmigs te kun tu bzang po'i nags khrod dpal mtha' rtsa'i dben gnas su btang bar gyur to / /
slong la dpag bsam ljon pa tsha bas gdungs la bsil grib dang / /
lam gol rnams la lam ston rab rib can la mig sman ltar / /
srid pa'i dgon par 'khyams pa rnams kyi skyabs gcig dam chos su / /
yang yang yid la byas pa de ni zhi ba'i nags su gshegs / /
ring nas smon pa'i rang gi 'dod pa'i don / /
'grub par mthong tshe gzhon nu'i bzhin gyi mdangs / /
zla zer 'thungs pa'i kun ta'i tshal bzhin du / /
'dzum dkar 'od kyis lham mar byas par gyur / /
in+da nI la'i stod g.yogs mdzes / /
m+r+gad 'khyug pa'i rkang stegs can / /
grub pa du mas bsten pa yi / /
sa 'dzin ngos der gshegs pa'i tshe / /
dri yi bzhon pas dal gyis bskyod pa yi / /
g.yu lo'i ngos can rkang 'thung phreng ba rnams / /
lag pa'i yal 'dab mdzes par g.yob pa yis / /
phan tshun du ni spron par byed pa 'dra / /
'jigs bral bag ni phab pa yi / /
dul ba'i ri dwags phrug gu rnams / /
dkyus ring ut+pala mig gis ni / /
mgrin pa kyogs nas yang yang blta / /
'bras bzang khur gyi lcid kyis non pa yi / /
ljon pa'i gseb nas spu yi mdog sdug pa'i / /
'dab bzang rnams kyi sgra snyan sgrog pa ni / /
gzhon nu 'ongs la legs zhes brjed pa bzhin / /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba las rab tu ma byung ba'i dus kyi rtogs pa brjod pa'i bang rim ste dang po'o / / / /
padmo'i bzhin la g.yo ldan bung ba'i spyan / /
mthon mthing ral pa'i rtse na 'od dkar can / /
rol sgeg gzugs kyis 'gying ba'i dbyangs can mas / /
da dung bdag la ngag gi dbang phyug stsol / /
de nas dgung lo bco lnga la bab pa na /
gdan sa rin po cher lcags pho khyi lo zla ba dang po'i yar tshes bcu gsum gyi nyin /
bde bar gshegs pa thams cad kyi mkhyen brtse gcig tu bsdus pa'i bdag nyid gangs ri'i khrod kyi lus can rnams kyi mgon gcig pu /
rje btsun 'jam pa'i dbyangs snyigs ma'i dus kyi 'gro ba rnams kyi ched du skye ba bzhes pa mtshan brjod par dka' ba chos rje bsod nams rgyal mtshan dpal bzang pos mkhan po dang /
mkhan chen gzhon nu dbang phyug pas slob dpon dang /
slob dpon chos sgo ba tshul khrims bzang pos dus go ba mdzad cing /
spyan snga grags pa shes rab pas thog drangs pa'i dge 'dun bcu gnyis kyi dbus su dge tshul gyi brtul zhugs yang dag par blangs te /
bcom ldan @# / /
'das kyis legs par gsungs pa'i chos 'dul ba la rab tu byung ngo / /
yid kyi shel ni spong sems tshon gyis bsgyur / /
lag pa'i padma lhung bzed bung bas mdzes / /
sku yi gser ri dmar ser bla gos kyi / /
mtshams sprin gzhon nus yongs su khebs par gyur / /
sems kyi gnyis 'thung mi srun pa / /
dran dang shes bzhin lcags kyu yis / /
dbang du gyur de mkhas rnams kyis / /
smad pa'i lam du ga la 'jug /
thub bstan rgya mtsho kun gyi snying po mchog /
skal ldan 'gro ba'i re pa skong ba'i dpal / /
dam pa lag 'gro'i dbang po'i gtsug gi rgyan / /
tshul khrims 'phags pa'i nor gyis 'byor par gyur / /
de nas dgung lo bcu drug bzhes pa na gdan sar byon pa'i zhu ba phul nas phag lo zla ba dang po'i tshes lnga la chos kyi rgyal tshab tu mnga' gsol /
'dus pa rgya mtsho'i tshogs la smon pa byang chub kyi mchog tu thugs bskyed pa'i chos gsungs pas sa g.yo ba dang /
shar phyogs nas sgra chen po grags pa la sogs pa'i ltas khyad par can rnams byung zhing dpag tu med pa'i gdul bya rnams bla na med pa'i byang chub tu rigs nges par mdzad do / /
log smra'i wa skyes zil gnon gdong lnga'i khri / /
zab cing rgya che'i chos sgra sgrog pa'i gzhi / /
nor bu'i 'od tshogs 'dres pa'i gzi brjid kyis / /
nyin byed dbang por 'khrul pa skyed byed pa / /
lha yi ri bo bzhin du byin chags shing / /
dul ba'i spyod pas yid 'phrog de 'dzegs ta / /
dung ltar dkar ba'i tshems kyi sprin gseb nas / /
gsal brjid 'brug gi sgra yis legs bshad bstan / /
de tshe lha yi rol mo'i sgras / /
phyogs rnams khebs pa bzhin du gyur / /
dbang po'i gzhu yis 'chi med lam / /
go skabs med par bkra bar byas / /
srid na bla na med pa'i yon gnas de / /
mchod par byed la sems ldan smos ci dgos / /
sems med rnams kyang 'os pa lta bur ni / /
mchod par byed la brtson pa de rmad do / /
de nas glang lo dpyid zla ra ba'i yar tshes bcu'i nyin sne gdong du snyigs dus kyi shAkya'i rgyal po mkhyen brtse'i gter chen po chos kyi rje dpal ldan bla ma dam pas mkhan po dang /
mkhan chen gzhon nu dbang phyug pas las kyi slob dpon dang /
slob dpon tshul khrims rgyal mtshan pas gsang ste ston pa dang /
tshig don gyi 'dul ba 'dzin pa chen po tshogs chen pa'i mkhan po bkra shis tshul khrims pas dus go ba mdzad cing /
dad pa'i dge 'dun nyi shu rtsa gsum gyi dbus su bsnyen par rdzogs pa dge slong gi dngos po thob pas rgyal ba'i bstan pa rin po che'i snying po lhag pa tshul khrims kyi bslab pa mtha' dag gi mdzod du gyur to / /
de nas dpal ldan bla ma dam pa chos kyi rje pa'i zhal ta nan can dang /
bka' bgro ba la dbang ba rnams kyis kyang /
bla dpon phyogs gcig tu mdzed pa'i zhu ba nan cher phul ba la brten nas /
spyan snga bsod nams grags pa lang tsho ma son gyi bar du re zhig zhal gyis bzhes so / /
de ltar zhal gyis bzhes nas rgyal srid bskyangs pa'i dus su yang bdag nyid chen po 'di skye ba du mar bzhes pa la goms pa dang rlabs po che'i bsod nams bskrun pa dang /
dam pa'i chos kho nas rgyal srid bskyangs pa dang /
rdzong gong 'og thams cad du'ang /
cho 'phrul gyi zla ba la srog gcod spong ba la sogs pa mdzad pa'i mthus @# / /
mnga' ris thams cad du 'khrug pa dang /
mu ge dang /
yams kyi 'tshe ba thams cad ni ming gi lhag ma tsam du song /
lhas dus dus su char 'bebs pa dang /
lo tog phun sum tshogs pa dang /
sems can rnams bde ba la reg par gnas pa ni rdzogs ldan gyi dus bzhin du gyur /
bshad pa dang sgrub pas bstan pa rin po che ches cher spel ba'i shAkya'i sras rnams ni lung dang rtogs pa'i yon tan rnams yar ngo'i zla ba bzhin du 'phel te /
mdor na rgyal po byams pa'i stobs kyis /
rgyal srid bskyangs pa ji lta ba de bzhin no / /
rdo rje lta bur brtan pa'i thugs mnga' zhing / /
rmongs pa'i rab rib bcom pa'i blo gros can / /
phyag gi padma gtong pa'i mdangs kyis mdzes / /
kun la khro ba bral ba'i snying rje'i gter / /
de yis byams pa'i thugs kyis sa 'dzin 'di / /
'tshe ba bral bar bskyangs pa'i grags pa'i tshogs / /
skyon bral yid bab bdud rtsi'i zer 'dra de / /
lus can kun gyi rna ba'i rgyan du byas / /
de lta na yang dam pa de / /
dben pa'i gnas la yi rang bas / /
'du 'dzis zil gyis non pa yi / /
gnas de la ni dga' ma gyur / /
da'i tshe bdag nyid chen po 'di ring mo nas sgrub pa la mos pa brtan par mdzad pa dang /
'du 'dzi'i g.yeng bas thugs phyung ba dang /
rgyal srid la snying po med par dgongs nas grub pa'i skyes bu chen po dwags po rin po ches byin gyis rlabs pa'i dben gnas dam pa sgam por gshegs par bya'o / /
snyam du dgongs nas gdan sa rin po cher byon te /
thugs dam rtse gcig tu dril nas rang gi lhag pa'i lha la gsol ba btab pa'i tshe lan cig gi gzigs snang la dge slong ngur smrig gi rtags can zhig sngon la byung zhing de'i rjes la bud med rgyan bzang pos brgyan pa zhig byung nas da ni gzhan du 'gro mi dgos pas 'dod don myur du 'grub par 'gyur ro zhes zer ba dang /
thugs la dga' bde'i nyams khyad par can skyes shing /
da ni bdag thel rang du bsdad pas chog par 'dug snyam pa byung ste /
'byon bzhud kyi thugs thag bcad pas ring por ma thogs par sne gdong du bzhugs pa'i khur dang bral bar gyur to / /
gur kum gzhon nu'i dpal 'dzin 'jam pa'i dbyangs / /
thugs rjes srid las sgrol ba'i rje btsun ma / /
rab mdzes sku yis mig gi dga' ston bsgrubs / /
rnar snyan gsung gis sems kyi the tshom bcad / /
zhi ba'i gnas su mi rtog ting nge 'dzin / /
'phel bar 'gyur ba'i mtshan ma mthong ba na / /
bdag nyid che de skad cig de nyid la / /
thugs kyi chu gter dga' bde'i rlabs kyis bskyod / /
gang gi mthu yis rgyal ba'i sku / /
yid kyi me long la gsal ba / /
kye ma dang ba'i dad pa yi / /
rmad byung mthu 'di bsam mi khyab / /
de lta na yang dri med yid la ni / /
dag pa'i rang gzugs 'char la ngo mtshar ci / /
rnyog bral dang ba'i chu yi snod dag tu / /
sprin bral zla gzugs snang ba ngang tshul yin / /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba las rab tu byung zhing bsnyen par rdzogs nas rgyal srid chos kyis bskyangs pa'i rtogs pa brjod pa'i bang rim ste gnyis pa'o / / / /
chu gter 'gram du chu skyes dkar po'i gdan steng na / /
lang tsho rab rgyas lang ling g.yo ba'i @# / /
rgyan gyis spud / /
ngag gi lha mo ngag la spobs pa stsol de la / /
snying nas 'dud do snying gi chu skyes dbus su rol / /
gzhan yang bdag nyid chen po 'dis bshes gnyen dam pa rnams kyi drung du mang du gsan pa'i thos bsam gyis shes bya'i gnas rnams la ma rtogs pa dang log par rtog pa dang the tshom gyi dra ba rnams bsal bar mdzad do / /
de yang 'di ltar /
gser zhun brtsegs pa ji bzhin mdzes pa'i sku / /
tsan dan yal 'dab lta bur mnyen pa'i phyag /
bco lnga'i zla ba bzhin du rgyas pa'i zhal / /
'gro mang dbus na lhun po lta bur mtho / /
mkhyen pas nam mkha'i mtshams las brgal / /
brtse bas srid gsum yongs la snyoms / /
grags pas 'dzin ma'i khyon kun 'gengs / /
mdzad pas 'gro kun dge la sbyor / /
rtsod dus thams cad mkhyen pa sa skya pa / /
lus can bsod nams dpal du byon gyur nas / /
mi nub bstan pa'i rgyal mtshan 'dzin pa'i mchog /
srid zhi'i dpal mgon yongs 'dzin bzang po zhes / /
khor yug sa 'dzin par dag gi /
skye bo kun gyis bsngags pa yi / /
ya mtshan gtam gyi gzhir gyur de'i / /
zhabs rdul zol med spyi bos len / /
mang thos 'dab gshog rgyas pa'i nam mkha' lding / /
phyi rgol gdengs can 'joms pa'i mche sder can / /
nag phyogs lag 'gro'i gzi byin 'phrog byed pa / /
dpal ldan bla ma 'dab bzang dbang por 'dud / /
bde gshegs gcig gi bstan pa la / /
thub dbang gnyis pa med pa brdzun / /
bden na rgyal ba'i dbang po khyod / /
bstan pa 'di la ga la 'byon / /
de ltar brjod ma thag pas mtshon pa'i bgrang ba las 'das pa'i yon tan dang ni ldan /
ma dag pa'i skyon thams cad ni zad /
dul ba la gnas pa'i pha rol tu ni son /
mthong ba dang thos pa tsam gyis ni yid thar pa la g.yo bar nus pa'i chos kyi rgyal po chos kyi rje chos kyi dbang phyug /
shAkya'i tog chen po de'i gsung gi bdud rtsi rna ba'i lam du 'ongs pa'i rigs pa'i rim pa ni 'di lta ste /
so sor thar pa'i sdom pa'i tshigs snga phyi gnyis kyi mkhan po zhus shing /
smon pa dang 'jug pa'i sems rin po che bskyed pa'i sgo nas byang chub sems dpa'i sdom pa mnos te /
rdo rje theg pa'i sgo nas rgyud smin par byed pa la /
bde mchog 'khor lo dang /
dpal gsang ba 'dus pa la sogs pa rgyud sde bzhi dang 'brel ba'i dbang bskur ba dang /
rjes su gnang ba phal mo che dang /
grol bar byed pa'i lam la'ang lam 'bras sbyor drug chos drug dmar khrid bde mchog rim lnga la sogs pa du ma dang /
bshad pa la brtag pa gnyis pa rdo rje gur sam+bu Ti rgyud bla ma la sogs pa rnams gsan no / /
gzhan yang 'gro ba du ma'i dpal mgon dam pa /
spyan snga rin po che grags pa shes rab pa dang /
'phags pa 'jig rten dbang phyug snyigs dus kyi 'gro ba'i don du byon pa'i rgyal sras thogs med bzang po dpal dang /
thams cad mkhyen pa bu ston zhabs kyi thugs sras mkhan chen d+harma shrI b+ha dra dang /
'jam dbyangs shAkya rgyal mtshan dpal bzang po dang /
rgyal ba'i sras po grags pa rin chen pa dang /
glan gyi mkhan brgyud 'dul ba 'dzin pa chen po mkhan chen gzhon nu dbang phyug pa dang /
mang du thos pa dang bsgoms pa'i nyams rtogs khyad par can gyi nor bus thugs kyi @# / /
bltams par gyur pa slob dpon chen po tshul khrims rgyal mtshan pa dang /
lhag bsam dag pa'i thugs kyis 'gro ba du ma'i thar pa'i go skabs 'byed par mdzad pa /
slob dpon chos sgo ba tshul khrims bzang po dang /
rim pa gnyis kyi ting nge 'dzin la brten pas mthu phul du byung ba mnga' ba bla ma 'bri phyug pa rin chen 'bum pa rnams gus pas bsten nas dbang rjes gnang bshad pa lung gang bzhugs pa rnams yongs su zhus so / /
khyad par 'gro mgon chos kyi rje zhi ba'i dbyings la snyoms par 'jug pa la nye ba'i tshe /
nged la ma thob pa'i bka' lung rtsad gcod dgos rnams mkhan chen byang chub rtse mo la zhus gsung ba'i zhal chems gus pa'i spyi bos mnos nas /
rig pa'i gnas lnga la ni mkhas pa'i pha rol tu son /
bdag pas gzhan gces pa'i byang chub kyi thugs ni 'byongs par gyur /
bde ba dang stong pa zung du 'jug pa'i ting nge 'dzin la ni mnga' brnyes /
phyi nang gi rten 'brel bsgrig pa la ni mthu thogs pa med pa dang ldan /
chos brgyad kyi snang ba'i mtshan ma thams cad ni nye bar zhi bar gyur pa'i mkhas grub dam pa lo tsA ba chen po byang chub rtse mo spyan drangs nas gnyis su med pa'i rgyud kyi rgyal po dus kyi 'khor lo'i rgyud 'grel pa dang bcas pa /
gsang 'dus bde mchog rtsa rgyud gdan bzhi rnams kyi bshad pa dang /
sbyor drug gsang 'dus rim lnga bsnyen bsgrub ne gu chos drug la sogs pa'i khrid dang /
dpal mchog /
rtse mo /
rigs bsdus la sogs pa'i dbang dang dpag tu med pa'i lung gis rjes su bzung bar gyur to / /
de ltar na bdag nyid chen po 'dis bshes gnyen dam pa de rnams la /
rgya gar nas bod du 'gyur ba'i sngags dang mtshan nyid kyi dbang bshad pa lung man ngag phal cher ma gsan pa mi snang zhing /
bod kyi rje sa skya ba yab sras thams cad kyi bka' 'bum dang /
'jig rten mgon po dpal phag mo gru pa dang /
chos rje 'bri khung pa dang /
rje spyan snga rin po che yab sras kyi bka' 'bum la sogs pa grags che ba phal mo che la gsan pa mdzad pa ni /
'dir tshig mangs su dogs nas ma bris te /
rgyas par de nyid kyi gsan yig tu bltas pas ngo mtshar ba'i snang ba skyed par byed do / /
gcig gis lhag pa'i yongs 'dzin bcu phrag gcig /
gcig bu 'gran zla bral ba gtan gyi skyabs / /
skyabs gsum ngo bo rtsa ba'i 'dren pa mchog /
mchog gi bla ma gsum dang bcas pa yi / /
mdzes mdzes bsdus 'dra'i zhal gyi bum pa nas / /
mkhas mkhas gsung gi legs bshad bdud rtsi'i rgyun / /
yang yang rna ba'i lam du 'ongs pa na / /
bshad bshad don la mtha' yas mkhyen pa rgyas / /
dpag med mdo dang rgyud sde'i thos pa 'dzin / /
bla med bla ma'i gsung gi bdud rtsis ngoms / /
grangs med 'gro la rgyal ba'i mdzad pa bstan / /
mtshungs med khyod ni rgyal ba gnyis pa bzhin / /
rgya chen lung gi thos pas sgro 'dogs bcad / /
skyon bral sdom pa gsum gyis rang rgyud btul / /
lung rtogs 'khor lo gnyis kyis bstan pa spel / /
mnyam med khyod ni bstan 'dzin gtsug gi rgyan / /
rab rib bral ba'i blo mig dang / /
thos la dga' pa'i 'dun pa dang / /
mkhas la 'dud pa'i spyi gtsug dang / /
le lo dor ba'i brtson 'grus can / /
de dag gzhung lugs chu gter cher / /
rnam dpyod gru yis legs zhugs @# / /
nas / /
rang gzhan grub mtha'i rgya mtsho yi / /
pha rol tu ni cis mi son / /
gzhan yang bdag nyid chen po 'dis rtogs pa'i mthu phul du byung ba brnyes pa'i tshul yang 'di lta ste /
dgung lo bcu gsum pa'i tshe bde mchog lhan skyes kyi sgom bzlas la bzhugs pa'i dus gcig na bskyed bzlas la'ang mun khang byas na dga' ba'i rigs su 'dug gsung nas mun khang du thugs dam mdzad pa'i snga dro zhig lha'i ting nge 'dzin brtan pa'i tshe /
rol mo'i sgra sil sil zhig gsan pas lus kyi spu long g.yo bzhin pa'i ngang nas /
nam mkha' la bde mchog lhan skyes kyi rnam pa mang po byon nas lus la thim pa snyam byed pa byung ba dang /
chos kyi rje lo tsA ba chen po'i drung du yan lag drug gi rnal 'byor zhus pa'i tshe sor sdud kyi ting nge 'dzin gyis mtha' yas pa'i 'jig rten gyi khams rnams gsal bar gzigs shing /
gzhan rgyud kyi sems kyi rgyu ba phra mo'ang mkhyen pa la sogs pa dang /
mthong smon du bzhugs dus zhig gi tshe /
thig le kha dog rnam pa lnga'i dbus su /
de bzhin gshegs pa'i sku mtshan dpes spras pa du ma gzigs shing /
gzhan yang stong gzugs kyi lhag pa'i lha la bde mchog rim pa lnga pa gsan pa dang /
mnyam gzhag la bzhugs pa'i tshe lus kyi rtsa rnams kyi gnas tshul /
rlung gi kha dog dang rgyu ba'i tshul rnams ji lta ba bzhin gzigs pa dang /
chos rje lo tsA ba chen po'i sku gdung gi phyag phebs pa la bsgrub mchod dang /
gsol 'debs mdzad pa'i rjes su sgra bsgyur chen po'i thugs rje dang /
rang nyid kyi rlabs po che'i dad pa dang /
dam tshig dang sdom pa rnam par dag pa'i mthus zla phyed tsam gyi bar du bsam gtan gyi bde ba'i ro khyad par can rgyun du byung bas zas kyi sred pa dang bral zhing phyi nang gang du bzhugs kyang rnam kun mchog ldan gyi stong gzugs 'gag med du 'char ba dang /
snying rje chen po rtsol med du skye ba dang /
mnal lam du chos rje de nyid la chos mang po gsan ba dang /
dag pa'i zhing mang por bgrod pa la sogs pa'i nyams rtogs khyad par can rnams 'khrungs so / /
rdo rje'i lus la rdo rje'i rnal 'byor gyis / /
gnad du bsnun pas gnad don phyag rgya che / /
dmigs bcas stong nyid dmigs med snying rjes 'khyud / /
zung du 'brel ba zung 'jug dbu ma'i lam / /
kun rtog rnyog pa'i dri mas dag /
mi rtog yan lag drug gi mtshor / /
'dab stong stong gzugs rdzogs pa la / /
mi 'gyur 'gyur med bung bas rtsen / /
zla nyi'i bgrod pa zla ba'i dgra yis zos / /
'pho ba'i dri ma 'pho med chu yis bkrus / /
srog 'dzin thur sel srog rtsol lam gyis bsres / /
mi 'gyur bde ba mi mchog khyod kyis brnyes / /
gzhan yang gdan sa rin po cher bzhugs pa'i tshe / /
bla ma rnor 'dzin pa dge ba la sbyor 'dod pa'i 'phro cig la yun ring mo zhig tsog pu'i ngang nas gnyid du song ba'i sang gi snga dro dang po la shog gsung ba'i zhal tas sku mdun du 'ongs pa na /
khong gi kun spyod kyi lad mo ji lta ba bzhin mdzad nas bstan pa mthong ba dang /
bla ma rin po che bdag gis de 'dra cig bgyis lags zer nas dad pa'i shugs kyis mig mchi mas gang bar gyur to / /
de bzhin du khrid gnyer ba dge bshes kun yes kyis mtshams la sdod pa'i zhu ba phul nas zhag @# / /
bcu song ba dang /
slob dpon grags legs pa la khrid gnyer ba ja btung bar 'dod nas khang sar thog na yod mchi ba khrid shog gsungs pas /
khong mtshams la sdod par zhus nas zhag mang mi 'gro bas med mchi zhus pa na /
yod mchi bas da lta bos shog gsung ba ltar phyin pas /
ji ltar gsung ba bzhin 'dug pa la /
zhal ta bsgyur bas /
rje rin po che la thugs mkhyen mnga' bar 'dug /
de bzhin du bsams nas 'ongs pa yin zhes smras nas drung du phyin no / /
yang slob dpon grags legs pa rlung sbyor bsgom zhing mtshams la yod pa na /
sems mi bde zhing lus kyi stod gzer ba zhig byung ba'i tshe /
sku mdun du myur por shog gsung ba'i zhal ta byung bas /
mtshams grol te mjal nas phyag phul ba na /
rlung sbyor bsgom zhing yod dam gsung /
cher med lags zhus pas /
rdzun mi dgos sgom par yod 'dug pas /
de la gegs yong ba yin /
zhag bar 'dir sdod la 'phral gyi bya ba la brtson par gyis gsung ba bzhin bsgrubs pas /
srod kyi sgrub mchod cig gi dus su /
khyod la rlung sbyor gyi yon tan cig skye 'dod pa'i dus su bar chad cig 'ong bar 'dug pas gegs sel thabs byas pa yin /
da song la bsgom lugs 'di ltar gyis la sgoms shig gsung ba dang lhag par yang dad do / /
gzhan yang byi ba lo zla ba bzhi pa'i chos gcig gi nyin yab la bsnyen par rdzogs pa byed pa la shog gsung ba'i zhal ta bskur ba na /
re shig mi 'ong ba'i zhu ba byung bas /
khyed grongs nas bsnyen rdzogs byed pa min mchi /
de lta min na myur por shog gsung ba'i zhal ta bskur nas de ma thag bsnyen rdzogs mdzad /
de nas zla ba de'i nyer lnga la yab zhi bar gshegs so / /
de ltar na de lta bu'i rnam par thar pa la dpags na /
shin tu lkog tu gyur pa'i yul rnams la yang mngon du gyur pa'i mkhyen pa 'jug par khong du chud do / /
dus gsum shes bya'i gzugs brnyan ma lus pa / /
ting 'dzin me long nang du lhang nge ba / /
gzhan la lkog tu gyur pa'i gzhan gyi sems / /
gsal stong thugs kyi yul du gsal bar gyur / /
shes bya kun la sgrib med spyan / /
spyan ras gzigs dang 'jam pa'i dpal / /
dpal ldan gsang ba'i bdag po kun / /
kun mkhyen khyod dang dbyer ma mchis / /
rdo rje'i lus kyi rtsa rlung thig le'i gnad / /
ma lus mngon du gyur pas gdul bya yi / /
nang gi rten 'brel sgrig la mnga' brnyes pa / /
rnal 'byor dbang phyug khyod ni grub pa'i mchog / /
gzhan yang ze sngon gyi ri'i steng gi nam mkha' la spyan ras gzigs bcu gcig zhal rnam pa gsal pe cig byon nas nga la yi dam byed na smyung gnas kyis gsung pa la brten nas /
zla ba byung ngo cog gi bco lnga la /
smyung gnas ma chag par mdzad pa dang /
mnal lam du 'jig rten gyi mgon po rin po che dpal phag mo gru pa byon pa la chos gsan pa dang /
lha sar spyan ras gzigs kyi dri gtsang khang gi nang du gzhan gyis ma tshor ba'i dri phun sum tshogs pa rgyun mi chad du tshor ba dang /
mnal lam du lha sa'i skor sa thams cad 'ja' 'od kyis gang ba'i gseb na dge slong bla gos dang snam sbyar sbrags pa zhig gi phyag na dar dkar po bzung ba cig gis der 'di @# / /
la 'jus na bde ba can du 'gro zhes gsung ba la /
'dir phyag mchod byed pa dang /
re zhig la mi 'gro gsung pa'i snang ba byung ba dang /
mun khang du dpal dus kyi 'khor lo'i rnal 'byor dang bde mchog gi bskyed rim gyi ting nge 'dzin mdzad pa'i tshe /
sku dang rgyan dang phyag mtshan gyi 'od spyan gyis lta mi bzod pa snyam byed pa byung ba dang /
dag pa'i snang ba can gyi gang zag gzhan gyis kyang ngo mtshar ba'i gnas su mthong ba'i rim pa ni /
yar klungs 'phyos su thugs bskyed gsungs pa'i dus su bstan pa rin po che'i rtsa lag mkhas pa'i dbang po snye thang pa bkra shis seng ges /
dbu'i steng na rje btsun mi pham pa byams bzhugs mdzad pa gser btso ma'i mdog can lam pa cig gzigs pa dang /
rtogs ldan tshul rgyal bas sku mdun du dge ba la sbyor 'dod pa'i dus gcig na spyan ras gzigs zhal gcig phyag bzhi par mthong nas /
de la sems zin pa ring rab cig byung bas lo mang po zhig tu sgrub pa byas pa bas bogs che ba byung ba dang /
ka bzhi'i steng na skor ba mdzad pa'i tshe shod nas chos khang bla mchod kyis phyag btsal nas bltas pa na /
spyan ras gzigs su mthong ba la sogs pa ngo mtshar ba'i rnam par thar pa ni mtha' yas so / /
ngur smrig rtags kyis mtshan pa'i 'od dpag med / /
brtse ba'i gter las 'khrungs pa'i spyan ras gzigs / /
spyi gtsug rgyan du mdzes pa'i mi pham mgon / /
rgyal dang rgyal ba'i sras kyis rjes su bzung / /
khyod dang 'jig rten dbang phyug la / /
yan lag rgyan gyis stong pa dang / /
ral pa'i khur ni dor ba yi / /
khyad par 'di tsam zhig tu zad / /
yang na snying rje'i gzhan dbang gyur pa dang / /
'gro ba'i sdug bsngal bdag gir mjed nas su / /
spyan ras gzigs kyi 'phrin las sgrub pas na / /
khyad par cung zad tsam yang med par nges / /
gzhan yang bdag nyid chen po 'di bsnyen par rdzogs nas dge slong gi rtags dang rdo rje 'dzin pa'i kun tu spyod pa rnams dang /
dpal ldan bla ma chos kyi rje dang /
spyan snga rin po che grags pa shes rab pa dang /
sgra bsgyur chen po rtse mo'i zhabs dang gsum gyi sku dang 'bral med du mdzad pa dang /
spyir rang gi bla ma gang yin dang /
khyad par du mchog gi bla ma gsum gyi mtshan thos pa tsam gyis ba spu 'khrug phyag thal mo sbyar /
zla mchod ma chag par mjed pa dang /
dge ba'i rtsa ba chung ngu tsam sgrub pa gsan na'ang dbul pos gter rnyed pa lta bu'i dga' ba bsgom pa dang /
yi rang mdzad cing sku gsung thugs kyi rten dang /
skyes bu dam pa rnams 'khrungs pa dang /
chos gsungs pa dang /
nyams len mdzad pa'i gnas thams cad du'ang chi bas pa gzhol nas phyag mchod mdzad cing smon lam 'debs pa dang /
yul phyogs su 'khrug pa dang /
yams la sogs pas nye bar gtses pa gsan pa na spyan chab 'don snying rje chen po skye /
sbyor bas de dag zhi ba'i thabs la rtsol ba lhur len cing bsam pas lhag pa'i lha la gnod pa de dag zhi ba'i gsol ba 'debs pa bcos ma ma yin pa mdzad do / /
de bzhin du lung dang rtogs pas gzhan rjes su bzung ba'i tshul yang rgya nag yan chad /
kha che phyin chad kyi bgrang las 'das pa'i gdul bya rnams la rang rang gi skal ba dang 'tsham par @# / /
yid thar pa'i lam gyi snod du 'dzin pa'i gsal ba'i dbye ba ni brjod par mi nus shing /
rags pa tsam ni /
'jam dbyangs chen po shAkya rgyal mtshan dpal bzang pos /
chos rje 'jam pa'i dbyangs bsod nams rgyal mtshan gyis gtso mdzad pa'i dbus phyogs kyi yongs kyi dge ba'i bshes gnyen dge 'dun khri phrag gsum lhag dang bcas pa spyan drangs nas chos kyi 'khor lo bskor ba'i dus su /
gsang bde /
zul skyor /
rtses thang gung thang la sogs pa'i 'dus pa rgya mtsho lta bu rnams la theg pa chen po rgyud bla ma gsungs pas /
gzhung lugs rgya mtsho lta bu la ring nas sbyangs pa'i mkhas pa rnams kyang thugs ni shin tu tshim zhing /
thams cad kyang dad pa'i spu long g.yo bar mdzad pa dang /
gdan sa rin po cher ri pa bdun brgya tsam dbyar dgun zla ba gnyis gnyis su mtshams bcad nas thugs dam lhur len pa'i zhal ta gnang nas /
de dag gi chos dang zang zing gi mthun rkyen phun sum tshogs pa mdzad cing /
khrid btab pa'i tshe yang de dag gis lus kyi rtsa gnas la sogs pa ji lta ba bzhin mthong ba dang /
skyil krung ma zhig par rtsig pa la 'gro nus pa byung zhing /
de dag sku mdun du mjal ba na'ang /
la las spyan ras gzigs su mthong ba dang /
la las lha gzhan du mthong ba la sogs pa'i ngo mtshar ba'i ltas kyis thun mong ma yin pa'i dad pa thob pa dang /
'jig rten mgon po yab sras kyi bka' 'bum gsungs pa dang /
sems bskyed chen mo mdzad res kyi me tog gi char rtsod med du bab pa dang /
chos khang so ma rab tu gnas pa mdzad pa'i tshe /
me tog dor ba nam mkha' la rten med du chags pa kun gyis mthong bas dad par gyur pa dang /
drung du bsad pa kun kyang tshul khrims kyi dri gtsang mas yid 'phrog par byed do / /
mkha' gos glog gi phreng bas gtams pa ltar / /
phyi yi kun spyod so sor thar pas mdzes / /
lhun po nyi zla'i ska rags bcings pa bzhin / /
nang gi thugs ni rim gnyis zab mos bstar / /
brtse dang mkhyen pa thugs la bsdus / /
khro dang rmangs pa ring du bskrad / /
lha dang bla ma'i ting 'dzin la / /
dran dang shes bzhin 'bral ba med / /
mkhas mang dbus na yon tan gter chen khyod / /
rab brjid seng ge'i khri la seng ge bzhin / /
zhum med thugs dang tshangs dbyangs nga ro yis / /
khri phrag 'khor la 'khor lo gsum pa bskor / /
slar yang kun bzang nags khrod du / /
rgyud sde padmo las 'ongs pa'i / /
rdzogs rim zab mo'i sbrang rtsa'i ros / /
skal ldan bung ba tshim par mdzad / /
nyin byed 'char ka'e mdangs las ches lhag pa'i / /
sku yi dkyil 'khor mthong bar gyur ma thag /
mig gi 'bras bur mchi ma'i chu thigs g.ye / /
lag pa'i thal mo snying khar zum par byed / /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba las /
lung dang rtogs pa'i chos kyi 'khor lo bskor ba'i rtogs pa brjod pa'i bang rim ste gsum pa'o / / / /
rol rtsed gar gyi nyams ldan ri dwags mig /
mig gis blta bas mi ngoms dbyangs can ma / /
ma ltar brtse ba khyod kyis bdag gi ngag /
ngag dbang lha mo nyid dang mtshungs par mdzod / /
de lta bu'i bdag snyid chen po 'dis skal ba dang ldan pa'i gdul bya @# / /
rnams kyi rgyud smin par byas pa'i mthar /
glang lo nas sku bsnyung ba'i tshul bstan cing /
de'i tshe'ang thel shod kyi nang so gnyis kyis thog drangs nas bu slob spyi bye brag dang bcas pas bla ma dang dkon mchog la ni bcos ma ma yin pa'i gsol ba btab /
dpag tu med pa'i dge 'dun la ni gya nom pa'i bsnyen bkur gyis mchod /
bstan skyong gi tshogs rnams la ni bstan pa rin po che yun ring du gnas pa'i 'phrin las gzhol ba'i ched du nyin mtshan bar ma chod du 'bad pa'i shugs drag po bskyed do / /
de ltar byas kyang gsol ba mi thebs pa'i snga ltas sa bsam gtan pa rnams kyi mnal lam du /
ze sngon gyi ri nyil ba dang /
thel gyi gling rnams phag gru'i rongs su lhung ba dang /
gser 'bru'i steng du khye'u dang bu mo gos bzang po bgos shing me tog gi thod dang phreng ba bcings pa mang po rin po che'i khri 'od 'bar ba gcig bteg nas 'dug pa la bdag nyid chen po 'di bla gos ngur smrig cig gsol nas /
khri de'i steng du byon pa dang /
nam mkha' la gshegs so / /
de'i tshe bdag rjes su bzung du gsol zhes gsol ba btab pa na phyir la zhal phyogs nas phyag brkyang ba'i snang ba byung zhing /
de dag gi rgyu mtshan rnams zhu bar bya'o snyam du gnyid las sad pa dang /
yang a tsa ra ras dkar po'i gos gyon zhing dung long gis rna ba brgyan pa zhig gis seng ge gcig khrid nas byung ba la bdag nyid chen po 'dis phyag g.yas na rdo rje dang /
g.yon pas bud med gcig gi phrag pa la brten pa lho nub mtshams kyi nam mkha' la gshegs pa dang /
nyi ma dang zla ba'i dkyil 'khor shar ma thag nub pa la sogs pa'i mtshan ma rnams byung ngo / /
ze sngon ze ba'i tog ni nyil ba dang / /
gling rnams gling gi 'og tu lhung ba yi / /
rmi lam rmi ba'i mtshan ma mthong ba na / /
yid la yid mi bde ba'i zug rngus khyab / /
gser mdog chu 'dzin mkha' la rgyu ba bzhin / /
lha yi lam nas 'ongs pa'i rin chen khri / /
gangs ri bar snang dbyings su g.yo 'dra yi / /
ri dwags rgyal po'i bzhon pa snang ba ni / /
ma pham rgyal ba'i pho nya ba / /
me tog thod kyi mdzes rnams kyis / /
mu mtha' bral ba'i lus can skyabs / /
mi yi yul nas spyan 'dren ltas / /
de tshe mi rung 'jigs pa ster byed pa'i / /
mi dge'i mtshan ma mthong zhing thos pa kun / /
bzhin la 'dzum bral sgra yi sbyor ba zhan / /
mig gi lta stangs dma' zhing shugs rings 'don / /
de ltar bdag nyid chen po 'dis / /
gdan sa rin po cher chos kyi rgyal srid lo bcu drug gi bar du bskyangs nas /
glang lo'i dgun tshogs khrid gsung ba la byon te /
'khor 'dus pa rgya mtsho lta bu rnams la /
lhag pa tshul khrims kyi bslab pa rin po che mig gi 'bras bu ltar gces par srung ba dang /
bdag gzhan brje ba'i byang chub kyi sems rin po che dang mi 'bral bar byed pa dang /
rang re'i brgyud pa 'di bka' phyag gnyis su med pa bya ba yin pas /
phyi'i kun spyod legs par gsungs pa'i chos 'dul ba dang mthun zhing nang du rgyud sde rin po che'i dgongs pa'i bcud rim pa gnyis kyi rnal 'byor la brtson pa shin tu gal che ba dang /
phyogs ris nas 'dus pa'i grwa pa rnams kyang rang rang gi blo dang 'tsham pa'i klog pa thos bsam dang sgrub pa bsam gtan gyi 'khor @# / /
lo gnyis la 'bad pa thon la /
mdor na skyes bu dam pa rnams kyi rnam par thar pa la bltas nas sgo gsum gyi kun spyod thams cad de dag gi rjes su bslab dgos pa dang /
spyan snga rin po che bsod nams grags pa la yang /
chos kyi rgyal sar bzhugs la bstan pa rin po che'i khur snoms /
brgyud pa rin po che'i rnam par thar pa zungs zhes pa dang /
mi'i dbang po grags pa rgyal mtshan dpal bzang po pa dang /
sku zhang grags pa rin chen pa la'ang sde srid chos kyis skyong dgos pa dang /
bstan pa rin po che'i zhabs tog tu 'gyur ba'i thabs la 'bad dgos pa'i zhal ta rnams mdzad do / /
brtse ba'i lta stangs dag ges 'khor la gzigs / /
rgyal ba'i dgongs pa gsung gi tha mas bstan / /
kun kyang thog mtha' bar du dge la bkod / /
khyod kyi mdzad pa mtha' dag skyon dang bral / /
pad dkar phreng bas brgyan pa'i mtsho / /
rgyang nas mthong ba'i ngang pa bzhin / /
gzhan phan kho na dgongs pa khyod / /
gzhan gyi don la skyo ba bral / /
thos pa'i mdo la mchi ma lhung byed pa'i / /
gsung gi tha ma thos tshe gdul bya rnams / /
blo dang 'tsham pa'i gtam gyis rangs pa dang / /
mya ngan khur gyis non pa mnyam du byung / /
de ltar bdag nyid chen po sku bsnyung ba'i tshul bstan pa'i tshe mun khang du spos kyi dri zhim po rgyun chad med par ldang ba dang /
mtshan mo lha'i rol mo sgra snyan pos bar snang gang ba drung du nye bar gnas pa phal mo ches thos shing /
stag lo zla ba gnyis pa'i tshes bzhi'i nyin /
bde ba can gyi zhing bkod chos rje rnam pa'i sku 'dra shoms gsung nas kun tu bzang po'i mchod sprin gyis mchod /
thugs thag pa nas gsol ba btab /
dri ma med pa'i smon lam rgya chen po mdzad nas /
de'i phyi dro'i tshe nad 'don pa rang la 'di ltar byas kyang chog ste /
'on kyang da rang dus tshod dang byas pas zhes gsungs nas 'khrul 'khor mdzad nas ljan ljin dang bcas pa'i kha dog nag po ja sun tsam kha yar sku nas 'thon pa mdzad cing /
tshes lnga'i snga dro dang po'i tshe /
slob dpon chen po tshul khrims rgyal mtshan pa gdan drongs gsung nas spyan drangs /
de nyin nyin zhag phrugs gcig gi thugs dam snga phyir mdzad dgos rnams sngon la mdzad pa na /
spyan snga na 'khod pa rnams kyis /
sku shed chungs pas thugs dam gyi rim pa rnams sngar bzhin mdzad pa byung na zhus pas /
de ring sngon la byed sang nas de bzhin byed do gsung /
de nas thugs dam gyi rim pa thams cad grub pa dang /
da ni legs pa yin /
yid bde bar gyis shig gsungs te /
de'ang nyin zhag gcig gi thugs dam la /
tho rangs bla ma'i rnal 'byor tshar gsum khug pa /
nA ro mkha' spyod ma'i bskyed rim gsal ba'i ngang nas oM gsum ma brgya rtsa re /
a ra pa tsa na'i sgom bzlas dang /
nam langs ma thag sku khrus mdzad nas dkon mchog gi drung du brgya phyag yan lag bdun pa dang bcas pa re /
de nas sems bskyed rang gis blang ba'i cho ga cher re /
tsha gong du dkar gtor cha bzhi /
thun gter lnga /
dzam lha ser nag gi chu sbyin /
za byed rdo rje mkha' 'gro'i sbyin sreg dang /
dro rjes la tsha tsha bdun nam bcu gcig gang rung re /
brgya rtsa /
dbyu gu /
mi g.yo ba sgrol @# / /
ma 'od zer can /
rnam 'joms kyi gzungs /
gtor ma cha gsum cha bcu /
dus 'khor gyi thun mtshams kyi gtor ma /
yum gyi sgrub pa yig drug stong /
sman bla'i gzungs nyer gcig re /
'jam dbyangs kyi bstod pa gnyis dang 'jig rten dbang phyug gi po bstod dang /
phyag 'tshal nyer gcig rnams tshar bdun re /
spyan ras gzigs kyi gzungs ring thung dang /
yi ge bcu pa dang /
tA re brgya phrag re /
rgyal ba'i bka' la gang grub kyi glog thun re /
srod thun la bde mchog dang /
dpal kye rdo rje gang rung re'i sgrub mchod rgyas pa re dang /
de nas bla ma'i rnal 'byor dang /
bskyed rim sngon du 'gro ba can gyi sgo nas /
mtshan mo'i cha la phyag rgya chen po'i don la rtse gcig tu mnyam par 'jog pa dang /
nyin mo'ang sngar bshad pa'i skabs su mtshan med kyi thugs dam la gtso bor mdzad do / /
de lta bu'i rim pa 'di ni gdan sar bzhugs nas mya ngan las 'das pa'i nyin mo yan chad la cung zad tsam yang chag pa med par mdzad pas chos brgyad kyi mtshan ma'i rnam par rtog pa rgyu ba'i skabs mi rnyed do / /
de nas spyan cung zad zum pa'i lta stangs dang bcas pa las /
zhal 'jum mdzad nas /
da lta bud med rgyan gyis mdzes pa gnyis byung ba'i gcig gis 'o ma dkar yol 'brug rgyab gang bzung nas 'dren pa'i rnam pa byed /
gcig gis dar yug dkar po sna brkyangs te 'di'i steng nas 'byon par zhu zer gad mo bro gsung ba dang /
gzigs snang gzhan ci 'dra gda' lags zhus pas khar sing nas mang po byung ste khyed rnams mchi ma 'don pa gda' ba gsung /
de rting slob dpon chen po pa la 'da' kha ma bsdus pa de gsung bar zhu dang gsung ba na /
de mi dgos par gda' lags zhus pas /
khar sang nas rtags 'dra ba byung /
da sa chu la thim pa'i rtags 'char zhing 'dug /
da lta gsung bar zhu gsung /
de nas yud cig na nga ni gang byas kyang bde ba'i rigs cig gda'o gsung ngo / /
de'i rjes la spyan btsums nas yud tsam zhig bzhugs shing zhal gyi sgros cung zad yo tsam mdzad pa na /
phyag 'tshal ba ni nyi shu rtsa gcig ces gsung lhang pa cig byon nas /
nam mkha' la spyan hrig ge gzigs te rje btsun ma rje btsun ma gsung zhing dbu dud dud mdzad pas /
sku mdun pa rnams 'jigs pa'i rnam 'gyur byung ba la khyed rnams ma 'tshub sems las mi dgos yi dam gyi lha 'dra ba byon pa yin /
chos thams cad sgyu ma dang rmi lam lta bu yin mod gsung /
de dus slob dpon chen po bas lan gsum gyi bar du thugs dam gyi gsal 'debs mdzad do / /
de nas bstan pa rin po che 'grib pa'i mthar ni son /
lus can rnams kyi bsod nams kyi dpal ni 'gribs /
dkar phyogs kyi nyin byed nub ri'i rtser na lhung /
nag phyogs kyi bdud ris mun pa'i stobs ni 'phel ba la brten nas /
stag lo zla ba gnyis pa'i yar tshes lnga'i nyi ma'i dkyil 'khor nub tu nye ba'i mtshams su longs spyod rdzogs pa'i sku yis gang nas byon pa de nyid du sprul pa'i sku yis gshegs par gyur to / /
lhag bsam rtsa ba brtan cing brtse ba'i yal 'dab kun tu g.yo / /
tshul @# / /
khrims dri bsung rgyas shing gzhan phan bsil grib phyogs bcur 'bab / /
rnam grol 'bras bus brjid cing skal ldan 'dod lha'i dga' ston du / /
legs par 'khrungs pa'i dpag bsam ljon pa gre bur nyid du lhung / /
kyi hud bsil zer can gyi spun / /
'dren mchog yongs 'du'i ljon pa 'gyel / /
'dod lha gnyis pa'i gdul bya rnams / /
yid kyi re ba 'bras med byas / /
rlabs chen smon lam rta ljang stobs kyis drangs / /
phun tshogs dge mtshan bya yi lam na mdzes /
lhun grub 'phrin las 'od steng dra ba can / /
'dren mchog bla ma'i nyin byed dkyil 'khor nub / /
kyi hud thub bstan mkha' yi rgyan / /
lus can padmo'i gnyen gcig med / /
'gro ba'i rkang drug ldan pa yi / /
dam chos sbrang rtsi'i dga' ston nyams / /
bslab gsum 'dzin ma'i khyon du du ma'i 'gro la dmigs pa yi / /
shugs drag snying rje'i chu rgyun rgyun chad med par 'bab pa yi / /
dam pa rnams kyi rnam thar thang 'dod bung ba'i yid 'phrog pa / /
spyod tshul bzang po'i 'dab brgya brgya stong gis mdzes rdzing bu skam / /
kyi hud dge legs padmo'i tshal / /
bskrun pa'i yongs 'dzin rdzing bu med / /
gdul bya dang pa'i nyer 'tsho'i gzhi / /
sgra yi lhag ma tsam du zad / /
da ltar bde bar gshegs pa nas bzung ste me tog gi char pa dang /
'ja' tshon kha dog sna tshogs pa'i phung po dang /
gling byin por spos kyi dri zhim po dang /
nam mkha' la rol mo'i sgra dang /
'od zer dkar sngon reng bu'i du pa tsam gzims khang gi nang dang /
steng du khyug khyug 'gro ba byung /
zhag bcu bzhi'i bar du sku'i mdangs lhag par gsal ba dang /
de nye bar bsdus pa'i tshe 'ang byang sems dkar po gyen du dang /
dmar po 'og tu gshegs pa rgyud sde nas bshad pa'i rtags khyad par can byung zhing /
de'i dus na bdag nyid chen po 'di la sangs rgyas dngos kyi 'du shes dang ldan zhing dam tshig sgom pa rnam par dag pa'i slob ma 'ga' zhig gis gsol ba drag po btab /
rjes kyi rmi lam du bad bar gshegs pa'i snang ba 'dug pa'i ngang nas /
spyan snga rin po che byams mgon gyi drung du bzhud ces ngag tu gsol ba 'debs shing /
lus nyams babs pa snyam byed nas 'khrabs pa'i tshe sku gdung gi drung du 'gro snyam nas phyin pa na /
bud med gsum gyis gdung gnyer byed cing spos 'bul bar 'dug pa'i bzhugs gdan gyi rtsa na rin po che'i khri zung gsum pa yar mar gyi 'phyad la rin po che'i phra 'od 'phro bas brgyan pa zhig 'dug pa /
dga' ldan du gdan 'dren pa'i khri yin zer pa rmis pa dang /
de bzhin du bdag nyid chen po 'di 'di nas shar phyogs kyi 'jig rten gyi khams su /
de bzhin gshegs pa chos grags rgya mtsho'i dbyangs kyi drung du 'byon /
de nas skye ba gsum pa la 'dzam bu'i gling gi lho nub kyi phyogs su 'byor ldan cig tu skye ba bzhes te /
sa lam phal cher bgrod de /
de'i skye ba phyi ma la mngon par rdzogs par 'tshang rgya bar 'gyur ro / /
zhes sgra grags pa rmi lam du byung zhing gzhan yang /
sangs rgyas pa'i yab yum mtshan 'khor sku tshe'i tshad skye ba gnyis pa'i tshul rnams ni gsal bar rmis kyang sad pa dang dran lam na gsal bar ma gyur zhes zer ro / /
de nas bde bar gshegs pa'i zla ba de'i nyer gnyis kyi nub mo sku gdung zhugs la phul zhing /
de'i tshe gling gi spyil bo thams cad kyi steng du so so nas mar me'i phreng ba tshar du dngar ba phul ba'i 'od kyis mun pa'i go skabs thams cad phrogs @# / /
shing zla ba'i dkyil 'khor sa nas nam mkha' la 'phags pa ltar gyur to / /
de'i tshe'ang 'dab ma'i grangs dang kha dog gcig tu ma nges pa'i me tog rnams ni bar mtshams med par bab /
sngo ser dkar dmar gyi kha dog bkra ba'i 'ja' tshon rnams ni gur phub pa dang bla res bres pa bzhin du snang /
dad pa'i gdung shugs kyis gsol ba 'debs pa'i tshe de'i sgra rnams kyis ni sa gzhi thams cad bar ber por gyur te / /
de nas gangs ri'i khrod kyi ngur smrig 'dzin pa rnams kyi gtsug na rgyal mtshan kyi tog ltar mtho bo /
ta dben bzhi thog pa kun dga' rin chen pas gtso mdzad pa'i dge ba'i bshes gnyen du mas gdan sa rin po cher phyi nang gi dkyil 'khor dpag tu med pa'i sgrub mchod mdzad cing gsol ba 'debs pa dang /
sne gdong dang gong dkar du'ang dge ba'i bshes gnyen dge 'dun dang bcas pa du mas zhag mang po'i bar du sgrub mchod gsol 'debs mdzad do / /
zla ba de'i nyer brgyad kyi nyin ta dben bzhi thog pas gtso mdzad pa'i dge 'dun skye bo'i tshogs dang bcas pa khri phrag mang po la thel shod kyi nang so gnyis nas phul du byung ba'i bsnyen bkur gyis mchod cing /
re ba rdzogs pa'i sbyin gtong gis tshim par mdzad pas thugs kyi dgongs pa yongs su rdzogs par byas so / /
de nas gnam stong gi nyin sku gdung gi pho brang zhal phye ba'i dus su ring bsrel gyis byur bur gtams par gyur cing /
'ja' 'od dang me tog gis bkra bar byas pas thams cad la ngo mtshar ba'i snang ba bskyed par mdzad do / /
de nas 'chi med bu mo'i lag pa yis / /
gtor bar gyur pa'i padmo gzhon nu rnams / /
mkha' las 'ongs pas la 'khrigs pa ni / /
rab gsal gangs ri'i stod g.yogs nyil ba bzhin / /
tshig mda'i dbang pos bsgrubs pa'i dbang po'i gzhus / /
nam mkha' za 'og gos kyi sbubs su btsud / /
sgron mi'i 'od tshogs 'dus pa'i 'od kyi mthus / /
sa gzhi zla ba'i 'od kyis byugs bzhin byas / /
rab mchog dri yi bsung gis gling rnams kun / /
ma la ya yi ri bo bzhin du gyur / /
'dzin ma bcud kyis spangs par mthong ba na / /
yid kyi dga' ba 'khrugs pas ring zhig 'dar / /
de tshe mchil mas 'gags pa'i mgrin pa nas / /
'dzer 'dzer sgra yi tshe de drag po bton / /
kha cig sa la 'gyel zhing smre sngags 'don / /
gzhan dag dran pa nyams te g.yo ba med / /
thams cad mya ngan khang bur btsud / /
sems kyi bde ba'i go skabs bcom / /
brtse chen khyod kyi brtse ba yang / /
bdag cag rnams la ming du song / /
mya ngan ri bos sems la non pa yi / /
nyam thag gyur pa'i gnas skabs de mthong nas / /
skabs gsum pa yis mya ngan bsal ba'i phyir / /
ngo mtshar mig gi dga' ston bsgrubs pa 'dra / /
brtse med lha yi dbang po yis / /
mi yi 'dren pa spyan drangs nas / /
me tog 'ja' tshon sgyus brid kyang / /
bdag cag dga' bar ga la 'gyur / /
yang na 'dren mchog bla mas bdag cag rnams / /
yongs su bzung ba btang nas dga' ldan du / /
mi pham chos rje'i drung du gshegs pa yi / /
'gyod 'dal khyod la byas na bzhad gad rgyu / /
de nas sngar gyi zhal chems kyi lugs bzhin / /
ta dben bzhi thog pa dang / /
bdag po grags pa rgyal mtshan pa dpon zhang dang /
mkhan slob gyis thog dangs pa'i che bgres rnams kyis zhu ba phul nas /
spyan sngar rin po che bsod nams grags pa zla ba gsum pa'i tshes bzhi la /
chos kyi rgyal tshab tu mnga' gsol zhing /
dpag tu med pa'i lus can gyi mgor skyabs su dbang skur ro / /
de nyin nas gzims mang gser sgyur dang /
tshogs dang gzims @# / /
spyil gyi dar sku bzhengs pa'i 'ge btsugs shing /
gzims mal gser sku'i lugs btang? ba'i nyin bzo'i grwar 'ja' tshon kha dog sna lnga pa zug pa dang /
me tog kha dog dkar po dang ser po dang cung zad sngo ba 'dab ma bzhi pa dang /
lnga pa yu ba can mang du bab cing /
bzo'i gnas rnams myur du grub nas zla ba bzhi pa'i yar tshes brgyad la yang dgon du gdan drangs /
dbu thod ril por byon pa gzims mal gser sku'i thugs kar bzhugs su gsol te rab tu gnas pa mdzad do / /
de nas spyan snga rin po che dang /
bdag po ba'i zhal ta'i lugs bzhin sku zhang grags pa rin chen pa dang /
slob dpon grags legs pas rtsol ba chen po dang /
bla ma seng ge rgyal mtshan pas zhal bcos phun sum tshogs pa mdzad pa la brten nas / /
gser gyi sgo mangs mtho zhing tshad dang ldan pa bzo'i zhing? cha rnams yongs su rdzogs pa dgas su thon pa sngon med pa zhig myur por grub pa'i sku'i rten dang /
gong dkar du'ang gsung gi rten du dmigs nas bstan bcos 'gyur ro cog dgas su thon pa bzhengs pa dang /
thugs kyi rten mngon par rdzogs par byang chub pa'i gser gyi 'bum pa chen po dang bcas pas chos kyi rje spyan snga rin po che'i thugs kyi dgongs pa rnams yar ngo'i zla ba bzhin du rgyas par mdzad do / /
gzi brjid rab gsal gzi 'od 'khyug pa yi / /
phyogs kun 'gengs pa'i phyogs kyi bang rim kun / /
kun nas mdzes sku kun gyis bskor ba yi / /
bkra shis 'od 'bar bkra shis sgo mangs 'di / /
mthong ba'i yid rab 'phrog la rgyal ba bzhin / /
byin rlabs rlabs chen g.yo la rgya mtsho bzhin / /
lhun grub dpal gyis brjid la ri dbang bzhin / /
byed pos mdzes mdzes gcig tu bsgrigs pa bzhin / /
pad chal gyis ni bung ba dang / /
'od dkar gyis ni ri bong dang / /
smin legs gzugs la yid srubs bzhin / /
'di ni 'gro ba'i yid rnams 'dzin / /
'chi med lam gyi skyed tshal du / /
rgyu skar phreng bas zla ba bzhin / /
ngo mtshar rten gyi phreng ba yi / /
dbus na shin tu mdzes par gyur / /
mgon po khyod kyi mdzad pa la / /
la las gnas skabs thams cad du / /
du ma'i blo yis brtags pa kun / /
kun mkhyen dngos kyi 'du shes thob / /
de lta na yang skal ngan la / /
rang gi nyes pas gzhan du snang / /
rnyog pa'i chu la sten zla'i gzugs / /
med kyang zla ba'i skyon ma yin / /
'dren mchog mchog tu gyur pa srid pa'i dpal / /
dpal grags grags pa'i gter du gyur pa gang / /
gang de de bzhin gshegs pa'i zhing gzhan gshegs / /
gshegs shul shul bzang lam der kun gyis bsngags / /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba las mya ngan las 'da' ba'i tshul bstan pa dang /
dgongs pa yongs su rdzogs par mdzad pa'i rtogs pa brjod pa'i bang rim ste bzhi pa'o / / / /
yid 'phrog nyams dang 'gyur ba'i ro ldan pa'i / /
spel legs le'u'i bang rim mdzes pa'i nang / /
don bzang rin chen bzhi yi brjod bya'i lus / /
dbyangs can pir gyis bris pa'i mdzes sdug sku / /
yongs su gang ba'i rtogs brjod lhun po che / /
byin rlabs gzi 'od 'bar ba'i gtsug lag khang / /
gting zab pha mtha' bral ba'i rnam dpyod kyi / /
blo gros chu gter che der kho bos bzhengs / /
gang de 'dzin ma'i khyon yangs yangs @# / /
pa'i rgyal srid srid la rab brtse byams pa'i thugs ni dul ba yis / /
gang gis bskyangs pa'i grags dkar dkar ba'i 'phrin las las kyis bcings pa rnams la rab mchog bde ba ster / /
gang gi mthu yis thub bstan bstan pa'i rgyal mtshan mtshan me rgyu 'dra'i nag phyogs rnams kyis mi bzod pa / /
gang du gus pas rab 'dzan? 'dzin ma'i dkyil 'khor 'khor los bsgyur zhing skyong ba'i gsung gis bskul ba dang / /
dpal ldan bla ma mnyes par byas pa yi / /
grags pa bzang pos phyogs rnams kun khyab cing / /
bde legs yid la smon bzhin grub pa des / /
phun tshogs mthun rkyen sbyar ba'i mthu las yin / /
grags pa'i mtshan can yongs 'dzin gyi / /
'khor los mtshan pa'i zhabs kyi rdul / /
gang gi spyi gtsug la 'phos pa / /
dpal ldan dpa' bo gnyis pa yis / /
'dren pa de yi chos kyi kun spyod ni / /
'ba' zhig snyan dngags lam du mtshon par byas / /
dam pa rnams kyis mthong na khrel ba'i gzhi / /
zang zing gtam gyi sbyor ba 'dir ma bkod / /
legs bshad dga' ston myong ba'i gegs / /
khengs pa dor nas mkhas pa bsten / /
rab 'byams gsung rab don la sbyangs / /
tshig rgyan gzhung la 'dris par byas / /
de phyir snyan dngags gzhung dang mi 'gal zhing / /
snyan dngags che la ring nas sbyangs rnams kyi / /
rna ba'i lam du bde ba ster byed pa'i / /
rtogs brjod lhun po 'di 'dra bdag gis rnyed / /
phrag dog zug rngu'i rab rib kyis / /
blo mig khebs pa de yis ni / /
legs bshad 'gran zla bral 'di yi / /
phun tshogs ji ltar bzod par nus / /
de lta na'ang legs bshad 'jig rten du / /
byung na mkhas rnams dga' zhing phrag dog can / /
yid mi bde ba 'phel ba ngang tshul yin / /
de phyir de la bdag gis ci byar yod / /
rgyal sras bla ma bltams pa nas / /
zhi ba'i dbyings su zhugs kyi bar / /
rgyal ba'i mdzad pa rmad byung tshul / /
snyan dngags rgyan gyis spel ba 'di / /
'phags pa'i yul gyi smra ba'i dbang po mchog /
dpal ldan dpa' bo rgya gar nas gshegs pa / /
gangs ri'i khrod kyi snyan dngags mkhan gcig pu / /
blo bzang grags pa'i dpal du gyur pas sbyar / /
tshul 'dir zhugs las las dkar gang zhig bsags pa des? / /
dpal ldan bla ma ma lus 'gro ba'i skyabs gyur de'i / /
dri med thugs dgongs dgongs pa ji bzhin rdzogs pa dang / /
lus can mtha' dag dag pa'i sa la gnas par shog /
rtogs brjod lhun no lhun? no ji srid gnas kyi bar / /
blo gsal gzhon nu gzhon nu'i dus nas sbyangs rnams kyis / /
dge legs dpag med dpag med 'gro la stsol ba dang / /
blo gros mtha' med mtha' med shes bya la rgyas shog /
byang chub sems dpa' sems dpa' chen po grags pa byang chub dpal bzang po'i rtogs pa brjod pa'i snyan dngags byin rlabs kyi lhun po zhes bya ba 'di ni /
mi'i dbang po bdag po rin po che grags pa rgyal mtshan dpal bzang po'i bkas bskul zhing /
chos kyi rje de nyid kyi zhabs rdul gus pas spyi bos len pa slob dpon sgom pa grags pa legs grub kyis mthun rkyen phun sum tshogs pa bsgrubs pa la brten nas /
bdag dang gzhan gyi grub pa'i mtha' rgya mtsho'i pha rol tu son kyang khengs @# / /
pa bral zhing /
thub pa'i brtul zhugs la legs par gnas pa /
yul gangs can gyi mthar skyes pa'i snyan dngags mkhan shar tsong kha pa blo bzang grags pa'i dpal gyis /
kun tu bzang po'i nags khrod du phyin pa'i tshe sbyar ba'i yi ge pa ni mdo stod du skyas pa'i bcun pa sde snod 'dzin pa grags pa blo gros so / /
