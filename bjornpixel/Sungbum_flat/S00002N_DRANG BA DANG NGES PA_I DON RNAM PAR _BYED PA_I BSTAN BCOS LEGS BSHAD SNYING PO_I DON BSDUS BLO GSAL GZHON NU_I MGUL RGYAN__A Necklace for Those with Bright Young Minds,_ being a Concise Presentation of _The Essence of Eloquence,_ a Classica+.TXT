@# / /
ser smad dpe mdzod / /
@# / /
drang ba dang nges pa'i don rnam par 'byed pa'i bstan bcos legs bshad snying po'i don bsdus blo gsal gzhon nu'i mgul rgyan zhes bya ba bzhugs so / /
@# / /
mtshan dpe'i snang ba 'bum gyi gzi sbyin gyis / /
mngon pa'i nga rgyal bcom dang lhan cig tu / /
brgyad khri bzhi stong gsungs rab padmo'i tshal / /
cig car phye ba'i thub dbang phyag gi yul / /
gang gi dpal gyi mgrin pa g.yas 'khyil du / /
sbas don mngon par rtogs pa'i dbyangs snyan pos / /
'gro kun ma rig gnyid las slong mdzad pa'i / /
sa bcu'i dbang phyug mi pham mgon des skyongs / /
dmar ser 'char kha'i nyi gzhon dang 'grogs pa'i / /
blta na mi ngoms mtshan dpe'i lding khang nas / /
blo gros spobs pa mchog rtsol lhag pa'i lha / /
'jam dpal dbyangs khyod snying dbus ze'u 'brur bzhugs / /
gsung rab dgongs 'grel bcas pa'i yid bzhin nor / /
lung rig dpyad pa gsum gyi byi dor gyis / /
thub bstan rgyal mtshan rtse mor rab mchod pa'i / /
rgya bod lo paN bka' drin pha mtha' yas / /
blo gros rab yangs me long gtsang ma'i ngos / /
mkhas btsun bzang po'i snang ris 'bum chags pas / /
snyan pa'i grags pas bsil ldan kha ba'i ljongs / /
dogs por bgyis pa'i ngo mtshar 'di rmad byung| |khyad par bdag blo yongs 'du'i 'khri shing rtser / /
shes bya'i me tog sna tshogs kha 'byed pa'i / /
yongs 'dzin mtshan mo'i mgon po bka' drin can / /
snyim pa'i me tog @# / /
'dzum ste 'dud par spro / /
tshad ldan mkhas pa'i tshogs rnams spro phyir dang / /
rang dang skal mnyam 'ga' la phan slad du / /
bstan bcos legs bshad snying po'i don bsdus pa / /
blo gsal gzhon nu'i mgul rgyan 'di nang spel / /
! / /
thams cad mkhyen pa lta zhog 'khor ba las / /
sgrol bar chos rnams de nyid mthong dgos shing / /
de yang drang nges 'byed la rag las pas / /
lung tsam ma yin rigs pas 'byed dgos phyir / /
sangs rgyas gnyis pa klu sgrub yab sras dang / /
thogs med sku mched rnams kyi legs bshad la / /
blo ldan su zhig 'bad pas bsten mi byed / /
drang nges 'byed tshul la gnyis te / /
mdo sde dgongs 'grel la brten tshul dang blo gros mi zad pa'i mdo la brten tshul lo / /
dang po la gnyis mdo las ji ltar gsungs pa dgod pa dang de yi don ji ltar bkral tshul / /
dang po la 'gal spong gi dri ba sogs bzhi yod /
! /
theg pa chen po'i mdo sde dgongs 'grel la / /
brten nas 'phags pa thogs med sku mched kyis / /
rnam rig lugs kyi drang nges 'byed tshul la / /
dgongs 'grel le'u bcu ste gling bzhi dang / /
don zab nges 'grel tshul bzhin kun tu 'dris / /
zhus dang chos 'phags dris lan le'u dang / /
blo gros rnam dag blo gros yang dag 'phags / /
yon tan 'byung gnas byang sems yang dag 'phags / /
byams pa spyan ras gzigs dang 'jam dbyangs kyis / /
zhus pa'i dris lan bcas te bcu ru 'dod / /
dang pos rnam rig tsam gyi de nyid dang / /
don dam rtog ge'i blo yis ji bzhin du / /
bsam mi khyab pa'i tshul ni gnyis pas bstan / /
ngo bo gcig la ldog pa tha dad du / /
bden gnyis sgrub tshul gsum pa'i bstan don yin / /
bzhi pas kun gzhi rnam bzhag gtso bor bstan / /
lnga pas mtshan nyid gsum gyi rnam bzhag dang / /
dris lan drug pas drang nges gtan la 'bebs / /
de bzhin bdun pas zhi gnas lhag mthong ngo / /
sa bcu'i rnam bzhag brgyad pas gtso bor bstan / /
dgu pas 'bras bu ye shes chos kyi sku / /
mdor na de rnams rnam rig rang lugs kyi / /
gzhi lam 'bras gsum tshang bar bstan par gsungs / /
skabs 'dir dgongs 'grel le'u bdun pa las / /
'gal spong dri ba zhus dang de yi lan / /
ngo bo bzung dang grub don zhus pa bzhi / /
phung po skye mched rten 'brel zas rnams la / /
mtshan nyid skye 'jig spong ba yongs shes lnga / /
bden bzhi so sor spong ba yongs shes dang / /
mngon du bgyid dang sgom pa gnyis gnyis so / /
bco brgyad dang ni de bzhin bsam drug dang / /
rim bzhin sna tshogs pa dang du ma zhes / /
mtshan nyid spong ba yongs shes rnam pa gsum /
khyad gzhi byang phyogs so bdun re re la / /
mtshan nyid mi mthun phyogs dang gnyen po dang / /
skye 'gyur skye dang skyes zin gnas pa dang / /
mi bskyud pa dang slar zhing 'byung ba dang / /
'phel zhing yangs pa'i khyad chos brgyad rnams so / /
lnga dang gnyis gnyis gsum brgyad khyad med du / /
sde tshan bzhi la rim gyis sbyar ba dang / /
kun @# / /
la rang gi mtshan nyid thun mong ngo / /
chos rnams thams cad ngo bo nyid med du / /
sher phyin mdo las gang la dgongs nas zhes / /
'khor lo bar pa'i dgongs gzhi dngos su dang / /
shugs la dang po don gyis zhus par gsungs / /
gnyis pa la gnyis /
! /
ngo bo nyid med tshul gang la dgongs nas ngo bo nyid med pa gsungs tshul dang / /
gang la dgongs nas ma skyes pa gsungs tshul bshad pa'o /
! /
dang po la gsum mdor bstan pa rgyas par bshad pa de dag gi dpe bstan pa'o /
! /
dang po ni /
gnyis pa mtshan nyid skye ba don dam ste / /
kun gtags gzhan dbang yongs grub rim pa bzhin / /
ngo bo med pa gsum la dgongs nas kyang / /
chos rnams ngo bo nyid med bstan pa yin / /
gnyis pa rgyas par bshad pa ni /
! /
rang gi mtshan nyid dbang gis ma grub phyir / /
kun gtags ming brtags tsam gyis 'jog na yang / /
sgra dang bum pa rtag stong sogs la min / /
de yi dbang gis gang bzhag yod ma khyab / /
de phyir rnam rig pa dang thal 'gyur ba'i / /
'jog tshul ming tsam mthun yang don mi mthun / /
snga ma mi 'dzin phyi ma 'dzin pa sogs / /
rang rang grub mtha' skad dang bstun nas smra / /
rgyu rkyen gzhan la brten nas 'byung bas na / /
rang gi bdag nyid dbang gis mi skye'i phyir / /
gzhan dbang ngo bo nyid med gnyis pa dang /
! /
gsum par 'jog tshul gnyis te dang po ni / /
rnam dag dmigs pa'i gtso bor ma grub phyir / /
gzhan dbang don dam ngo bo nyid med te / /
dgag bya chos bdag ngo bo bcad tsam dang / /
don dam grub phyir yongs grub gnyis pa'o /
! /
gsum pa ni / /
nam mkha'i me tog sgyu ma nam mkha' ste / /
rtog gtags tsam dang sgyu ma'i 'khrul 'khor dang / /
thogs reg bkag tsam kun la khyab pa'i phyir / /
rim gyis mtshan nyid gsum dang dpe ru sbyar / /
gzhan dbang mtshan nyid dbang gis ma grub phyir / /
rang gi 'bras bu bskyed par mi nus pas / /
gtan med 'gyur phyir de la skur 'debs 'gyur / /
des na yongs grub dngos po'i gnas lugs su / /
med dgos de yang gtan med 'gyur ba'i phyir / /
chos can gzhan dbang bden par ma grub na / /
'dogs pa'i gzhi dang tha snyad med dgos phyir / /
kun gtags la yang skur ba 'debs pa ste / /
gnyis pa gang la dgongs nas ma skyes pa bshad pa ni / /
ci ste chos rnams ngo bo nyid med du / /
gsungs tshul gong du bshad pa de ltar na / /
yum gyi mdo las chos rnams thams cad kun / /
ma skyes ma 'gags gzod nas zhi ba dang / /
rang bzhin yongs su mya ngan 'das pa sogs / /
gsungs pa gang la dgongs pa yin zhe na / /
kun gtags yongs grub gnyis la dgongs nas gsungs / /
rang gi mtshan nyid dbang gis ma grub phyir / /
kun gtags ma skyes de phyir ma 'gag cing / /
rtag phyir gzod nas rang bzhin zhi ba dang / /
rang bzhin yongs su mya ngan 'das par gsungs / /
yongs grub snga phyi'i dus kun rtag pa'i phyir / /
ma skyes mi 'gag zhi zhing mya ngan 'das / /
mtshan nyid dbang gi skye 'gag 'thad pa dang / /
kun nas nyon mongs chos kyang bsdus pa'i phyir / /
skabs 'dir gzhan dbang dgongs gzhir 'chad ma yin / /
kun las btus su mtshan nyid gsum ka la / /
dgongs nas gsungs par bshad @# / /
pa mi 'gal ste / /
rang rang ngo bo med tshul ltar du dgongs / /
gsum pa ngo bo nyid gsum gyi ngo bo ngos gzung ba ni /
! /
gsum pa 'du byed mtshan ma gzhan dbang zhes / /
ngo bo nyid du ming brdas gtags pa dang / /
bye brag mtshan nyid skye dang 'gags pa sogs / /
khyad par gtags pa'i kun gtags de nyid ni / /
skabs 'di'i gtso che dang po'i ngo bo nyid / /
yang dag yang dag ma yin kun rtog gnyis / /
rim bzhin dag dang ma dag gzhan dbang dang / /
stong gzhi gzhan dbang ngo bo khyad par du / /
btags pa ji bzhin yongs su ma grub pa / /
rnam dag dmigs pa'i mthar thug yongs grub ste /
! /
bzhi pa grub don zhus pa'i tshul la gnyis / /
mdo dgod pa dang de yi don cung zad bshad pa'o / /
dang po gzhan du shes par bya zhing / /
gnyis pa la gnyis mdo yi don cung zad bshad pa dang / /
drang nges kyi tshul cung zad bshad pa'o / /
dang po ni /
! /
ston pas dang po wA ra Na si ru / /
lnga sde la sogs dman pa'i rigs can la / /
bden pa bzhi las brtsams te chos rnams kun / /
mtshan nyid dbang gis grub pa ma bkag par / /
bdag med phra mo tsam zhig bstan pa yang / /
gong na nges don sde snod grub phyir dang / /
gzhan gyi rgol bas klan ka 'byung srid cing / /
sgras zin ltar du tshad mas gnod pa dang / /
so sor phye nas gsal bar ma bstan phyir / /
bla na mchis dang de bzhin skabs mchis pa / /
drang ba'i don dang rtsod pa'i gnas su gsungs / /
kun gzhi rnam shes steng du don snang gi /
bag chags smin pas rnam shes skye ba de / /
mdo 'di'i dgongs gzhi yin kyang dgongs pa min / /
dgongs pa yin na bstan don yin dgos phyir / /
don smra gnyis kyis phyi don 'dod pas 'gal / /
'on kyang ngo bo khyad par kun gtags pa'i / /
kun gtags mtshan nyid dbang gis ma grub pa / /
dang po'i dgongs gzhi dgongs pa gnyis ka yin / /
mdo sde spyod pa slob dpon legs ldan 'byed / /
phyi don bzhed kyang phyi don bden grub tu / /
mdo 'dis bstan phyir drang ba'i don du 'grel / /
'khor lo gnyis pa bya rgod phung po'i rir / /
ched du bya ba theg chen rigs can la / /
chos rnams thams cad ngo bo nyid med du / /
bstan pas drang ba'i don du sngar ltar sgrub / /
kha cig ngo bo nyid med smra ba'i mdor / /
'dod pa mi rigs sems tsam pa yi mdo / /
de phyir gdul bya tsam la mi 'gal yang / /
ched du bya ba rnam rig kho nar nges / /
de yang nyi shu pa dang sum cu pa / /
rtsa 'grel gnyis kyis drang don 'grel na yang / /
'grel tshul mi mtshungs dgongs gzhir mthar thug de / /
dang pos bstan don gtso bor ma bkral zhing / /
phyi mas gtso bor byas nas 'grel phyir ro / /
brjod bya kun gtags bden par ma grub cing / /
gzhan dbang yongs grub so sor bden grub tu / /
phye nas gsungs pa mdo sde dgongs 'grel lam / /
'khor lo mtha' ma nges pa'i sde snod ste / /
'di yi ched du bya bas mdo 'di la / /
brten nas chos kyi bdag med dbang byas pa'i / /
mtshan nyid gsum gyi rnam gzhag bka' bar pa'i / /
dgongs par dngos su rtogs pa'i shugs la yang / /
gang zag bdag med dbang byas mtshan nyid gsum / /
dang po'i dgongs par bkral bar rtogs pa de / /
@# / /
theg pa kun la zhugs pa'i don du gsungs / /
gnyis pa drang nges kyi tshul cung zad bshad pa ni / /
de ltar dgongs 'grel dngos bstan 'khor lo yang / /
brjod bya dag gis gsum du phye ba las / /
dus dang ston pa'i sku tshe tsam gyis min / /
rtsa ba'i gnyis pa de yi don ji ltar bkral tshul la gnyis thogs med kyis gtso bor dgongs 'grel la brten tshul dang de la brten nas de kho na nyid gtan la 'beb pa'i tshul lo /
! /
dang po ni / /
bsdu ba byang sa theg bsdus la sogs pa / /
thog med zhabs kyis rnam rig gzhung rnams su / /
dgongs 'grel ji bzhin gtan la 'bebs pa'i tshul / /
gnyis pa la gsum /
mtha' gnyis spong tshul spyir bstan pa / /
sgro 'dogs kyi mtha' bye brag tu dgag pa / /
des gsung rab kyi drang nges 'byed pa'i tshul lo / /
dang po la gsum / /
byang sa nas bshad pa'i tshul / /
bsdu ba nas bshad pa'i tshul / /
de las gzhan pa nas bshad pa'o / /
dang po la gnyis / /
sgro skur du blta tshul dang / /
de gnyis 'gog tshul lo /
! /
gtags pa'i tshig 'jug mtshan ma'i rten gyur pa / /
brjod med dngos po bden par grub na yang / /
bden par med ces skur ba 'debs pa dang / /
kun gtags de las ldog nas 'dzin pa yang / /
rim bzhin byang sa'i dngos bstan mtha' 'dzin gnyis / /
de yi zhen yul sgro skur mtha' la bzung /
skur 'debs lta ba kun gtags kho na ste / /
de yang ngo bo nyid med smra ba dang / /
phyi ma rang sde don smra rnam gnyis so /
! /
gnyis pa de gnyis 'gog tshul ni / /
sgro 'dogs 'gog tshul 'og tu 'chad par 'gyur / /
gzugs sogs phung lnga bden par ma grub na / /
gdags gzhi phung po gtan med 'gyur dgos phyir / /
gang zag gdags su med pa thal phyir ro / /
gnyis pa bsdu ba nas bshad tshul la gnyis / /
phyogs snga ma dgod cing de yi don la dri lan bya ba dang / /
lan btab pa'i phyogs dgag pa'o /
! /
dang po ni / /
thal 'gyur ba rnams chos rnams kun rdzob tu / /
yod kyang bden par grub pa med ces zer / /
de phyir bden gnyis mtshan gzhi 'dzin tshul yang / /
chos rnams bden stong don dam bden pa dang / /
de las ldog ste bden par gang 'dzin pa'i / /
'khrul ba'i blo de kun rdzob bden par 'jog /
gnyis pa lan btab pa'i phyogs dgag pa la gnyis / /
gzhan gyi grub mtha' 'gal ba bstan pa dang / /
rang gi grub mtha' la 'gal ba spang pa'o /
! /
dang po ni / /
'o na de 'dra'i bden 'dzin rnam rtog de / /
rigs 'dra snga ma'i rgyu las byung ba'am / /
'on te mngon brjod rtog pas btags tsam yin / /
dang po ltar na rkyen las skyes pa'i phyir / /
bden par grub ste dper na gzhan dbang bzhin / /
phyi ma ltar na bden par ma grub phyir / /
gtan med 'gyur bas 'dogs pa'i gzhir mi rung / /
chos kun bden stong don dam mtshan gzhi ru / /
mi rung bden 'dzin bden par grub phyir ro / /
gnyis pa rang gi grub mtha' la 'gal ba spong ba la 'gal ba'i rtsod pa dgod pa dang / /
mi 'gal ba'i lan ston pa'o /
! /
dang po ni /
'o na gzhan dbang don dam du grub na / /
dgongs 'grel gzhung las bzlog ste gsungs pa dang / /
dbus mthar yongs grub gcig pur bshad pa dang / /
rgyan las don dam skye 'jig med pa dang / /
bsdu bar kun rdzob bshad pa 'gal zhe na / /
gnyis pa lan ni /
! /
bden gnyis 'jog tshul rnam pa gnyis gsungs ste / /
tha snyad bzhag @# / /
tsam kun rdzob byas pa dang / /
rang yul thun mong ma yin sdod lugs kyi / /
ngos nas grub par don dam 'jog tshul gcig /
rnam dag dmigs pa'i mthar thug don dam dang / /
gzhan dbang kun btags gnyis la kun rdzob tu / /
'jog tshul gnyis pa'i dbang du byas pa gnyis / /
'di ni gzugs so 'di ni skye ba zhes / /
thog ma med nas mngon brjod bag chags la / /
goms pa'i dbang gis 'jug gzhi der snang ba / /
sngon 'dzin mig shes rang dang des drang ba'i / /
dran shes yul du gyur pa'i 'jug gzhi dang / /
sngo po gzugs sogs rang gi bdag nyid kyi / /
gang gi ngos nas grub par snang cha rnams / /
rdzas dang don dam gnyis kar ma grub cing / /
de phyir sngon po rang 'dzin rtog pa yi / /
zhen gzhi yin pa'i cha yang sngar dang mtshungs / /
brjod med dngos po rdzas dang don dam ste / /
don dam grub cing gzhan la ma ltos par / /
rang gi ngo bo bzung du yod pa'i phyir / /
sgra brjod rigs kyi sgo nas rdzas yod bzhi / /
bstan pa dang ni rigs pas grub pa dang / /
don byed nus pa rang rkya thub pa ste / /
kun btus las bshad btags yod nyer gsum ni / /
thob dang 'du shes med pa'i snyoms 'jug dang / /
'gog pa'i snyoms 'jug 'du shes med pa ba / /
srog dbang rigs mthun skye rga gnas mi rtag /
ming tshig yi ge so so skye bo dang / /
'jug pa so sor nges dang 'byor 'brel dang / /
mgyogs dang go rims dus yul grangs tshogs pa'o / /
dbus mthar don dang thob dang sgrub pa gsum / /
yongs grub myang 'das mnyam bzhag ye shes sbyar / /
btags dang shes pa brjod pa'i kun rdzob gsum / /
kun btags gzhan dbang yongs grub rim pa bzhin / /
gsum pa la gnyis mdo sde rgyan las bshad tshul dbus mtha' nas bshad tshul lo /
! /
dang po ni /
ma 'ongs pa rnams ltos med mi skye zhing / /
'das pa de ni slar nas slar mi skye / /
da lta'ang skad cig gnyis par mi sdod cing / /
byis pas zhen ltar rtag bde gtsang bdag dang / /
gzung 'dzin rdzas gzhan ngo bor med pa la / /
dgongs nas ngo bo nyid med bstan pa yin / /
thog ma dang ni de nyid gzhan nyid dang /
rang gi mtshan nyid rang dang gzhan du 'gyur / /
kun nas nyon mongs pa dang khyad par la / /
skye ba med pa'i chos la bzod par zhes / /
dgongs gzhi brgyad la dgongs nas mdo sde las / /
mi skye'i chos la bzod pa thob ces gsungs /
! /
stong gzhi yang dag ma yin kun rtog blo / /
bzung 'dzin rdzas gzhan grub pas stong ba'i phyir / /
gang gi chos nyid bden par grub na yang / /
gnyis snang 'khrul pa'i sgrib byed dbang gis yin / /
gnyis pa la gnyis dgag bya sgro 'dogs rnams ngos bzung ba / /
de ji ltar 'gog tshul lo / /
dang po ni / /
gnyis pa sgro 'dogs la yang bdag 'dzin gnyis / /
dang po la yang kun btags [@#brtags etc throug+hout] lhan skyes gnyis /
gang dag rang rkya thub pa'i rdzas yod du / /
grub par 'dzin pa'i mtha' 'dzin dang po dang / /
grub mthas btags pa tsam la ma ltos par / /
de ltar 'dzin pa'i lhan skyes gnyis pa ste / /
chos kyi bdag 'dzin la yang rnam gnyis te / /
de yi zhen yul rigs pa'i dgag bya ste / /
'dir bstan sgro 'dogs lung gis 'gog pa'i yul / /
don smra gnyis la byang sar 'gog pa'i tshe / /
dgongs 'grel lung gi gnod byed ma drangs par / /
srid pa 'pho ba @# / /
don gyi sde tshan dang / /
ka tya'i bu la brtsams pa gsum gyis 'gog /
brda byang so skye'i sngon 'dzin mig shes la / /
sngon po sngon por snang dang don snang dang / /
'di ni ngo bo 'di ni skye ba zhes / /
tha snyad 'jug pa'i 'jug gzhir snang tshul gsum / /
snang tshul dang mtha' gnyis po don mthun dang / /
bar pa phyin ci log gi snang tshul yin / /
dang po rang mtshan phyi ma kun btags don / /
'on kyang mdo sde pa rnams gsum kar yang / /
rang ldog rtag kyang gzhi ldog 'jug gzhi der / /
rang gi mtshan nyid grub par 'dod ces gsungs / /
rnam bden lugs la snang tshul dang po de / /
'khrul pa'i bslad pa med pa'i dbang gis snang / /
rnam rdzun de yang 'khrul pas bslad par gsungs / /
gnyis pa la gnyis / /
dgag pa dngos dang de la rtsod pa spong pa'o /
! /
dang po ni /
gzugs sogs dngos rnams rang 'dzin rtog pa'i gzhir / /
rang gi mtshan nyid grub par 'gog pa'i tshe / /
byang sa bsdu ba gnyis su rigs pa gsum / /
sngon po lta bu gcig kyang du mar thal / /
gzugs dang kha dog du ma'i ming 'jug cing / /
de yang 'jug gzhir dngos dbang sgo nas phyir / /
brgya byin spyan stong ming gis ma 'dogs gong / /
med par 'gyur te 'jug tshul de yi phyir / /
gzugs phung mthong tsam nyid nas gzugs snyam du / /
'dzin par 'gyur te 'jug gzhir de yi phyir / /
gzhan yang bum pa'i dgag gzhir lto ldir ba / /
yin de rtog pas btags la ltos med 'gyur / /
bum pa'i 'jug gzhir bden par grub pa'i phyir / /
lto ldir bum par ma 'dogs sngon rol na / /
mthong tsam nyid nas bum par 'dzin par thal /
! /
'jug gzhir mtshan nyid dbang gis grub pa'i phyir / /
gang zag gcig la bzang ngan rna tshogs ming / /
'byung phyir de yang bzang ngan du mar thal / /
ming de 'jug gzhir bden par grub pa'i phyir / /
theg bsdus las gsungs rigs pa rnam pa gsum / /
chos de'i bdag nyid 'gal ba'i rig pa ni / /
lto ldir bum pa'i 'jug gzhir grub pa la / /
brda la gtan nas ltos pa med par thal / /
bum pa'i 'jug gzhir bden par grub pa'i phyir / /
don gcig bdag nyid 'gal ba'i rigs pa ni / /
brgya byin gcig kyang rgyud ni du mar thal / /
du ma'i ming gzhir bden par grub pa'i phyir / /
bdag nyid du mar 'dres par 'gal ba ni / /
shar nub nyer sbas gnyis kyang rgyud gcig 'gyur / /
ming gi 'jug gzhir bden par grub pa'i phyir / /
mdor na chos rnams rang 'dzin rtog pa'i gzhir / /
rang gi mtshan nyid dbang gis ma grub pa / /
rtogs pa'i gzung 'dzin gnyis med rnam rig lugs / /
'jug pa'i tshul yang de la brten nas kyang / /
sems kyi bdag nyid tsam du rtogs 'gyur te / /
dgag bya de snang ba yang gnas tshod kyi / /
ma yin mngon brjod sems kyi bags chags kyis / /
'khrul par rtogs nas med dang dngos po dang / /
ngo bo nyid du 'dogs dang bye brag gi /
khyad par 'dogs pa yongs su 'tshol ba bzhi / /
de rnams ji ltar rtog pa'i yongs shes bzhi / /
'tshol ba dang po ming gang don de la / /
bden med dpyod nas rnam rig 'jug tshul dang / /
gnyis pa phung khams rang ming 'jug pa'i gzhir / /
bden grub khebs par ma zad ming de yang / /
yid kyi brjod par shes pa gnyis pa'i don / /
'tshol ba gsum @# / /
pa brjod bya brjod byed gnyis / /
'bral ba tsam min don rnams brjod byed char / /
'jug gzhir mtshan nyid dbang gis ma grub pa'o / /
de ltar ming don 'bral bar khyad par ram / /
bye brag btags pa de las don gzhan du / /
gdags gzhir dngos dbang sgo nas mi 'jug pa / /
shes pa yongs su 'tshol ba bzhi pa'i don / /
de ltar 'tshol ba bzhi dang yongs shes bzhi'i / /
sgo nas yid shes rtog pa la ltos pa'i / /
bzung 'dzin rdzas gzhan khegs na dbang shes la / /
ltos pa'ang de ltar khegs pa 'gal zhe na / /
mi 'thad sngon po rang 'dzin rtog pa'i gzhir / /
bden par grub pa khegs na sngon po de / /
rang 'dzin dbang shes rdzas gcig sgrub phyir ro / /
'on kyang de nyid myong ba'i rang 'dzin la / /
rtog pa'i zhen gzhi yin pa mi snang kyang / /
ji skad bshad pa'i skyon de de la med / /
sgyu ma'i rta dang glang po rtog med la / /
mi snang mngon sum bsnyon par 'gyur ba'i phyir / /
phyi don dngos su 'gog byed gzhung la yang / /
theg bsdus nyi shu pa dang rnam 'grel dang / /
dmigs brtags tshad ma mdo sogs gzhung lugs mang / /
theg bsdus las gsungs phyi don 'gag pa'i tshul / /
brlan zhi gsher ba'i chu phor gcig la yang / /
las kyi dbang gi lha mi yi dwags gsum / /
rim bzhin bdud rtsi chu dang rnag khrag tu /
dmig nas gang la ji ltar snang ba ltar / /
ma grub don gyi dngos po gcig la yang / /
snang tshul tha dad snang ba tsam gyis phyir / /
'on kyang shes pa de yi dmigs yul du / /
snang ba mi 'gal 'das dang ma 'ongs kyang / /
da lta'i blo la ji ltar snang ba dang / /
khang mig chu ngur nyal ba'i gang zag gi /
rmi lam yul du glang chen snang ba dang / /
rab rib can la skra shad 'dzag snang bzhin / /
nyi shu pa las gsungs pa'i rdul phran cha med 'gog pa'i rigs pa ni / /
phyi don med de don smra khyod 'dod pa'i / /
phyi don brtsoms byed cha med rdul med phyir / /
phra rab rdul kyang cha shas drug can ni / /
min na shar la brten pa'i dbus rdul de / /
lho nub rdul gyi phyogs la brten dgos pas / /
shar rdul phra rab gcig gi go sar yang / /
lhag ma phra rab lnga po 'brel 'gyur phyir / /
ji tsam bsags pa'i rdul gyi gong bu yang / /
rdul phran phra mo'i tshad dang mnyam par 'gyur / /
chos kyi grags pas gzung 'dzin gyi mtshan nyid skye la 'dra ba 'gog pa'i rigs pa ni /
! /
don smra sngo sogs 'jal ba'i mngon sum de / /
phyi don 'dra ba'i sgo nas rig par 'jog /
mi rung khyab pa 'khrul bar 'gyur phyir dang / /
phyi don phra rags gang dang mi mtshungs pa / /
de phyir sngo 'dzin rnam shes rang nyid kyi / /
de ma thag rkyen sngon 'dzin snga ma des / /
bzung don byas nas myong ba ma yin te / /
de dang 'dra shing skyes pa ma yin phyir / /
dmigs brtags las gsung tshul ni /
! /
so skye'i mig mngon rdul phran mi snang phyir / /
mig dbang mig gi dbang po'i mngon sum gyi / /
@# / /
dngos rgyu yin kyang de yi dmigs rkyen min / /
rgyas par dmigs brtags rang 'grel rnams la ltos / /
gnyis pa de la rtsod pa spong ba la gnyis dgongs 'grel dang 'gal ba dang / /
gnod 'joms dang 'gal yang skyon med par bshad pa'o /
! /
dang po ni / /
bdag med rtogs pa'i shes rab bsgoms stobs kyis / /
dgra bcom thob kyang dman pa'i nyan rang rnams / /
'khor ba spangs kyang 'khor ba'i gzhi rtsa min / /
bden 'dzin 'khor ba'i rtsa bar gsungs phyir ro / /
gnyis pa ni /
! /
gnod 'joms bzhin du brtul po'i rjes 'brangs rnams / /
gzhan dbang stong gzhir byas nas chos bdag gis / /
stong pa'i med dgag yongs grub mi 'jog par / /
stong gzhi yongs grub kun btags gzhan dbang gnyis / /
gang yang ma yin gzhan dbang tsam zhig 'jog /
mi 'thad bdag 'dzin zhen yul ma phyung bar / /
tsher ma 'don bzhin spong ba min phyir ro / /
drang nges 'byed tshul sogs rgyas par gzhan las shes par bya'o / /
! / /
smras pa /
ris su ma chad mkha' mnyam 'gro rnams la / /
brtse ba'i ma smad lhag bsam 'od po ches / /
bstan 'gro'i phan bde'i pad tshal 'dzum pa'i gnyen / /
thub dbang smra ba'i nyi ma lham mer gsal / /
sngon dus nor 'dzin bu mo'i lto ba ru / /
mkhas mang blo gros ra bar ma chud pa'i / /
legs bshad yan lag brgyad ldan gang+ga'i rgyun / /
skyug mkhas drang song chen po tsong kha pa / /
khyod gsung legs bshad rin chen ma lus pa / /
gcig tu bsdus pa rnam dpyod nor bu'i phreng / /
'di ko blo gsal mgrin pa'i mdzes rgyan du / /
byed po bi shwa karmas sprul lam snyam / /
rnam rig gzhung gi dka' gnad phang 'gro'i rgyud / /
lung rigs ser rtses lan brgyar bsnun pa'i tshe / /
yid 'phrog tshangs pa'i sras mo dbyangs can ma / /
skyengs te slar yang rgya mtsho'i nang du yib / /
'dir 'bad legs par bshad pa'i bsod nams kun / /
mchod pa'i sprin du mi pham mgon la 'bul / /
nongs pa gang gyur brtse bas bzod bzhes la / /
dga' ldan chos kyi mdun sar drang du gsol / /
ces drang ba dang nges pa'i don rnam par 'byed pa'i bstan bcos legs par bshad pa'i snying po'i don bsdus blo gsal gzhon nu'i mgul rgyan zhes bya ba 'di ni / /
mkhyen ldan mkhas pa'i tshogs rnams spobs pa bskyed pa'i phyir dang / /
rang dang skal ba mnyam pa'i blo dman la la'ang phan pa'i bsam pas kun nas slangs te /
thams cad mkhyen pa dge 'dun rgya mtsho'i drang nges bka' 'grel gtso bor gzung /
mkhas pa'i dbang po 'jam dbyangs bzhad pa'i rdo rje dang /
se r+wa bka' chen rin chen don 'grub gnyis kyi legs bshad kyi legs cha blangs /
rje btsun bstan dar ba'i gsung gi tshig zin dang mi 'gal bar byas te snyoms las @# / /
sprul ming 'dzin pa blo bzang 'phrin las ye shes kyis sbyar ba dza yan+tu / /
! / /
rgyal gsung 'khor lo gsum gyi drang nges tshul / /
gsal bar ston pa'i mi pham bla ma'i gsung / /
spyi don legs bshad pad dkar phreng ba dang / /
de yi sdoms tshig blo gsal mgul rgyan bcas / /
rgyal bstan dpung du 'degs pa'i thugs bskyed can / /
skyabs mchog yang srid mchog sprul gang nyid dang / /
blo gsal 'dus pa'i tshom bu chab cig nas / /
yon sbyar brgya phrag 'phrul du bskyed srings dges / /
zab rgyas theg chen chos tshul de 'dzin mgon / /
lhan cig srid mthar mi nub mdzad 'phrin khyab / /
rig grol blo chen bye ba'i bshad sgrub kyi / /
'od snang srid zhi'i dgung mkhar rtag 'char shog /
dge bcu'i rtsibs stong 'bar ba'i rgyal thabs kyis / /
rdzogs ldan dpal bzhin skye kun bde dgas 'tsho / /
tshul 'dir rnam dkar 'du byed ji snyed kyang / /
dam chos 'dzin la byams mgon nyid bzhin shog /
ces pa 'di bzhin byams mgon mi yi rnam rol gnas lnga rig pa'i paN+Di ta chen po mkhas grub dge 'dun bstan pa dar rgyas dpal bzang po'i gsung drang nges rnam 'byed kyi spyi don legs bshad snying po padma dkar po'i phren ba dang /
de yi sdoms tshigs blo gsal gzhon nu'i mgul rgyan bcas blo gsal don gnyer can rnams la sman slad /
thub bstan nyin mor byed pa'i thugs bskyed phul du byung ba mtshungs med pha bong kha yang srid mchog sprul rin po che dang /
phar phyin 'dzin grwa spyi nas chab cig rgyu sbyar dpar bskrun mdzad pa'i smon tshig tu mkhan tshab dwag ming pas shar mar smon pa dge legs 'phel /
! /
oM aH gu ru badzra d+ha ra su ma ti kIrti sid+d+hi hUM hUMH / /
