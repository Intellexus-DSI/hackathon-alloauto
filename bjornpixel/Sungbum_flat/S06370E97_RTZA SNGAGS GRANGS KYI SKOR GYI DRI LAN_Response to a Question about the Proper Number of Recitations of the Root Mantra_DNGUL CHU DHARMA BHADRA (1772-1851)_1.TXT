! 'jam dbyangs bzhad pa'i 'khrid yig tu rtsa sngags gsung ba 'dug kyang grangs ji tsam bzla'i sal ga mi 'dug cing /
dbu mdzad blo bzang lags nas rtsa sngags zer ba gzhi nas mi 'ong gsung ba dang /
bla ma dbu mdzad lags nas rtsa sngags la grangs khri bzla dgos gsung ba sogs snang bas /
'dir na rtsa sngags yod med dang yod tshe grangs gsog dgos min ji ltar yin zhes pa la /
lan ni /
rje bdag nyid chen po'i sgrub thabs rnal 'byor dag rim las /
rtsa sngags sam 'phreng sngags ni rgyud 'di las yum bzhi dang khro bo dgu'i 'phreng sngags gsungs pa dang /
lhag ma'i 'phreng sngags rgyud gzhan las gsungs pa rnams yin te /
zhes lha lhag ma'i rtsa sngags rgyud gzhan nas 'byung bar gsungs shing /
a k+Shau b+h+yaH zhes pa mi bskyod pa dang mi 'khrugs pa gnyis ka la bsgyur du yod pas de gnyis don gcig pa la dgongs nas /
lcang skya'i gsang chen myur lam las kyang /
ting nge 'dzin sems dpa'i mthar nye snying /
snying po /
rtsa sngags kaM ka nis @# / /
rim pa ltar bskor ba /
zhes gtso bo'i rtsa sngags mi 'khrugs pa'i gzungs kaM ka ni yin par gsungs pas 'dir gtso bo la rtsa sngags nges par yod la /
las rung gi bsnyen pa'i skabs su rtsa sngags la grangs gsog byed na bla med kyi lugs la /
rgyal mchog bskal bzang rgya mtsho'i dbang don de nyid yang gsal snang ba rdo rje sems dpa'i zhal lung las /
'dus pa'i skabs 'dir yang gtso bo la 'bum 'khor rnams la khri khrag re /
bgegs mthar byed kyi 'phreng sngags khri bzla dgos la /
bzlas bya'i sngags ni nag po spyod pas /
dpa' bo'i snying po'i gsang sngags ni / /
khri khrag gsum du bzlas par bya / /
zhes snying po'i sngags la gsungs pa dang /
don yod zhabs kyis /
'jigs byed la snying po yi ge bcu pa 'bum bzla bar gsungs pa ltar /
rtsa sngags dang snying po gang rung gcig la grangs bsnyen byas pas chog par bzhed la /
nye snying gis go chod mi chod gsal bar bshad pa zhig ma mthong ngo / /
gsang 'dus la /
badzra d+h+r-i kra yi ge gsum dang sbrel ba'i snying po 'bum bzlas pas chog pa bzhi brgya lnga bcu pa'i dgongs pa'ang yin no / /
zhes gang gsungs pa ltar 'bum bzla dgos shing /
snying po la grangs gsog byed na rtsa sngags gtan nas ma bzlas kyang chad pa'i nyes pa med par 'dod pa lags /

