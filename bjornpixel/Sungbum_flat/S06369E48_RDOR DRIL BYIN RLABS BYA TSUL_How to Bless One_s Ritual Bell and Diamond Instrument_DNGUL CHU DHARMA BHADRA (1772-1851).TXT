! na mo gu ru many+dzu g+ho ShA ya /
rdor dril byin rlabs bya tshul la gsum /
rdor dril byin gyis brlab tshul /
rdor dril gzung tshul /
rdor dril gsor dkrol bya tshul lo /
dang po ni /
rdo rje ni thabs dang /
dril bu ni shes rab ste /
de gnyis ka'ang don dam pa'i byang chub kyi sems kyi rang bzhin no /
zhes pa ste /
rdo rje ni gzhi lam 'bras gsum gyi snang phyogs thabs kyi cha spyi dang /
khyad par rgyal ba'i thugs rgyud kyi bde ba chen po'i ye shes mtshon byed dang /
dril bu ni gzhi lam 'bras gsum gyi stong phyogs shes rab kyi cha spyi dang /
khyad par rgyal ba'i thugs rgyud kyi stong nyid rtogs pa'i shes rab mtshon byed yin te /
mdor na rdor dril gnyis ka'ang rgyal ba'i thugs rgyud kyi don dam pa'i byang chub kyi sems bde stong dbyer med kyi ye shes kyi rang bzhin du mos pa brtan po byed pa'o / /
gnyis pa rdor dril gzung tshul la gnyis /
rdo rje gzung tshul dang /
dril bu gzung tshul lo / /
dang po ni oM sarba ta tha ga ta sid+d+hi badzra sa ma ye tiShTHa e Sha stwaM d+ha ra yA mi /
hi hi hi hi hi /
hUM hUM hUM /
phaT swAhA /
zhes brjod pa dang mnyam du pad kor sngon du 'gro bas lag pa g.yas pa'i mthe bong dang ming med kyis rdo rje'i lte ba'i hUM yig gi g.yas g.yon nas skyor te thugs kar gzung ba ste /
sngags don ni /
oM rdo rje gsum dbyer mi phyed pa mtshon byed /
sarba thaMd /
ta thA ga ta de bzhin gshegs pa /
sid+d+hi badzra grub pa'i rdo rje /
sa ma ye dam tshig /
tiShTHa mnos pa /
a Sha staM 'di nyid /
d+ha ra yA mi gzung bar bya'o / /
hi lnga ye shes lnga /
hUM gsum sku gsung thugs gsum /
phaT gsal bar byed pa /
swA hA dbugs 'byin pa ste /
de bzhin gshegs pa thams cad kyi sku gsum ye shes lnga dbyer med pa'i bdag nyid du grub pa'i rdo rje'i dam tshig mnos pa 'di nyid gzung bar bya'o / /
zhes pa'o / /
gnyis pa dril bu gzung tshul ni /
oM badzra g+haN+DA hUM /
zhes brjod pa dang mnyam du lag pa g.yon pa'i mthe bong dang ming med kyis dril bu'i shes rab ma'i zhal @# / /
gyi g.yas g.yon nas skyor te dku g.yon par kha gyan la bstan nas gzung ba ste /
sngags don ni /
oM la sgra mdo las /
rim pa las ma 'das par phral bar bya'o /
zhes pa ltar mtshams sbyor phral na a u ma gsum yong pas sku gsung thugs kyi rdo rje gsum mtshon /
I yi ge u'i yi ge la o ste pha rol 'ang dbye'o / /
zhes dang /
ma gsal byed la rjes su nga ro'o / /
zhes pa ltar /
mtshams sbyar ne oM yig gcig tu 'gyur pas rdo rje gsum dbyer me phyed pa mtshon /
badzra rdo rje /
g+haN+DA dril bu /
hUM gi U bya sgrub /
ha'i lus sor rtog /
de'i mgo bo mnyam nyid /
zla tshes me long /
thig le nad dang bcas pa chos dbyings ye shes mtshon byed de /
sku gsum ye shes lnga dbyer med pa'i bdag nyid can gyi rdo rjes mtshan pa'i dril bu gzung ba'i don no / /
gsum pa rdor dril gsor dkrol bya tshul la gnyis /
rdo rje gsor tshul dang /
dril bu dkrol tshul lo / /
dang po ni /
rdo rje sems dpa' la sogs pa rnams mnyes par bya'o / /
snyam du bsams nas /
hUM yig brjod pa sngon du 'gro bas| sems can rmongs dang 'bral ba yi / /
rdo rje gsor ba mdzes pa yis /
rnam thar chos kyi bya ba ste /
spro dang bcas pas rdo rje bzung /
hUM hUM hUM /
ho ho ho /
zhes brjod cing rdo rje gsor bar bya 'os zhes pa ste| rdo rje'i mtshon don bde ba chen po'i ye shes rang rgyud la bskyed nas rdo rje sems dpa' la sogs pa'i sangs rgyas thams cad mnyes par bya'o /
snyaM pa'i sgo nas ye shes lnga mtshon pa'i hUM yig ring po glur blangs te /
sems can rnams rgyu rmongs pa ma rig pa dang 'bral ba'i bde stong gnyis su med pa'i ye shes kyi rdo rje gsor ba ste rang rgyud la bskyed pa ni mdzes shing bzang ba yin la /
des sems can rnams 'bras bu 'khor ba'i sdug bsngal las rnam par thar ba ni chos thams cad kyi gnas lugs rtogs pa'i bya ba 'am 'bras bu yin te /
de'i phyir spro ba shugs drag po dang bcas pa'i sgo nas mtshon bya mtshon byed kyi rdo rje gzung bar bya'o snyam du /
rdo rje gsum phan tshun dbyer mi phyed pa mtshon pa'i hUM gsum dang /
chung 'bring che gsum gyi sems can 'khor ba las sgrol ba mtshon pa'i ho gsum brjod pa'i tshe /
rdo rje byad nas brtsams te phyogs mtshams brgyad du g.yas skor du gsor ba'o / /
gnyis pa dril bu dkrol tshul ni /
de nas rdo rje g.yas kyi dkur bzung la /
oM badzra d+harmA ra Ni ta pra ra Ni ta saM pra ra Ni ta sarba bud+d+ha k+She tra pra tsa li na pradz+nya pA ra mi tA nA da swa b+ha wa badzra sa twa hr-i nga ya san+to Sha Ni hUM hUM hUM ho ho ho swAhA /
zhes brjod cing dril bu'i nang gi phyogs brgyad du lce bskyod pas dkrol bar @# / /
bya'o| |zhes pa ste /
oM sngar bzhin /
badzra rdo rje ste spros pas mi phyed pa'i stong nyid /
d+harma chos /
ra Ni ta sgrogs pa /
phra ra Ni ta rab tu sgrogs pa /
saM pra ra Ni ta kun tu rab tu sgrogs pa /
sarba thams cad /
bud+d+ha sangs rgyas /
k+Shetra zhing /
pra tsa li ne rab tu g.yo ba /
pra dz+nyA shes rab /
pA ra mi tA pha rol tu phyin pa /
nA da sgra /
swa b+ha we rang bzhin /
badzra rdo rje /
sa twa sems dpa' /
hra da ya thugs /
san+to Sha Ni kun tu mnyes pa /
hUM gsum dang ho gsum dang swAhA rnams sngar bzhin te /
sangs rgyas kyi zhing thams cad rab tu g.yo bar byed pa'i shes rab kyi pha rol tu phyin pa'i rang bzhin stong pa nyid kyi chos kyi sgra chung 'bring che gsum sgrogs /
rab tu sgrogs /
kun tu rab tu sgrogs pas chung 'bring che gsum gyi sems can rnams sku gsung thugs kyi rdo rje gsum dbyer mi phyed pa'i go 'phang la bkod nas rdo rje sems dpa' thugs kun tu mnyes par bya'o / /
zhes pa ste /
mthar rdor dril dang ldan pa'i 'khyud rgya bya bar gsungs so / /
'di yang rje d+harma b+ha dra'i gsung ngo / /

