oM bde legs su gyur cig /
lhag bsam rnam dag bya lam yangs pa'i gzhir / /
sdebs legs tshig gi rgyu skar 'phreng bkod nas / /
'od dkar can khyod bdag gis mdzes par bya / /
bdag blo'i ku mud khyod kyis rgyas par mdzod / /
dri med 'od stong ldan bzhin gsal ba'i thags / /
skyon bral tshangs pa'i dbyangs ltar snyan pa'i gsung / /
lhun stug gangs ri'i rtse 'dra'i sku mnga' ba / /
lhag pa'i lha mo khyod la phyag 'tshal lo / /
ma rig mtshan mo'i grogs kyis 'gro rnams kyi / /
blo gros pad tshal zum par byas pa'i tshe / /
mi shes zla 'od bskyed phyir khyod kyi sku / /
sngon med 'od stong ldan 'di bstan nam snyam / /
'bum phrag glog 'phreng 'khyug 'dra'i spyan rtsa dmar / /
gangs ri tshar du dngar lta'i mche ba gcigs / /
gnam lcags 'bar ba lta bu'i 'od 'phro ba / /
dpa' mo khyod kyis srid gsum g.yo bar mdzad / /
rnam pa du mar snang ba'i kun rdzob dang / /
rang bzhin ci yang mi dmigs don dam ste / /
chos kun bden pa gnyis su 'doms pa'i phyir / /
mdzes pa'i spyan gnyis ldan la phyag 'tshal lo / /
bdag lta'i rtsig pa stug pos kun nas bskor / /
ma rig thibs pos bar mtshams med par dkrig /
'khor ba'i khang bzang byis pa 'brid pa'i gnas / /
kun nas 'jig phyir g.yas na rdo rje bsnams / /
srid pa'i btson rar 'gro 'di thar med pa'i / /
mngon zhen lcags sgrog dam pos 'ching byed pa / /
nyon mongs bdud kyi mgo bo sngon med pa'i / /
ye shes mtshon gyis bcad nas g.yon na 'dzin / /
rgal dka' srid pa'i mtsho las sgrol ba'i gru /
bde chen thar pa'i thang la bgrod pa'i thabs / /
thabs shes rang bzhin brkyang bskum zhabs gnyis kyis / /
pad nyi'i steng du gdug pa'i ro la brdzis / /
nyes bral khyod sku kun nas mdzes pa ni| |cha shas yongs su rdzogs pa'i zla rgyas sam / /
nyi shar 'od kyis mdzes pa'i gangs ri bzhin / /
rin chen du ma'i 'od kyis lham me ba / /
rin chen rus pa'i rgyan gyis mdzes pa khyod / /
mkha' la chu 'dzin phreng ba 'khrigs pa'am / /
rnam pa du mar bkra ba'i 'ja' tshon ltar / /
ma 'dres gsal bar snang yang ngos gzung bral / /
dpag med yon tan du ma'i dpal gyis mtho / /
lta bas mi ngoms brjid pa khyod kyi sku / /
mthong bar gyur tshe lhun po ngo tsha nas / /
gting yangs rgya mtsho'i nang du zhugs pa 'dra / /
'gro ba'i nyes tshogs ljan ljin 'khrud pa'i chu / /
yan lag drug cu'i dpal mnga' khyod kyi gsung / /
'di thos gyur cho gang+gA yid zhum nas / /
ngal ba med par rgya mtshor snyegs sam snyam / /
ji snyed shes bya'i gnas rnams ma lus pa / /
ji bzhin ma 'dres gsal ba khyod thugs la / /
ji tsam 'bad kyang @# / /
'gran par ma bzod nas / /
rta ljang can de phyogs rnams kun tu bros / /
bdag gi lhag pa'i lha mo rje btsun ma / /
khyod kyi yon tan ma lus sus brjod nus / /
de lta na yang yon tan rgya mtsho las / /
chu thigs tsam zhig blangs te khyod la bstod / /
de ltar lhag pa'i lha mo khyod bstod pas / /
don mthong blo gros mig dang bral ba'i mthus / /
srid pa'i btson rar lhung ba'i mgon med bdag /
thar pa'i grong khyer mchog tu bkri bar mdzod / /
lta ngan dbang gis yang dag lam stor bas / /
'khor ba'i gcong rong gting zab dag tu lhung / /
thar dka'i gnas 'dir 'khod pa'i lus can rnams / /
stobs ldan khyod kyis brtse bas bsgral du gsol / /
las nyon mi mthun rlung gis drag tu bdas / /
sdug bsngal rtsa ba skye ba'i chu srin khar / /
rang dbang med par 'phen pa'i ma rig pa / /
brtse ldan khyod kyis rtsad nas bcad du gsol / /
dmigs med thugs rje'i chu gter chen pos brlan / /
'gro ba'i bde legs ma lus 'byung ba'i gzhi / /
blo yi rgud pa sel ba'i yid bzhin nor / /
kun la bu sdug ltar dgongs ma khyod kyis / /
daM pa'i 'byor pa shes rab nor gyis dbul / /
mkhas pa'i mdun sar bgrod pa'i bde bas phongs / /
ma rig sbubs su tshud pa'i nyam thag la / /
rab 'byams ye shes snang ba bskyed du gsol / /
zug rdu kun sel sngon med sman pa khyod / /
ma rig ling tog stug pos 'gro rnams kyi / /
blo gros mig bsgribs yal bar 'dor gyur na / /
khyod thugs kun la brtse ba'am ming du zad / /
'on te gzhan blo'i rab rib sel ba'i thabs / /
mi shes shes kyang sel bar mi nus na / /
da ni khyod kyis ma lus mkhyen pa dang / /
'phrin las nus pa'i tshul de'ang bdag gis 'khums / /
gang tshe bu sdug nyam nga'i lam 'gro ba / /
brtse ba'i ma yis bzlog par mi byed na / /
de tshe de la de bas brtse ba'i mgon / /
gzhan pa gang gis de la skyob par byed / /
blo ldan gang gis khyod sku dran byed cing / /
gdung ba'i shugs kyis tshul 'dis bstod byed pa / /
de yi mi shes mun pa skad cig la / /
khyod kyi thugs rje'i shugs kyis mthar byed shog /
ces rje btsun ma shes rab gsal byed ma'i bstod pa 'di ni / /
sde snod 'dzin pa nyi ma seng gis bskul ba'i don du yul byang phyogs kyi rgyud du byung ba'i snyan dngags mkhan shar tsong kha pa blo bzang grags pa'i dpal gyis sbyar ba'o / /

