@# / /
bsnyen yig dngos grub rgya mtsho zhes bya ba bzhugs so / /
@# / /
bla ma dang yi dam gyi lha dbyer ma mchis pa'i zhabs la phyag 'tshal lo / /
'dir yi dam lha'i bsnyen bsgrub byed tshul 'chad pa la /
spyir bshad pa dang /
rdo rje 'jigs byed chen po'i bsnyen pa byed tshul bye brag tu bshad pa dang /
zhar byung gzhan bshad pa'o / /
dang po ni /
dpal gsang ba 'dus pa lha so gnyis pa /
rdo rje 'jigs byed lha bcu gsum ma /
'khor lo sdom pa lha drug cu re gnyis pa lta bu bla med kyi rgyud /
kun rigs rtsa ba'i lha so bdun ma lta bu rnal 'byor rgyud /
rnam snang mngon byang lta bu spyod rgyud /
tshe dpag med lha dgu lta bu bya rgyud nas bshad pa'i dkyil 'khor gang yang rung ba cig gi lha'i bsnyen pa byed pa la /
lam thun mong bas rgyud sbyar ba sngon du btang nas /
dkyil 'khor der 'jug pa dang dbang bskur thob pa sngon du 'gro dgos te /
dper na bu med pa'i khyim pa 'byor ba gzhan ji ltar yod kyang rang nyid shi ba dang khyim de 'dzin mkhan rang gi rigs rgyud med pas stong pa lta bur 'gyur ba dang /
pi wang shing dang bags pa sogs gzhan thams cad tshogs kyang rgyud med na rdung du mi rung ba bzhin /
dbang ma thob na sngags bzlas pa dang /
lha bsgom pa sogs kyis kyang dngos grub khyad par can 'thob par mi 'gyur ba'i phyir /
dpal sangs rgyas thod pa'i rgyud las /
dper na bu tsha med pa'i khyim /
shi ba tsam gyis stong pa nyid /
de bzhin dbang dang bral na ni /
ye shes kun gyis stong pa nyid / /
dper na pi wang sbyor kun tshogs / /
rgyud dang dral na rdung mi rung / /
de bzhin dbang dang bral na ni / /
sngags dang bsam gtan 'grub mi 'gyur /
zhes gsungs /
de ltar dbang mthob par bsnyen sgrub byas kyang dngos grub khyad par can 'thob pa med pa ni bye ma skam po btsir ba la mar ram snum 'byung ba med pa dang 'dral /
slob dpon gang zhig gis rang nyid kyis rgyud lung 'chad shes pa'i nga rgyal lam de rgyu mtshan du byas nas dbang mthob pa la rgyud dam man ngag 'chad par byed pa dang /
dbang mthob par rgyud mnyan pa dang man ngag thob pa'i slob mdas rgyud don shes shing man ngag de'i don nyams su blangs pas dngos grub phra mo thob tu zin kyang de'i dra' slob dpon dang slob ma gnyis ka shi ma thag dmyal bar 'gro ba'i nyes pa chen po 'byung ste /
rgyud phyag chen thig le las /
dbang med na ni dngos grub med /
bye ma ba rtsir la mar med bzhin /
gang zhig rgyud lung da rgyal gyis /
dbang bskur med bar 'chad byed pa /
slob dpon slob ma shi mthag /
dngos grub thob kyang dmyal bar 'gro /
zhes dang /
rgyud rdo rje 'phreng ba las /
yang dag dbang bskur gyis dben na / /
sgrub pos rgyud kyi don shes kyang / /
slob dpon slob ma mtshungs par ni / /
mi bzad dmyal ba chen por 'gro / /
zhes gsungs pas so / /
de ltar dbang thob na yang thob pa tsam gyis mi chog par rang gis gang khas blangs pa'i so thar gyi sdom pa dang byang sems kyi sdom pa srung ba gzhir byas kyi steng du /
bla med dang rnal 'byor rgyud kyis dbang gang yang rung ba zhig thob na sngags kyi sdom pa dang dam tshig thams cad srung dgos la /
de gnyis gang yang mthob par bya spyod kyi dbang gang yang rung bzhig thob pa yin na sngags sdom srud rgyu med kyang sngags kyi dam tshig legs par srung ba zhig dgos te /
mnyam sbyor gyi rgyud las /
dkyil 'khor du ni ma zhugs shing / /
dam tshig rnams ni spangs pa dang / /
gsang ba'i de nyid mi shes pas / /
bsgrub kyang ci yang mi 'grub @# / /
po / /
zhes gsungs pas so / /
gzhan yang byang chub kyi sems la blo ma sbyangs pa dang /
rgyud dang man ngag la yid mi ches par the tshom za ba dang /
dam tshig dang sdom pa rnams rgyal bas gsungs pa'i bka' bzhin du srung bar mi byed pa dang /
lha dang bla ma la dad pa brtan po med pa'i skyon bzhi po gang rung dang ldan na yang skal pa brgya phrag tu bsnyen sgrub la brtson par byas kyang mi 'grub pas| byang chub kyi sems man ngag bzhin du sbyangs nas blo 'byongs pa dang /
rgyud dang man ngag la yid ches nas the tshom dang yid gnyis med pa dang /
rgyal bas 'jug ldog gi bslab pa bcas pa'i dam tshig dang sdom pa rnams ji skad gsungs pa'i bka' bzhin du mi 'da' bar srung ba dang /
bsgrub bya'i lha dang de'i dbang lung man ngag rang la ster ba po'i slob dpon la dad pa brtan po bzhi dang ldan pa cig dgos te /
rgyud rdo rje rtse mo las /
skal pa brgya phrag dag tu ni /
ji snyed mngon par brtson byas kyang / /
gang zag bzhi ni 'jig rten tu / /
bsgrub kyang 'grub par yongs mi 'gyur / /
byang chub sems ni ma skyes dang / /
the tshom ldan pa nyid dang ni / /
bka' bzhin du ni mi byed pa / /
dad pa med nyid 'grub mi bgyur /
zhes gsungs pas so / /
de la bsnyen pa zhes pa ni / /
rang gi thob bya'am sgrub bya'i lha de dang khad nye bar byed pa ste /
myur du thob byed kyi thabs cig la zer ba yin pas /
gsang ba 'dus pa'i rgyud phyi ma las /
thun mong mchog gi dbye ba yis / /
bsnyen pa rnam pa gnyis su 'dod / /
tha mal ba ni rdo rje bzhi / /
mchog ni yan lag drug gis so / /
zhes gsungs pa ltar bla med ltar na rim gnyis kyi rnal 'byor dang /
rnal 'byor rgyud man chad ltar na mtshan bcas mtshan med kyi rnal 'byor thams cad la bsnyen pa zhes bya bas bskyed rdzogs dang rnal 'byor gnyis kyi khrid dang bshad pa sogs la sbyangs te tshul bzhin du bsgom par byed pa ni /
bsnyen pa byed pa yin| de ltan yang snying po mdor bsags las /
dkyil 'khor mchog gi slob dpon gyis /
sngon du bsnyen pa la 'bad nas / /
de nas dkyil 'khor de nyid ni / /
shin tu dul bas brtag par bya / /
lha ni mnyes par ma byas na / /
bdag nyid rnam par sun 'byin yin / /
zhes bsnyen pa sngon du ma song bar dbang dang rab gnas sogs byas na rang gis rang la gnod pa byed pa yin pas /
lha mnyes par bya ba la sogs pa'i don du bsnyen pa la 'bad dgos par gsungs pa dang /
rnam snang mngon byang gi rgyud las kyang /
ye shes rlabs po che'am ni /
yang na mngon shes lnga po dang /
rig sngags 'chang 'gyur dngos grub dang /
tshe ring gzhon nur 'gyur ba gang / /
gal te thob par 'dod na ni / /
ji srid 'di ni ma bsnyen par / /
de srid thob par mi 'gyur ro / /
zhes ye shes rlabs po che ste thams cad mkhyen pa'i ye shes /
mngon shes lnga'am /
rigs sngags 'chang gi dngos grub dang tshe ring ba sogs kyi dngos grub gang dang gang thob par 'dod na yang bsnyen pa sngon du ma byas par mi 'thob ces /
rgyud sde gong 'og thams cad las sngon du bya ba gal che bar gsungs pa'i bsnyen pa ni /
dkyil chog rdo rje 'phreng ba las /
thams cad mkhyen pa'i lam shes pas /
sngon du bsnyen pa tshogs sog cing /
bgegs ni rnam par nyams byed na /
bsnyen pa med pas dngos grub med /
de phyir rim gnyis de nyid rig /
dben par yang dag gnas nas ni /
lha yi @# / /
'khor lo bskom par bya / /
skyon de yi gsang sngags bzlas /
. /
'khor lo'i gtso bo'i 'bum bzlas shing / /
yang na rang gi lha yi 'bum / /
dkyil 'khor ba yi khri yin te / /
'di ni sngon du bsnyen par brjod / /
ces bla med ltar na rim pa gnyis kyi lam gyi rnam bzhag shes pa'i gang zag gis dben pa'i gnas su thog mar lha'i dkyil 'khor bsgom ste de rjes sngags bzla bar gsungs shing /
sngags rim las kyang /
thun bzhi'i rnal 'byor la 'bad pa'i sgo nas lha'i nga rgyal dang gsal snang sgrub pa ni bsnyen pa'i gtso bo yin te /
'di ji ltar bya ba rgyas par bskyed rim gyi skabs su bshad par bya'o / /
zhes sngon du bya ba'i bsnyen pa la'ang lha'i nga rgyal dang gsal snang bsgrub pa gtso bo yin par gsungs pa dang /
legs grub kyi rgyud las kyang / /
rigs dang rang bzhin mthu rnams dang / /
las kyang rnam par dpyad nas ni / /
rang gi yid dang mthun pa yi / /
gsang sngags la ni bsnyen pa brtsam /
zhes /
rigs gsum gyi dkyil 'khor du dbang thob pa /
byang sems kyi sdom pa dang sngags kyi dam tshig dang ldan pa /
bsnyen pa ji ltar bya ba'i rim pa lha bsgom pa dang bzlas pa byed tshul sogs la mkhas pa /
yid dang mthun pa'i gnas dang sgrub grogs sogs tshang bar byas nas sngon du bsnyen pa bya zhes gsungs pas rgyud sde rang rang gi lha bsgom tshul shes par byas nas lha bsgom pa dang sngags bzla ba sbel mar byed pa'i bsnyen pa byed dgos pas lha bsgom tshul ni sgrub thabs dang skyed rdzogs sogs las shes par bya /
sngags bzla tshul la bgrang 'phreng ni bla med ltar na sam b+hu Ta'i rgyud las /
shel dang nya phyis mu tig dang /
khams ni dkar po la sogs gzhan / /
zhi ba'i las la khyad par du / /
phreng ba yi ni mtshan nyid do / /
gser dang dngul dang zangs dag dang / /
padma'i sa bon khyad par du /
rgyas pa la ni 'phreng ba nyid /
rnam par mkhas pas bgrang bar bya / /
gur gum la sogs dri sogs kyis /
dri ni thams cad khyad par du /
bsgrubs shing ril bu byas nas ni /
dbang la yongs su rab tu grags /
ru ra k+sha dang lung thang dang /
de bzhin skyes pa'i rus pa nyid /
drag po'i las la sbyar ba bya /
zhes dang /
zhi rgyas dbang dang mngon spyod la /
po de tse ni las kun byed /
ces gsungs pa ltar gyi rgyud dang /
yang de nyid las /
sngags kyi sgrub pa lnga bcu ste /
dbang la de yi phyed nyid do / /
brgya phrag gcig ni zhi ba la /
de bzhin rgyas la lhag pa brgyad /
mngon spyod la ni drug cu nyid /
khyad par du ni las la sbyar /
zhes khyad par gyi las dang rjes su mthun pas las thams cad pa'i sngags sgrub pa'i don du phreng rdog gi grangs lnga bcu bya ba sogs grangs dang /
rgyud rdo rje mkha' 'gro las /
gser gyi skud bas brgyu bar bya /
las rnams kun byed dge ba yin| yang na ras bal skud pa ni /
bu mo gzhon nu gzugs mdzes shing /
yan lag shin tu rdzogs pa dang /
blo gros ldan zhing dag 'jam smra / /
de yis bkal ba'i skud pas brgyu /
sngags kyi dngos grub grol bar 'gyur /
zhes 'phreng thag dang /
saM b+hu Ta las /
'phreng ba kun gyis dgra bcom pa /
mchod rten steng du rab tu brtag /
mchod rten chos kyi dbang po'i phyir /
steng du yang ni chos kyi dbyings / /
zhes 'phred rdog rnams dgra bcom par mos pa dang /
mdo 'dzin chos sku dang /
de'i steng du tog chos kyi dbyings ngo bo nyid skur mos pa bya dgos tshul dang /
lag mthil @# / /
nyi ma bsam nas ni / /
dbyangs yig dang po la sogs pa / /
lag pa'i dbus su rnal 'byor bas / /
bsgom zhing bdud rtsi yi ge'i nang / /
'od zer 'phros pa du ma dang / /
kha dog dkar po bsam nas ni / /
sor mo rdo rje rtse mo ste / /
g.yon pa padma 'dab mar bsgom / /
padma rdo rje snyom 'jug pa'i / /
kha sbyar dbus su 'phreng bzhag la / /
kun gyi de nyid bsgom bya zhing / /
phreng ba byin gyis rlabs par bya / /
zhes dang /
saM b+hu Ta las /
phyogs dang 'tshams ni brgyad rnams kyi / /
dbus su dgu ba sangs rgyas kyi / /
lta ni dgu sogs sra dbul / /
lha dgus byin gyis brlab par bya / /
zhes 'phreng ba dang phreng thag byin rlabs byed tshul dang /
rdo rje mkha' 'gro las / /
zhi ba la ni 'dzub mor bzhag /
rgyas la gud mor dgal bar bya / /
dbang du bya la srin lag gsungs / /
mtha' mal ni mngon spyod bya / /
mthe bod lcags kyur byas nas ni / /
lha rnams thams cad 'grub par bsam / /
shin tu mnyam gzhag sngags bzlas na / /
'grub 'gyur 'dir ni the tshom med / /
ces 'phreng ba'o dren pa'i tshe sor mo gang la dag la ba dang gang gis 'dren pa'i dmigs pa dang bcas pa rnams gsungs pa ltar skabs dang sbyar /
rgyud sde 'og ma ltar na phreng ba'i rgyud de bzhin gshegs pa'i rigs la bo de tse| padma'i rigs pa padma'i snying po / /
rdo rje'i rigs la ru rak+Sha mchog dang ma 'byor na lung thang dang dung dang shel dang mu tig dang /
byi ru dang nor bu dang bso dang kham ba las byung ba dang sa bon sna tshogs pa yang rung bar legs grub las gsungs shing /
zha nye dang zangs dang mkhar ba yang rung bar dpung bzang las bshad /
grangs ni stong rtsa brgyad dam /
brgya rtsa brgyad dam /
nga bzhi'am /
nyer gcig gang yang rung ba bu mos bkal ba'i skud pa sum sgril la brgyus te /
lha rnams mchod pa byas nas 'phreng ba snyim par bcug la /
bla ma dang lha la phyag byas nas rigs gsum gyi sngags gang yang rung ba brgya rtsa brgyad bzlas te byin gyis brlabs par gsungs pa ltar bya /
bzlas pa'i dmigs pa ni bla med ltar na /
rdo rje'i bzlas pa /
mo bo'i bzlas pa /
khyogs kyi bzlas pa /
khros pa'i bzlas pa /
gong bu'i bzlas pa /
dam tshig gi bzlas pa ste drug las /
dang po ni /
sngags kyi tshig dag tu mi brjod par yid bzlas byed pa /
gnyis pa ni snying po sogs drag tu brjod pa ste snying po sogs gsum gyi bzlas pa /
gsum pa ni rang gi thugs ka'i sa bon las sngags kyi phreng ba thog nas gsang gnas kyi rdo rje'i rtse nas yum gyi padmar zhugs pa yang song nas lha mo'i zhal nas rang gi zhal du zhugs thugs ka'i sa bon la thim nas yang sngar bzhin 'khor bar dmigs nas bzla ba dang /
yang chos thams cad mnyam pa nyid kyi nga rgyal gyis sngags 'phreng rang gi zhal du zhugs pa rdo rje nas thon padmar song ba rtsa dbu ma las gyen tu byung ste yum gyi zhal nas rang gi zhal du zhugs nas 'khor bar bsgom zhing yi ge lhod cing zhi ba'i 'phreng sngags bzlob /
yang dang por yum gyi zhal nas rang gi zhal du zhugs nas sngar bzhin 'khor bar bsgom pa gsum rtsa sngags kyi bzlas pa /
bzhi pa ni /
dang po yum gyi zhal du zhugs nas sngar bzhin 'khor ba yi ge rnams sdug cing rtsub ba'i rnam pa can bzla ba yang rtsa sngags kyi bzlas pa /
lnga pa ni /
thugs ka'i sa bon la sngags rnams mgo gyen bstan zlum por bskor ba mar me'i 'phreng ba bzhin du yid kyis bkod de sems kyis bris pa bzhin 'od zer 'bar bar bsam nas zlob /
drug pa ni /
thugs ka'i sa bon la snying po dang nye snying gis bskor ba las dkyi @# / /
'khor ba'i lha'i tshogs sam 'od zer spros te 'gro ba'i don byas nas sngags dang lhan cig tu 'phreng ba'i skud pa 'dren pa'i tshul gyis 'jug pa'i rlung gis snying po'i sa bon la gzhugs cing lha so so'i sngags brjod pa rdzogs pa na slud par bsam nas zlo ba ste 'di gnyis gsum ka'i bzlas pa'o / /
rgyud sde 'og ma ltar na /
yi ge'i gzugs la dmigs pa'i bzlas brjod dang /
yi ge'i sgra la dmigs pa'i bzlas brjod gnyis /
dang po la mdun gyi lha'i thugs ka'i yi ge'i gzugs la dmigs pa dang /
rang gi snying ka'i yi ge'i gzugs la dmigs pa gnyis /
gsum po de re re la shub bu'i bzlas pa dang yid bzlas gnyis gnyis yod par bshad cing /
sngags phreng las 'od zer 'phros pas sangs rgyas mchod pa dang /
sems can gyi don byed par dmigs pa yang bshad do / /
bzlas pa'i tshe myur bul dang sgra che chung sogs ji ltar bya ba ni dpal 'bras rdo rjes /
gsal bar zhes pa ni gug skyed dang tshig dang yongs su ma bral ba ste /
ring bar ma yin /
dal bar ma yin /
dbugs rdub pa dang 'byin pas kyang gnod par ma gyur ba dang /
dbang po dang rtsol bas bskyod pa'i sgra che nyam yin pa ste /
zhes gsungs shing /
dpung bzang gi rgyud las /
bzlas brjod byed tshe mi myur mi dal zhing /
sgra cher ma yin ha cang chung bas min| smra zhing ma yin gzhan du g.yeng bzhin min /
gug skyed gla dkor tshag rnams nyams pas min /
zhes gsungs pa ltar bya dgos la yang de nyid las /
le lo 'dod chags mi dger ldan pa'i sems /
gang dang gang du g.yeng zhing rgyu bdag /
de dang de nas myur du bzlog nas ni /
gsang sngags yi ge mchog la legs par sbyar /
zhes gsungs pa ltar yid gzhan du ma yengs par bya dgos te /
gdong drug gi rgyud las /
gzhan du mi 'gro'i sems kyi ni /
de lta'i tshul du bzlas pa bya /
yul gzhan blo ni 'gro ba yis /
skal brgyar bzlas kyang 'bras mi 'byin /
zhes gsungs /
sngags kyi kha dog ni lha dang mthun par bya ba'am /
lha dbang du byed pa'i bsnyen pa la dmar por bya la /
las kyi dmigs gsal can la ched du dmigs nas byed na /
sdig pa /
sgrib pa /
nad rims gdon /
bgegs /
bar chad /
rmi lam ngan pa /
mtshan mngon pa /
bkra mi shis pa sogs zhi bar bya ba'i ched du dkar po / /
lung rtog gi yon tan /
shes rab /
tshe dang /
bsod nams dpal dang 'byor ba sogs rgyas pa'i ched du ser po / /
lha dang mi'i 'grob dband du bsdu ba'i ched du dmar po / /
bla ma dang dkon mchog bstan pa dang sems can yongs la gnod cing 'chi bar byed pa'i bsgral ba'i zhing bcu /
gzhan yang gnod byed kyi dgra bo dang gdon 'gegs sogs drag pos tshar gcod pa'i ched du nag po bsam pa dang 'od zer kyang de dang 'dra /
sngags kyi grangs ni /
dbang dang ba gnas sogs bya ba la sngon du bsnyen pa byed pa'i tshe bla med la 'phreng ba'i lung gong du drangs par 'khor lo'i gtso bo'i 'bum bzlas shing zhes thad kyi 'khor gyi gtso bo'i sngags 'bum bzla ba dang /
yang na rang gi lha yi 'bum /
zhes pa rang gis dbang zhu ba'i tshe me tog gang la phog pa'i lha de'i sngags 'bum bzla ba gad mar can /
dkyil 'khor ba yi khri yin te /
zhes pa dang gang gi bsnyen pa byed pa'i dkyil 'khor de'i 'khor gyi lha rnams kyi sngags khri tshe re bzla bar gsungs pa bzhin rgyud brtag gnyis las kyang /
dkyil 'khor bdag po'i bzlas pa 'bum /
dkyil 'khor ba yi de bzhin khri /
zhes gsungs shing /
de bzhin tshad ldan gzhan mang pos kyang bshad pas de bzhin du @# / /
bya la bzlas bya'i sngags ni grub chen nag po spyod pas dpa' bo'i snying po'i gsang sngags ni /
khri phrag gsum du bzlas par bya /
zhes dang /
phyed bcas bzhi brgya pa las kyang /
'byin pa de nyid gsum dang spel /
zhes 'jam rdor la brdza d+h+ri ka la sogs pa'i 'byin sngags 'bru gsum dang spel ba /
bsnyen pa'i dus kyi bzlas bya'i sngags su gsungs pa dang /
don yod zhabs kyis 'jigs byed kyi yi ge bcu pa'i snying po 'bum phrag gcig bzla bar gsungs pas snying po la bya'o / /
gtso bo la zhal du yod dang 'khor gyi lha thams cad kyis 'don par mos na de gnyis kyi 'gyur yod par gsungs te /
'khrul spongs las /
zhal thams cad dang lha mo'i zhal thams cad nas sngags 'don par mos pa bya'o / /
'di nyid ni lha mo thams cad kyi bzlas pas rang nyid kyi bzlas pa brgya 'gyur du byas par 'gyur ro / /
zhes gsungs so / /
de ltar na yang grangs kyi 'gyur te bsnyen pa'i grangs su mi rtsi /
der ma zad thun 'tshams su bzlas pa'ang bsnyen pa'i grangs su mi rtsi na'ang bgegs kyi bar chad mi 'jug pa'i dgos pa yod pas bzla bar gsungs te /
slob dpon mi bskyod rdo rjes /
dgra nag gi sgrub thabs las /
langs nas kyang gsang sngags sku la dmigs shing grangs la phan mi 'dogs pa bzla bar bya'o / /
zhes dang /
bde mchog rtsa rgyud las /
nyal dang mnyal 'dug pa dang /
za ma dang sbyor sogs thams cad la /
sngags pas rtag tu zlo byed na /
de la bgegs ni med pa yin /
zhes gsungs /
rnal 'byor rgyud la sngags rim las /
slob dpon gyi dbang thob pa la gnyis las /
slob ma la dbang bskur bar 'dod na ni rdo rje 'byung ba las gsungs pa ltar bdag rdzogs rnal 'byor chen po dang bcas pa'i ting nge 'dzin gsum phri ba med par sgom pa'i bsnyen pa rgyas pa dang /
dkyil 'khor rgyal mchog gi skyed chog la sogs pa'i bsdus pa'i bsnyen pa 'bring dang /
rnal 'byor chen po lha re re'i bzlas brjod 'bum dang bcas pa'i bsnyen pa bsdus pa gang rung cig dgos so / /
zhes gsungs la /
kun rig gi Dik+ka 'ga' zhig las /
rtsa rig gam /
gtso bo'i sngags sam me tog phog pa'i lha'i sngags 'bum /
gzhan pa rnams khri /
ye shes 'bebs pa 'bum /
kha skod sbyin sreg dang bcas pa bya bar bshad /
spyod rgyud la rnam snang mngon byang las /
yi ge dang ni yi ge sbyar /
de bzhin gzhi las gzhir gyur pa /
shin tu bsdams pas yid la ni /
bzlas brjod 'bum phrag gcig bya'o / /
zhes yid bzlas 'bum phrag gcig bya bar bshad kyang de mtshon pa tsam yin pas yid bzlas dang shub bu'i bzlas pa gnyis ka bya bar gsungs te| de nyid las /
yid kyis bzlas brjod bya ba'am /
yang na shub bu'i rnam gnyis las /
rnal 'byor mchog gis brtag par bya /
zhes gsungs pas so / /
bya rgyud legs grub las /
bco lnga man chad grangs rnams la /
spyir na yi ge du yod pa /
de snyed 'bum phrag bzlas brjod bya /
yi ge sum cu rtsa gnyis la /
bzlas brjod sum 'bum bya bar bshad /
de bas yi ge mang po la /
sngon du bsnyen pa khri bya'o / /
zhes gsungs te /
rgyud gzhan ltar /
gtso 'khor mang po la mi dgos par gsungs /
de ltar bsnyen pa'i grangs song nas ye shes 'beb sngags bzla dgos la de'i grangs ni /
rje bdag nyid chen pos /
sngags rim las gsal bar ma gsungs shing /
'dus pa'i dkyil chog las 'bum dang /
bde mchog lo dril gyi sgrub thabs gnyis las khri bzla bar bshad pas rang rang gi sgrub @# / /
dkyil las dmigs la yod na de bzhin dang med na khri bzla'o / /
de nas rdo rje snying po rgyan gyi rgyu las /
gsang sngags lhag chad gang yin pa /
thams cad sbyin sreg dag gis skor /
zhes gsungs pa ltar kha skong gi sbyin sreg bya dgos la kha cig bzlas pa'i bcu cha'i sbyin sreg bya dgos par 'dod pa yod kyang zhi rgyas la sogs pa'i dngos grub sgrub pa'i bzlas pa'i skabs su bcu cha bya dgos par sdom 'byung sogs las gsungs kyi /
dkyil 'khor gyi cho ga byed pa'i snga rol gyi bzlas pa'i skabs su bcu cha bya bar tshad ldan gyis ma gsungs pas mi dgos par sngags rim las bshad /
'on kyang 'dus pa'i dkyil chog las /
ye shes 'bebs sngags 'bum gyi bcu cha'i sbyin sreg bya bar gsungs /
de ltar dmigs gsal med pa tshor bcu cha'i sbyin sreg ma byas kyang chog la dmigs gsal yod na de bzhin bya /
kha cig sdom 'byung las /
rdzogs ldan la ni bzlas bya gcig /
nyis 'gyur gsum ldan la bzlas bya /
sum 'gyur nyis ldan la rab brjod /
rtsod ldan bzlas pa bzhi 'gyur ro / /
zhes gsungs pas /
gtso bo la 'bum 'khor la khri bzla bar gsung ba rnams rdzogs ldan gyi dus la dgongs pa yin pas da lta rtsod ldan gyi dus su bzhi 'gyur du bzla dgos par bzhed na'ang gong gi lung de dngos grub sgrub pa'i skabs la dgongs pa yin gyi sngon du bsnyen pa byed pa la dgongs pa ma yin pa dang /
dkyil tshig khungs btsun gzhan las /
de ltar ma bshad pas mi dgos par sngags rim las gsungs /
yang kha cig mtshan ma'i bsnyen pa thun bzhi'i rnal 'byor byas pas /
mtshan mthong ba /
dus kyi bsnyen pa lo'am lo phyed dam zla ba bzhir sgom pa /
grangs kyi bsnyen pa gtso bo la 'bum mam bzhi 'bum sogs song ba gang yang rung ba cig gis dbang sogs kyi sngon gyi bsnyen pa'i go tsheg par bzhed par yod na'ang /
lhas gnang ba'i mtshan ma'ang mthob cing bzlas pa'i grangs yang ma rdzogs na le la sogs pa'i dus gsum gang dung du bsgom kyang des go chod par 'dod pa mi 'thad la lhas gnang ba'i mtshan ma ma byung bar sems dag pa'i mtshan ma byung yang bzlas pa'i grangs rdzogs dgos shing /
lhas gnang ba'i mtshan ma byung na bzlas pa'i grangs ma rdzogs kyang chog par sngags rim las bshad /
rgyud sde gong ma'i skabs su /
grangs bsnyen byed pa'i tshe mgo brtsam pa nas grangs ma rdzogs kyi bar nyin re bzhin thun bzhir bcad nas thun dngos gzhi'i skabs su lha'i rnal 'byor sngon du btang nas bzla dgos la /
thun bzhi ni /
grub chen dza lan d+ha ri pas /
thun bzhir byin gyis rlabs pa'i rim pa /
zhes bya ba ni /
the rangs dang /
nyi mgung dang /
phyi dro dang /
mtshan mo ste bsgom pa'i rim pa'o / /
zhes gsungs pa ltar bya bar sngags rim las bshad pa de ltar bya ba la nyi ma 'char nub gyis zer kha gnyis dang nyin gung mtshan gung gnyis ste bzhi po ting nge 'dzin 'jig pa'i dus yin pas de bzhi la thun 'tshams kha la dgos zhes bla ma 'ga' zhig gi man ngag las 'byung bas the rangs kyi thun skya rengs shar nas nyi ma ma shar gyi bar /
gung thun ni nyi ma rdzogs par shar ba nas gung ma zin gyi bar /
phyi dro'i thun ni gung yol nas nyi ma nub kham zin gyi bar /
mtshan mo'am /
srod thun ni nyi ma nub rjes nas /
nam la cha gsum du phye ba'i cha dang po rdzogs kyi bar la bya ste /
da ltar byas na ting nge 'dzin 'jig pa'i dus la thun 'tshams khel zhing dge slong sogs dus min gyi kha zas srung ba po yin na gung tshig kyang dus su byas tsheg pas so / /
yang thun @# / /
dngos gzhi'i bsgom bzlas kyi mgo brtsams pa nas mjug rdzogs kyi bar gyi yun ring thung rang gi khams la dpags te ji ltar 'tsham pa bya yi /
ha cang ring nas dal du ba dang zhe sun la sogs pa'i skyon 'byung ba dang /
ha cang thun nas bsgom bzlas bya lo ngas med pa yang mi bya /
thun gyi skabs su bza' ba tung dang 'gro 'dug dang bya byed dang /
gtam smra ba sogs mi bya bar ngag bcad bya zhing /
thun 'tshams su bza' btung dang kham gseng ba'i phyir 'gro 'dug gsogs bya /
'tshams kyi ring col col gyi smra ba mang po bya mi rung zhing dgos pa can 'phran bu rang gi 'tshams g.yog pa la thun 'tshams su bya ste /
dpung bzang gi rgyud las /
sngags 'chang nam yang smra bar mi bya ste /
ci ste dag sa ba yod na sngags g.yog dang /
bzlas brjod zin nas cung zad smra bar bya zhes gsungs /
bsnyen 'tshams kyi skabs su rang gang la bsnyen pa byed pa de'i sngags dang yi ge brgya ba dang lha dang bla ma'i bstod pa dang gsol 'debs lta bu ma gtogs lha gzhan gyi sngags dang mngon rtogs sogs thun 'tshams su'ang mi 'don /
bsnyen pa gang byed kyi lha'i sgrub thabs dang bsgom bzlas bya tshul gyi bshad pa dang man ngag gi yi ge lta bu thun 'tshams su blta ba la skyon med /
thun 'tshams su yang rig brgya yan la btang nas gang byung mi bya bar rang nyid lha de'i nga rgyal dang ma bral bar bla med ltar na gang snang bde stong gi rgyas btab nas lha skur sgom pa dang khrus dang kha zas dang nyal ba dang ldang ba'i rnal 'byor sogs thun 'tshams su ji ltar bya bsgrub thabs sogs nas gang bshad pa de bzhin dang /
rgyud sde 'og ma ltar na 'khyer so gsum gyi dmigs pa sogs bya dgos /
de la khrus ni bla med ltar na ther thun gyi sngon du langs nas khrus bya zhing thud 'tshams gzhan rnams su khrus ma byas kyang chog /
rgyud sde 'og ma ltar na bza' btung byas pa dang bshad gci dor ba'i rjes su thun la ma zhugs gong du khrus bya dgos la de rgyas pa byed pa yul dus kyi dbang gis dga' na'ang /
gdong dang lag pa dang rkang mgo ste yan lag lnga bkru ba bya dgos /
rgyud sde gang la'ang dang rang gi las bum bsgrub nas des skabs dang sbyar ba'i khrus byas na legs /
bza' btung ni bla med la sha chang sgog tsod sogs ma bkag na'ang chang ni rab byung dang so thar gyi sdom ldan yin phyin btung mi rung /
sha sogs ni za mi rung ba'ang min la za dgos pa'ang min pas skabs dang sbyar /
'ga' zhig gis sngon gyi grub chen bir wa ba sogs kyis chang ba zhes par bshad pa dang bla med la chad dam rdzas su dgos par bshad pas /
ces kyang 'thung dgos zhes pag med du 'thung ba snang mod /
de ltar na grub chen rnams kyis mi sha dang khyi sha sogs kyang bzhes pa yod pa dang /
dam rdzas su'ang de dag bshad pa yod pas de dag kyang bza' dgos par 'gyur bas zhwa dpe lha ma la 'ge ba mi rung /
rnal 'byor rgyud man chad la sha chang sgo ba /
rtsod sogs la spyad mi rung la bsnyen pa gang gi skabs su'ang zas mi gtsang ba'i rigs thams cad la 'dzem dgos /
'os pa'i bza' btung ni thor thun gyi gong du byed mi byed skabs dang sbyar chog cing /
thor thun /
gong thun /
phyi dro'i thun /
srod thun rnams kyi bar gyi thun 'tshams su bya /
bla med la rang rang gi sgrub thabs nas bshad pa ltar dang rgyud sde 'og ma la 'bru gsum gyis bdud rtsir byin gyis brlabs nas longs spyod /
srod thun gyi mthar bza' btung sogs mi byed par nyal ba'i rnal 'byor la 'jug /
bla med la nam gyi cha bar pa la glo g.yas pa phab te seng ge'i nyal stabs kyis gnyid kyi 'od gsal la 'jug pa dang /
cha tha ma skya rengs shar nas lngang ba'i rnal @# / /
'byor gyis ldang /
'tshams gyi skabs su gos gdon can dang grib can dang mi gtsang ba'i dogs pa za ba'i rigs gtan nas mi bgo /
de yang bgo bgos kyi rnal 'byor zhes 'bru gsum brjod de gos lha rdzas kyi gos su byin gyis rlabs te bgo bar bya /
de ltar bsnyen pa tshad ldan bya ba la gnas ni /
bla med kyi rgyud dang sgrub thabs sogs las /
dur khrod dang shing gcig dang chu 'gram la sogs pa mang du bshad na'ang sgrub pa po khyad par can la dgongs pa yin pas /
de la bu'i gnas dang sgrub pa po dka' /
thams cad la thun mong du shes pa dus 'khor las /
gang nas skyong chos ldan zhing / /
gang zhig kho nar skye dgu rnams / /
bder gnas sa 'dzin skyon med pa / /
gnas der rnal 'byor brtsam par bya / /
zhes dang /
sgrub thabs kun bzang las /
la lar dri med chu ni phun tshogs shing /
shing mchog mdzes pas rnam par brgyan pa yi /
ri bo'i phyogs gcig tu ni bcom ldan 'das / /
'jam pa'i dbyangs zhes bya ba bsgom par bya /
zhes gsungs pa ltar /
tshom po dang jag rkun sogs mi dang /
stag dang dom sogs gcan zan dang rgyal 'gong dang klu bdung sogs mi ma yin gnod 'tshe byed pa gnas pa dang /
sa gzhi ha cang rlan che ba dang /
dug che ba dang /
chu ha cang tsha ba dang /
ha cang bsil ba sogs kyi skyon med pa /
cha phyogs yid du 'ong zhing nyams dga' ba /
chu bsil drod snyom pa sogs mdor na sgrub pa po'i yid dang mthun pa'i gnas /
dus ni gsang ba spyi rgyud las /
ston zla 'bring po'i nya nas ni /
dpyid zla tha chung nya yi bar /
dkyil 'khor cho ga shin tu bri / /
bgegs kyi dkyil 'khor nad gcad dang / /
de bzhin sgrub pa'i dkyil 'khor dag /
dpyad mi dgos pad byar yang ni / /
mkhas pas dus bzhin bri bar bya / /
zhes slob ma la dpar bskur ba'i dkyil 'khor bri sgrub ston 'bring nya nas /
dpyid tha ma'i nya'i bar dang /
dkyil 'khor bri sgrub gzhan du dus der rung bar ma zad dbyar yang rung bar bshad pas ston 'bring po nas dpyid tha chung gi bar ni rung la dbyar yang mi rung ba med pas long skabs dang bstun /
'on kyang dpyid dang dbyar mtshan thung zhing tsha ba rgyas pa'i tshe nyin par khams nyog pa dang gnyid bro ba sogs kyi skyon 'byung nyen che zhing ston dgun khams dang ba dang /
lhag par cho 'phrul gyi dus chen dang 'phrod pa byung na 'gyur che ba'i khyad yod pas dam pa mang pos dus de dag du bsnyen sgrub mdzad par snang bas de bzhin bya /
de yang las bzhi po gang yang rung ba cig gtso che ba'i dmigs gsal can byed na /
rgyud rdo rje 'phreng ba las /
zhi ba dang ni rgyas pa dag /
zla ba yar gyi ngo la bya /
dbang dang mngon spyod la sogs pa /
zla ba mar gyi ngo la brtsam /
zhes zhi rgyas yar ngo dang dbang drag mar ngo la byed par bshad la /
dgra nag las /
tshes gcig la ni zhi ba bya /
zla ba nya la rgyas pa ste /
bcu bzhi la ni mngon spyod do / /
dbang gi las ni chos brgyad la'o / /
zhes gsungs te bcu bzhi ni mar ngo'i bcu bzhi dang tshes brgyad ni yar ngo'i tshes brgyad la 'grel bar bshad cing 'di ni sbyin sreg la gsungs kyang gzhan la'ang 'dra bar bzhed /
chos gcig sogs kyi snga phyi gang la bya ba na yang /
rdor 'phreng las /
zhi ba phal cher srod la bya / /
de bzhin rgyas pa snga dro la / /
dbang dang mngon sgyod dag gi las / /
nyi ma gud dang mtshan phyed la / /
zhi bar gyur bas zhi ba yi / /
bzlas pa'am yang na sbyin sreg bya / /
zla ba yar gyi tshes gcig nas / /
@# / /
las rnams rab tu brtsam par bya / /
zhes gsungs shing /
des gzhan la'ang mtshon no / /
de lta na yang lha mnyes par byed pa'i bsnyen sgrub ni /
spyi rgyud las /
yang dag zhi ba'i sems kyis ni / /
gnas min chog mi ldan par / /
mkhas pas dkyil 'khor mi bri'o / /
bris na dogs pa med par 'chi /
zhes dang /
yud tsam rnams ni rgyud kun gyi / /
bya ba'i cho ga rnams la shis /
de dag la sogs bzang po dang / /
byed pa bzang la rtag tu bri / /
zhes dkyil 'khor bri sgrub sogs chos grangs dang yud tsam sogs bzang po la bya dgos par bshad pa ni /
drag las ma gtogs bsnyen sgrub sogs la'ang 'dra bas gza' skar sbyor byed dus chos bzang po la bya /
grogs 'tshams g.yog ba ni /
dpung bzang gi rgyud las /
ji ltar 'khor lo gcig pa'i shing rta ni /
rta dang ldan yang lam du mi 'gro ltar / /
de bzhin sgrub po yi ni grogs med na / /
lus can dngos grub thob par mi 'gyur ro / /
de ni blo ldan gzugs bzang gtsang sbra che / /
rigs ni btsun zhing chos la gzhol ba dang / /
spobs pa che zhing dpa' la dbang po dul / /
snyan par smra zhing sbyin phod snying rje can / /
bkres dang skom dang nyon mongs bzod pa dang /
bram ze dang ni lha gzhan mchod mi byed / /
sgrin cing gzol byas pa gzo pa dang / /
dkon mchog gsum la dad bgrogs po yin / /
de lta'i yon tan ma lus ldan pa dag /
rtsod pa'i dus na shin tu dkon pas na / /
yon tan phyed dam bzhi cha brgyad cha can / /
de lta bu ni sngags pa'i grogs por bsten / /
zhes grogs mtshan nyid yongs rdzogs gsungs pa'i / /
brgyad cha lam mthar byas pa de lta bu byung ba dgos mod kyang shin tu dka' bsam rnyed na'ang /
dkon mchog la dad pa chung bshes rgyud gyod pa spro thung ba /
mi nus pa /
phar labs kyang mi go ba /
go yang thad kar mi byed pa /
gtsang spra chung ba'i gshis ngan gyong rgan glen rko ba de 'dra ma yin pa'i /
rang bzhin gyi rgyud 'jam zhing dkon mchog la dad gus dang gtsang spra yod pa phar lab pa dang brda' bstan pas kyang go nus shing go ba ltar byed pa'i yid dang mthun pa dgos /
de yang 'tshams yun ring bar sngom pa la gal srid gcig po den pa'am gzhan du 'gro dgos sogs byung tshe 'tshams g.yog byed rtsis kyi gzhan gcig gnyis kyang 'tshams 'og tu gzhug /
de bzhin du 'tshams g.yog min kyang rang gi bla ma'am /
mched grogs sam /
'khor g.yog gam /
sman pa lta bu /
nam dgos pa byung na 'phrad rtsis kyi 'tshams 'og tu 'jog 'os rnams 'jog cing 'tshams 'og tu bzhag na'ang 'phrad dgos gal can ma byung na mi 'phrad /
'tshams kyi skabs su rang gzhan gyi don spyod che chung gang yin kyang rang gis mi byed pa'i rtsis dang po nas byas nas ma bkag na bar chad 'byung nyen che bas /
de ltar byed dgos mod kyang mi byed kha med kyi gal can byung na /
yig 'phrin gyis phar tshur la brda' sprod pa las mi gsar pa dang 'phrad pa sogs gtan nas mi rung /
nor rdzas dang bca' bo'i rigs kyang 'tshams khang nang du 'tshams kyi ring mkho nges dag 'tshams grol ring la gzhan du spo mi dgos pa dang rnam rtog bya mi dgos pa'i yid ches nges kyi rigs ma gtogs mi 'jog /
'tshams kyi ring gzhan nas dngos po yo byad ci byung yang 'tshams tho'i nang du khyer mi 'ong zhing nang nas kyang phyi la mi 'byin /
'tshams khang nang du sku gsung thugs kyi rten dang mchod pa'i yo byad gang 'byor legs par bshams /
de yang lha gang la bsnyen pa byed pa'i lha de'i bris 'bur gyi sku 'byor na phun sum tshogs @# / /
pa yin pas /
de yod na rang dang zhal sprod lta bur bsham thub byung na de ltar bshams /
de'i mdun du mchod pa dang gtor ma gang dgos tshul dang mthun par bshams /
rang 'dugs ni 'og tu sa dkar ram /
'bru dkar lta bus g.yud rung ris bris steng du khri dra mig can lta bu byung na rab de ma byung kyang yun ring por bsdad na rlan dang gdan 'drul ba'i skyon mi 'ong ba byas la gdan 'jam po 'bol ba 'ding /
kha lta phyogs ni rgyud rdo rje 'phreng ba las /
byang du kha ba ltas rgyas pa'i las /
de bzhin zhi ba shar du lta / /
drag po'i las la lho yi phyogs / /
dbang gi las la nub tu lta / /
zhes las bzhi so so'i skabs su kha lta phyogs /
de ltar bshad la bsnyen sgrub thun mong ba'i skabs su gsang 'dus la shar du blta ba dang /
bde mchog dang 'jigs byed la lhor lta ba sogs rang rang gi sgrub thabs sogs nas dmigs gsal bshad pa yod na de bzhin bya dgos kyang khang ba'i babs kyis de ltar mi btub pa'i tshe khang pa'i babs dang bstun nas 'dug cing mos pa rang rang gi gzhung nas bshad pa'i phyogs su kha lta bar bsam /
'dug stang ni /
rkang pa rdo rje skyil dkrung /
lag pa mnyam gzhag /
mig sna rtser dbab cing so cung zad ma 'byar bar lus mi g.yo bar gnas par bya bar bshad pa ltar bya dgos mod kyi /
de lta bu ma goms pas yun ring sdod mi thub pas /
thog mar de ltar 'dug ci thub kyi bar 'dug cing mi thub pa na rkang pa sems dpa'i skyil dkrung lta bu byas te bag med pa'i spyod lam la ma song ba'i ci bder 'dug la snga ma la rim gyis goms du gzhug bsam pa ni 'dus pa'i rtsa rgyud las /
byams pa'i sems kyis zhi ba la / /
dga' ba'i sems kyis rgyas pa la / /
chags pa'i sems kyis dbang dag la / /
khro bo'i sems kyis gsod pa la'o / /
zhes las so so'i bsam pa de ltar bshad cing bsnyen sgrub thun mong ba la sgrub thabs kun bzang las /
dal 'byor 'di ni shin tu g.yo ba dang / /
'jig rten skye bo dam pa 'phrad rnyed dka'| |de bas shes rab thabs la gzhol ba yis / /
yid la byed pa'i mchog de bsgrub par bya / /
zhes gsungs pa ltar /
dal 'byor shin tu rnyed dka' zhing de g.yo ba ste 'jig slab dang /
skyes bu dam pa dge ba'i bshes gnyen dang 'phrad pa dang de'i gdams ngag thob nas rnam par dag pa'i lam sgrub pa shin tu rnyed dka' tshul la nges pa drangs nas /
de lta bu'i bsnyen sgrub byed rgyu byung ba shin tu skal pa bzang ngo snyam pa'i yid dga' spro dung dung ba bya /
bsnyen sgrub 'di mthar mthon gyi bar du rang gzhan gyi bya ba dang skyid sdug legs nyes che chung ci byung yang /
de'i dbang du ma song ba bya snyam pa'i snying rus dang /
spyir bla ma dkon mchog khyad par yid dam gyi lha 'di lta bu la brten nas sngon gyi las dbang ma gtogs glo bur bar chad sogs kyis klag ci khel snyam pa'i snying khams bskyed /
bsnyen pa byed pa 'ga' zhig gis bsnyen pa'i skabs su lha de'i zhal gzigs dang lung bstan lta bu dngos su'am /
de ma byung kyang nyams snang dang rmi lam lta bur yod la re byed pa 'ong bas /
de ltar byas na bar chad kyi rgyu yin pas gtan nas mi bya| rang la de 'dra ba'i re ba med kyang bgegs kyi bar chad kyis lha'i gzugs ston pa dang skad sgrogs pa sogs 'ong bas de la ma 'khrul par bgegs kyi bar chad bzlog thabs bya /
yang bsnyen pa byed pa la bar chad 'dra yod dam snyam pa'i dogs pa byed pa yang bar chad kyi rgyu yin phyir dogs pa med pa dgos /
ci yin kyang 'phral lus sems bde mi bde dang /
nyams snang dam rmi lam lta bur mi shis @# / /
ba'i rtag mtshan ci byung yang de la yang dar rnam rtog mi bya bar bla ma dang lha la yid ches kyis mos gus rtse gcig pas bsgom bzlas la 'bad na rang zhir dogs pa yod med 'gro / /
gtso char bsnyen pa byas pas dngos nyams rmi lam ci rigs par /
zhal gzigs lung bstan sogs rtags mtshan bzang po yongs ngam snyam pa'i re ba dang /
ngan pa yod dam snyam pa'i dogs pa gang yang mi byed par bla ma dang lha la yid ches kyis mos gus dang thun dang thun 'tshams su bshad tshod ci lta ba bzhin bya ba la sgrim zhing 'phral dga' spro dang bcas pa'i sems bde 'bol ba bya /
de ltar byas pas lus sems dang snang ba je bde /
spyir dkon mchog dar khyad par rang gi bla ma dang yi dam la dad pa dang yid ches je 'phel /
bsgom bzlas la spro ba je che /
lha'i nga rgyal dang gsal snang je brtan /
bzlas pa'i dmigs pa je gsal /
chags sdang sogs kyi ngan rtog je chung /
rnam g.yeng je nyung shes rgyud je 'jam /
bsam pa je bzang la so ngan bsnyen pa lam du 'gro ba /
bla ma dang yi dam gyis rjes su 'dzin pa /
byin rlabs 'jug pa /
rtogs pa je 'thor 'gro ba rnams kyi mgo tshugs pa yin pas rgyun ba sring ba la 'bad dgos /
gnyis pa dpal rdo rje 'jigs byed kyi bsnyen pa byed tshul bye brag tu bshad pa la sngon 'gro dngos gzhi mjug gsum /
dang po ni /
bsnyen 'tshams la 'dug nyin gyi zhag kha shas kyi gong nas bsnyen pa la bar chad mi 'ong bar lam du 'gro ba'i phyir du /
dgon mchog la phyag mchod gsol 'debs /
dge 'dun la bsnyen bkur tshogs sog /
gzungs 'dus dang brgyad stong pa mtshan brjod sogs gsung rab sgrogs pa /
sa ts+tsha 'debs pa /
mchod me brgya rtsa sogs 'bul ba /
gtor ma brgya rtsa dang cha gsum gtong ba /
dbul 'phongs la sbyin pa ster ba /
srog blu byed pa /
bsangs /
dgra lha dbang bstod /
dar cog 'phyar ba sogs 'byor 'khos dang bstun nas bya /
'tshams gang du byed pa'i khang gur sogs gang yin kyang /
de'i phyi nang nye 'khor thams cad gang dar legs par byas la bsang bdug legs par gtong /
rten dang mchod pa rnams legs par bshams /
rang 'dug pa'i gnas mal legs par bco / /
bsnyen pa legs par grub nas 'tshams grol grol gyi bar don gcod dang bkod pa byed dgos rnams legs par bya /
phyi nang gi g.yeng ba ci yang med par byas te /
rdo rje 'jigs byed ni shin tu khros pa'i skur bstan pa /
mngon spyod gtso bor gyur pa yin pas mar ngo'i bcu bzhi dang gza' skar 'phrod sbyor sogs bzang po 'joms pa byung na de 'dra cig la mgo brtsam zhing gza' skar sogs bzang po 'jom pa ma byung na nyer dgu min kyang chos grangs gza' skar sogs gang bzang cig la mgo brtsam /
gzhan byed dgos thams cad 'tshams la 'dug nyin yan la grub par byas te /
bsnyen 'tshams kyi dus su nyin re bzhin kha gsos nas 'bul rgyu'i yi dam gyi gtor ma rgyu rjen phyi mar khu tsag legs par bcad pa dang chad bzang pos sprus pa /
dbyibs snying gzugs mar rtsi dang rgyan can /
mthar sha dang nya sha dang 'khur ba dang /
'bras chan dang sran ma dang rtsong dang sgog sgya dang chu dang char dang 'o ma sogs snod so sor ram /
sha sogs gong bu'i rdzas rnams snod gcig dang chang sogs btung ba'i rdzas rnams snod gcig tu bsham /
de'i g.yas g.yon du phyogs skyong gi gtor ma gtor cog dang /
las gshin gyi gtor ma zur gsum mthar sha sogs kyis bskor ba bsham /
sha dang nya sha dang 'bras @# / /
chan sogs thams cad ma 'dzom kyang gang 'byor dang ci yang ma 'byor kyang zan las byas pa'i gtor ma gcig bus kyang rung /
chos skyong 'ga' zhig gi bsnyen sgrub kyi skabs su chos skyong gzhan la gtor ma 'bul mi rung bar gsungs pa yod kyang 'dir rang gi yi dam chos skyong la gtor 'bul 'chag mi nyan pa yod na 'bul rung bar bzhed pa yod pas de 'dra ba'i gtor ma yang bsham /
gtor ma rnams 'tshams grol ring la bsgrul bskyod mi 'ong ba dang rdul dang byi ba sogs kyi skyon mi 'ong ba'i phyir gtor khang lta bur brtan po byas te bzhag /
gtor 'bul gyi tshe 'bul rgyu'i mchod pa chu gnyis nyer spyod gtor ma'i mdun phyogs sam /
rten gyi mdun du mgo 'bul yul zhal tshur gzigs kyi g.yas nas brtsams te bsham /
mchod pa 'di nyin re bzhin gsar du spo / /
rang gi mdun du stegs kyi khar dril bu zhal rang la bstan pa /
de'i g.yas su rdo rje de'i g.yas su nang mchod khe ba can /
dril bu'i g.yon du Da ma ru /
de rnams kyi par rgyab tu bdag skyed kyi mchod pa chu gnyis nyer spyod rang gi g.yas ngos nas mgo brtsam pa /
de'i phar rgyab tu sngon 'gro'i gtor ma dang chu gnyis nyer spyod kyi mchod pa 'bul yul zhal tshur gzigs kyi g.yas nas mgo brtsam la bsham /
bdag skyed kyi mchod pa dang /
sngon 'gro'i mchod gtor rnams rang la nye ba'i mdun thad drang du bsham /
de ma byung na ji ltar 'os pa'i sa phyogs su bshad par bya zhing 'di rnams nyin re bzhin bsham gshegs bya| stegs gzhan cig gi steng du mkha' 'gro spyi gtor /
gzhi bdag gtor ma /
bgegs gtor rnams bsham /
rang rdo rje 'jigs byed kyi nga rgyal gyis mkha' 'gro spyi gtor dang gzhi bdag gtor ma btang la bsnyen sgrub mthar phyin pa la bar chad zlog cing /
mthun rkyen sgrub pa'i 'phrin las bcol /
bgegs gtor btang la bsnyen sgrub byed pa la mi dga' ba'i bgegs kyi tshogs thams cad gnas gzhan du bskrad pa'i dmigs pa shugs drag bya zhing drag sngags pa zla ba dang /
gu gul gyis bdug pa dang yungs dkar gyis bra ba pa dang rol mo'i sgra drag tu byas te gtor ma phyir skyel zhing bgegs thams cad bsgrad pas /
gzhan du song ba'i mos pa brtan po bya /
de nas 'tshams kyi ring rang 'gro dgos mi dgos kyis 'tshams su 'gom yug mi 'gro ba'i sar sa yul 'os 'gab yod na phyogs bzhi dang med na sgo mdun lta bur 'tsham thor slong 'tshams tho bzhi yod na rgyal chen bzhi dang /
gcig las med na 'phags skyes bor bskyed de /
mchod gtor phul la bgegs kyi bar chad srungs pa'i 'phrin las bcol /
de nas /
r+wa lo chen pos /
dag la byin gyis ma brlab par /
sngags bzlas rnams la mthu mi 'byung /
A li gA li'i gdams ngag bdog /
sngags mi 'grub snyam pa'i dogs pa med /
ces gsungs pa ltar /
oM a AH nas ha Sha nyi'u zhes pa'i bar lan bdun brjod de dag byin gyis brlabs la /
skyabs 'gro sems bskyed tshad med bzhi bsgom pa /
bla ma mchod pa'am /
bla ma'i rnal 'byor /
lam rim gsol 'de pas rgyud pa'i gsol 'debs dang bcas pa rgyud 'khul nges bya /
de nas kha lta phyogs sogs tshul mthun byas te sngon 'gro gtor ma nas /
'das ma 'das las gshin rnams kyi gtor ma'i bar sgrub thabs bzhin bya zhing las gzhin gyi mngon rtogs spyan 'dren /
bskad bshags bzlog pa /
gtor 'bul rnams gang rgyas byas la sgrub pa'i bar chad zhi ba'i 'phrin las @# / /
bcol /
rang gi dus rgyun gtor ma 'bul ba'i chos skyong gzhan yod na de'i gtor 'bul dang 'phrin las bcol ba yang bya /
srung 'khor 'tshams grol ring mi bsdu ba dam pa'i phyag len las 'byung bas| dur khrod gzhal yas khang la bstim pa sogs nyer bsdu byas la /
a A nas ha k+Sha swA hA zhes pa'i bar lan bdun brjod de /
nyal ba'i rnal 'byor gyis nyal /
phyi nyin tho rangs ldang ba'i rnal 'byor gyis langs te khrus byas la /
longs yod na thog mar dag byin gyis brlabs te /
skyabs 'gro bzhi skor gang mang byas pa'i skyabs 'gro sems bskyed nyin re bzhin thun bzhi ka la gtso bor bya zhing gzhan rnams tshang ba dang /
yi dam gyi bzlas pa dum pa re byed kyang bsnyen grangs su mi 'dren /
de lta bu zhag bdun nam gsum /
de nas 'gal rkyen sdig ltung sbyong ba rdor sems bsgoms nas yig brgya gang mang bzla ba gtso bor bya zhing gzhan rnams snga ma bzhin byed pa zhag bdun nam gsum /
de nas mthun rkyen tshogs sog pa /
bla ma mchod pa'am bla ma'i rnal 'byor bsgom ste mchod pa gang rgyas dang gsol 'debs gang mang gtsor bya zhing gzhan rnams snga ma bzhin byed pa zhag bdun nam gsum bya ba bla ma gong ma'i man ngag las 'byung bas de bzhin byed rgyu byung na shin tu phun sum tshogs pa yin /
de bzhin byas na de rnams song ba'i rjes kyi thor thun dang /
lod med pas byed rgyu ma byung na thor thun snga ma nas dngos gzhi'i mgo 'jug pa yin pas /
gnyis pa dngos gzhi ni /
ngag byin rlabs /
skyabs 'gro sems bskyed bla ma'i rnal 'byor gsol 'debs dang bcas pa /
sngon 'gro'i gtor ma /
yig brgya nyer gcig re bzla ba'i rdor sems bsgom bzlas /
tshogs zhing mchod pa /
sngags gnyis kyi don bsgom pa /
sngar yod gsal 'debs pa'i tshul gyis thun mongs dang thun mong ma yin pa'i srung 'khor /
gzhal yas khang gdan bcas /
rgyu rdo rje 'dzin pa /
'bras bu rdo rje 'dzin pa yum bcas /
dkyil 'khor rgyal mchog spro bsdu dang bcas pa /
skye mched dang gnas gsum byin brlabs ye shes pa dgug gzhug /
dbang bskur rgyas bdab /
phyi nang gi mchod pa /
bstod pa /
bsnyen pa'i gtso bo rag pa dran pa gcig pa'i rnal 'byor /
dag pa dran pa bgrang 'phreng byin brlabs rnams sgrub thabs las 'byung ba bzhin yid ma yengs par mthar chags su bsgom /
bzlas pa'i tshe thog mar zhi khro sprag sgrub kyi bsnyen pa byas na 'tshub cha chung bar gsung bas /
rang sems dga' sum brtso gas su gsal ba'i ting nge 'dzin sems dpa'i nyi gdan 'khor lo ser po rtsi bas drug pa lte ba mu khyud dang bcas pa'i lte bar ting nge 'dzin sems dpa'i hUM yig d+hIH dmar ser ring po tsheg drag can du gyur ba /
rtsi bas kyi steng du mdun nas g.yas skor du /
oM a ra pa tsa na zhes pa rnams reg la ma 'byar ba'i tshul gyis 'khod pa'i 'khor lo g.yas dang yig 'bru g.yon phyogs su 'khor ba bsam /
rang gtso bor ye shes sems dpa'i nga rgyal dang ting nge 'dzin sems dpa' la sems bzung nas /
ting nge 'dzin sems dpa'i d+hIH yig las 'od zer 'phros /
sngags 'khor la phog pas sngar las kyang mgyog par drag tu 'khor te sngags dang 'khor lo gnyis kyi 'od zer 'khrugs pa bzhin dpag tu med pa 'phros /
lus kyi nang thams cad gang bas thog med nas bsags pa'i sdig sgrib bag chags dang bcas pa thams cad mun khung du sgron me btegs pas gar song cha med du sangs te yal ba ltar sangs kyis dag ste rje btsun 'jam pa'i dbyangs bzhin shes bya thams cad la blo gros kyi snang ba thogs med du rgyas /
'od zer ba spu'i bug thams cad nas @# / /
phyir 'phros pa nyi ma 'bum gyi 'od 'phros pa ltar mun pa phyogs bcur khyab te sems can thams cad la phog /
de rnams kyi mi shes pa'i mun pa mtha' dag bsal te /
'jam pa'i dbyangs kyi 'phang la bkod par bsam la /
oM a ra pa tsa na ci 'grub bzla /
mthar rang gi s+ce steng du d+hIH yig dmar ser mgo gre phugs su bstan pa nyal stabs su gnas pa las 'od zer 'phros /
phyogs bcu'i sangs rgyas byang sems thams cad kyi thugs mkhyen pa'i ye shes thams cad 'od zer dmar ser gyi rnam par bsdus nas d+hIH yig la thim pa mer gyis zhu nas /
mchi lam sgra med med pa dang mnyam du snying kha'i d+hIH yig la thim pas me'i phung por mar khu blug pa ltar d+hIH yig las 'od zer rab tu 'bar bas lus kyi nang gang bar bsam la dbugs thengs gcig la d+hIH brgya rtsa bgrang zhing de yang lha thams cad kyi zhal nas bzla bar bsam /
thog mar 'di'i bsnyen pa gtso bor byas te 'di 'gro gang che dang gzhan rnams ci 'grub re bzlas te 'di yig 'bum mam 'bum phrag 'gro bar bya /
rtsa sngags sogs bzla ba'i tshe /
ye shes sems dpa'i thugs ka'i 'khor lo'i rtsibs kyi steng gi yi ge d+hIH la thim 'khor lo nyi gdan dang d+hIH hUM yig tu gyur ba'i hUM gi mthar nang nas rim pa bzhin /
nye snying /
snying po / /
rtsa sngags rnams kyis bskor ba kha dog mthir nag 'od zer 'bar ba dang bcas pa bsam zhing /
rang dam tshig sems dpa'i rgyal gtso bor bzung ste ting nge 'dzin sems dpa' la sems gtad nas 'jam dbyangs kyi bsnyen pa ma song gi bar du yi ge 'bar ba la dmigs pa gtad de bzlas na dngos grub myur ba dang sngags 'khor la sems brtan du 'gro ba sogs kyi dgos pa chen po yod par bdag gi bla ma dam pas gsungs| 'khor rnams gyi sngags bzla ba'i tshe rang rang gi thugs kar rang rang gi phyag mtshan la sa bon gyis mtshan pa'i mthar rang rang gi sngags kyis bskor ba 'od zer 'bar ba la dmigs nas bzla /
'jam dbyangs kyi grangs bsnyen song nas de'i sngags ci 'grub de dang gtso bor gtso bo'i sngags gang mang bzla ba yin la /
de yang sngags gsum ka'i grangs bsnyen byed na thog mar nye snying yi ge bdun pa gang mang dang gzhan rnams ci 'grub re /
nye snying gi grangs song nas snying po yi ge bcu pa gang mang dang gzhan rnams ci 'grub re /
snying po'i grangs song nas rtsa sngags gang mang dang gzhan rnams ci 'grub re bzla /
rtsa sngags thog mar mang du bzlas na 'tshub cha 'byung bas gong gi 'di ltar bzlas na 'tshub cha mi 'byung bar dam pa rnams kyi mnar gzhal shes las 'byung /
de'i skabs su dmigs pa ni dang po rang dam tshig sems dpa' rdo rje 'jigs byed kyi nga rgyal brtan pos ting nge 'dzin sems dpa' la sems bzung nas dang po gnyis la gong du bshad pa'i gong bu'i bzlas pa dang /
yang ting nge 'dzin sems dpa' las dkyil 'khor ba'i lha tshogs sam 'od zer 'phros /
dbugs phyir 'byung ba dang lhan cig rtsa zhal gyi shangs bug g.yas nas thon /
sems can thams cad kyi sdig sgrib sbyangs rdo rje 'jigs byed kyi go 'phang la bkod /
slar dbugs rdub pa dang lhan cig shangs bug g.yon nas zhugs /
sa bon la thim zhing zhal dgu ka dang lha thams cad kyi zlos par bsam nas zlo ba dam tshig gi bzlas pa ste de gnyis re mos su bya /
rtsa sngags la chos thams cad mnyam pa nyid kyi nga rgyal gyis sngags 'phreng rang gi zhal du zhugs pa rdo rje nas thon te yum gyi padmar song zhing rtsa dbu ma las @# / /
gyen du byung ste yum gyi zhal nas byung ba rang gi zhal du zhugs nas /
yang sngar bzhin 'khor bar bsgom pa ni khyogs kyi bzlas pa dang snga ma gnyis te gsum ka spel ma'am gang mos gtso bor bya zhing /
yang thun mjug tu sa bon las 'od zer 'phros te /
rtsa sngags la phog /
de las 'od zer me lce lta bu drag cing rtsub la tsha zhing sreg pa 'phros lus kyi nang thams cad gang /
thog med nas bsags pa'i sdig sgrib bag chags dang bcas pa dang /
des bskyed pa'i nad gdon bar chad mi mthun pa'i phyogs thams cad bya sgro me la sreg pa ltar bsregs shing bcom /
'od zer ba spu'i sgo nas phyir 'phros /
snang srid thams cad mer 'bar ba'i sgra las kyang sngags gyi sgra 'ur 'ur sgrogs par bsam pa dang /
yang sngags 'phreng las khro bo'i tshogs bsam gyis mi khyab pa 'phros /
shangs bug g.yas nas thon /
gdon bgegs log 'dren thams cad tshar bcad de shangs bug g.yon nas bsdus te sngags 'phreng la thim par bsam pa yang ci rigs pa bya /
sngags gsum po gang yin kyang bzlas 'tshams byed khar sngags 'phreng las 'od zer 'phros pa'i snal mchod pa'i lha mo mchod rdzas sna tshogs thogs pa dpag tu med pa 'phros /
phyogs bcu'i zhing rab 'byams na bzhugs pa'i skyabs yul du gyur ro cog thams cad la mchod pa phul bas thugs ma nges par byas /
de thams cad kyi sku'i yon tan dang byin brlabs thams cad rdo rje 'jigs byed kyi sku /
gsung gi yon tan dang byin brlabs thams cad rdo rje 'jigs byed kyi snying po nye snying rtsa sngags rnams kyi yig 'bru /
thugs kyi yon tan dang byin brlabs thams cad rdo rje 'jigs byed kyi phyag mtshan gri gug dang thod khrag la sogs pa'i rnam par bsdus te rang gi gnas gsum du thim pas rang de thams cad kyi sku gsung thugs rdo rje gsum dbyer mi phyed pa'i ngo bor gyur bar bsam /
de lta bu'i dmigs pa dang bcas pas thun bzhir bcad de thun dngos gzhi'i skabs su bzlas pa'i grangs ni /
rtsa rgyud kyi rtog pa gsum par /
'di ni ma he'i gdong can gyi / /
snying po'i sngags su rab tu grags / /
yi ge re re 'bum bzlas pas / /
'jig rten gsum gyi las ni gang / /
ci yang rung ba thams cad byed ces nye snying yi ge bdun pa la yig 'bum ste 'bum phrag bdun /
thams cad las ni byed pa ste / /
las kyi sngags su rab tu grags / /
sum 'bum bzlas pas las kun byed / /
ces las sngags kyang yin la snying po'ang yin pa'i yi ge bcu pa la 'bum phrag gsum /
ma he'i gdong can rtsa sngags te / /
'bum bzlas pa yis las kun byed /
ces rtsa sngags la 'bum phrag gcig bzlas pas /
las kun byed nus par gsungs shing /
yang rtog pa bzhi par /
sum 'bum rtsa ba'i sngags bzlas bya / /
'di bzlas pa yi sngags pa yis / /
thams cad las ni byed par 'gyur / /
'di sbyor la gnas sngags pa yis / /
rtag tu 'jigs med las kun byed / /
zhes rtsa sngags 'bum phrag gsum bzlas pas rgyud las bshad pa'i /
las kun bya nus par gsungs /
'di ltar gsungs pa ni /
las sgrub pa'i skabs la dgongs pa yin zhing /
de yang rdzogs ldan la dgongs pa yin la /
rje bdag nyid chen pos /
zhi sogs kyi las mang po sgrub pa'i bzlas pa la ni /
da lta'i gang zag gis ci skad bshad pa'i mtshan ma brtan po thob na ma gtogs pa grangs kyi bsnyen pa bye bar gsungs pa legs @# / /
par mthong ngo / /
zhes da lta las rab 'byams sgrub pa'i bsnyen pa byed na skyed rim bsgom pas lha'i nga rgyal bcos min brtan po thob cing rten dang brten pa'i dkyil 'khor lags la snang rag mthong gi mtshan ma brtan po dang lhas gnang ba'i mtshan ma brtan po thob na ma gtogs grangs bsnyen bye ba re bya dgos par gsungs /
de lta bas na las rab 'byams sgrub pa'i bsnyen pa'i go mi chod kyang rtog pa gsum pa nas bshad pa'i grangs ltar bzla ba rdo rje 'jigs byed kyi sgrub thabs rgya gar ba'i paN grub kyis mdzad pa'i rgya gzhung mang po las kyang 'byung bas long yod na /
de ltar byed pa mchog yin la /
dbang bskur /
rab gnas /
sbyin sreg /
gtor rgyag sogs byed pa la /
snying po dang las sngags gnyis ka yin pa'i hrIH ShIH yi ge bcu pa 'bum phrag gcig /
bzla bar gsungs pas skabs dang sbyar /
'khor gyi sngags bzla ba'i tshe /
lha rnams kyi thugs kar nyi gdan la rang rang gi sa bon gyi mthar rang rang gi sngags kyi yi ge rnams g.yas bskor du 'greng ste 'od zer 'bar ba'i rnam pa can bsgoms nas de la dmigs shing rang gtso bo'i nga rgyal lam gang gi sngags bzla ba de'i nga rgyal bzung ste gtso 'khor thams cad kyis bzla bar bsam la bzla /
grangs khri phrag re bzla bar gsungs /
de yang gtso bo'i sngags gsum ka la grangs bsnyen byed na /
sngags snga ma'i grangs phal cher rdzogs rdzogs kyi bar du thun re re la sngags snga ma de gang mang dang gzhan rnams ci 'grub re bzla /
snga ma phal cher song nas gnyis pa la de bzhin /
gnyis pa phal cher song nas gsum pa la de bzhin bya zhing /
yi ge bcu pa gcig pu'i grangs bsnyen byed na de phal cher 'gro ba'i bar la de gang mang dang gzhan rnams ci 'grub re bzla /
de phal cher song nas gtso bo'i sngags gsum ci 'grub re bzlas pa'i rjes su /
'khor rnams kyi sngags cha mnyam par grangs gang mang re bzla /
de lta bu'i tshul gyis gtso 'khor thams cad kyi sngags grangs lhag dang bcas pa dus gcig la rdzogs pa byas te de rjes thun rer /
gtso 'khor gyi sngags rnams ci 'grub re bzlas pa'i rjes su ye shes 'bebs sngags gang mang bzla dgos la /
ye shes 'bebs sngags ni hrIH Sh+TiH mjug tu /
a be sha ya saM b+ha ya /
ra ra ra ra /
tsa la ya tsal ya /
hUM haH AH dz+hEe hUM phags /
ces pa'o / /
'di bzla ba'i tshe dmigs pa ni /
rang gtso bo'i nga rgyal la gnas pa'i thugs ka'i sa bon las 'od zer dpag tu med pa phyogs bcur 'phros /
phyogs bcu'i sangs rgyas dang byang chub sems dpa' thams cad dpal rdo rje 'jigs byed kyi lha'i rnam par spyan drangs te rang gi lus la char chen po babs pa bzhin du thim par bsam /
ye shes 'bebs sngags la /
snying po'i mjug tu hUM haH AH dz+hEe hUM phags /
ces btags la bzla bar yang bla ma 'ga' zhig gis gsungs /
ye shes 'bebs sngags kyi grangs ni khri phrag gcig bzla /
thun mjug du yi ge brgya ba dang mchod bstod rnams sgrub thabs bzhin bya /
gtor ma skabs 'dir phul kyang rung la thun 'tshams su phul kyang rung bas skabs dang sbyar la 'bul tshul sgrubs thabs bzhin bya /
dur khrod gzhal yang khang la bsdu zhing /
gzhal yas khang 'khor dang de nas rim pa bzhin nA da'i bar bsdus te /
nAd yang mi dmigs pa stong par bsam /
gsum pa mjug ni /
stong pa'i dang las @# / /
rang gtso bo zhal gcig phyag gnyis pa'i skur bzhengs pa'i gnas gsum du 'bru gsum gyi mtshan par mos te pa sngo ba dang smon lam shis brjod rnams byas la thun 'tshams gyi bya ba la 'jug /
de yang thun dang po la gong du bshad pa ltar dang /
thun gnyis pa dang gsum pa gnyis la /
rang nyid 'jigs byed zhal gcig phyag gnyis par gsal ba'i zhes sogs tshogs zhing nas shis brjod kyi bar snga ma ltar /
thun bzhi pa la /
tshogs zhing nas /
nAd yang mi dmigs par bsam pa'i bar snga ma ltar la /
stong pa'i ngang las ltar ldang ba sogs mi byed par gnyid kyi 'od gsal la 'jug cing tho rangs gnyid sad ba na lha mo tsa rtsi ka la sogs pas bskul nas gnyid kyi 'od gsal las yid ma phyag gnyis pa'i skur bzhengs par bsam /
de yang thog mar thun gyi yun thung nge ba rim gyis je ring dang /
bsten pa phal cher song nas rim gyis je thung la btang ba'i nas 'bras lta bu bya /
de ltar bsnyen pa rdzogs par song ba'i rjes su /
'tshams nang der bsnyen pa'i kha skong gi sbyin sreg byed rgyu byung na rab yin cing /
gal te ma grub na 'tshams grol nas kyang bya ba rung la 'on kyang /
dbang bskur rab gnas sogs byed pa'i snga rol tu cis kyang byed dgos /
sbyin sreg skabs 'dir byed thub mi thub gang yin kyang 'tshams ma grol gong du dpa' bo'i ston mos yi dam gyi lha ma nyes par byed pa dang /
gtang rag gi tshul du chos skyong la bskang gso / /
yul lha gzhi bdag la gtor 'bul dang bsangs sogs rgyas pa gtong /
rang gi yi dam gyi gtor ma bsdus te dngos grub kyi tshul du longs spyod /
mchod pa gshegs dgos rnams sa gtsang ba'am chu chen por gshegs /
rang gi yi dam gyi rten gyi bris 'bur gyi sku dang /
rgyud kyi glegs bam /
dam tshig gi rdzas rdo dril Da ma ru thod pa sogs phyag mtshan /
bsnyen sgrub kyi skabs kyi bgrang 'phreng la sogs pa /
gzhan dbang mthob pa dang dbang thob kyang mi dad pa dang dam tshig mi gtsang ba la sogs pa la bstan na dngos grub nyams pa dang bar tshad kyi rgyur 'gro bar gsungs pas gzhan gyis mi mngon par sbas /
'tshams zo'i lha la mchod gtor phul te gshegs la tho 'go ma yug sogs mi 'gro bar 'jog 'tshams 'grol dus thog mar nang 'tshams 'grol bas sngar 'tshams 'og tu bcug kyang 'tshams kyi ring ma 'phrad pa yod na de dag dang gzhan rang gi zla bo dang nye du sogs dam tshig gtsang zhing yid dang mthun pa nye 'khor na yod pa rnams dang 'phrad /
rang yang 'tshams kyi phyi rol tu nye 'khor mi mang gis mi mthong sar cung zad re 'chag /
de nas rim gyis phyi 'tshams grol te mi gzhan dang 'phrad ba sogs bya zhing| bsnyen pa song 'tshams grol ba yin zer nas yi dam gyi lha rgyad skyur bya mi rung bas bsnyen pa thon nas kyang nyin re bzhin bsgom bzlas dang mchod gtor 'bul ba sogs la brtson par byed dgos /
gsum pa zhar byung gzhan bshad pa ni /
gsang 'dus dang bde mchog sogs la'ang bsnyen pa byed na dngos gzhi'i skabs kyi sgrub thabs dang sngags sogs dang bde mchog la mchod pa 'bul yul gyi g.yon nas mgo rtsom pa /
gsang 'dus la Da ma ru mi dgos pa sogs /
dmigs gsal can ma gtogs gzhan sbyor dngos mjug gsum du ji ltar bya ba thams cad @# / /
la 'di'i rigs 'gros sbyar bas rung /
tshe dpag med dkar po lta bu bya rgyud nas bshad pa'i lha gtso rkyang cig la bsnyen pa byed na /
chos grangs bco lnga dang gza' skar bzang po'i nyin rten dang mchod pa bsham /
cha gsum gtang ste dkar phyogs pa la 'phrin las bcol /
bgegs gtor btang ste nag phyogs pa bskrad /
'tshams tho slong /
tshe srid pa rgyas pa'i las yin pas byang du kha lta ba'am lta bar mos /
skyabs 'gro sems bskyed byas te mngon rtogs bsgoms nas bzlas pa'i tshe /
thugs ka'i sa bon dang sngags 'phreng las 'od zer 'phros te /
rgyal ba sras bcas la mchod pa phul /
sems can thams cad kyi sdig sgrib sbyang /
tshe dpag med kyi go 'phang la bkod| sangs rgyas byang sems kyi byin brlabs thams cad dang gzhan yang snod bcud kyi yon tan thams cad bdud rtsi 'od zer dang bkra shis pa'i rtags rdzas sogs kyi rnam par bkug nas rang la thim pas 'chi med tshe'i dngos grub dar tshe dpag med kyi go 'phang thob par bsam la bzla /
mjug tu yi ge brgya ba brjod de brtan par bya /
mthar ye shes pa gshegs /
dang dam tshig pa'i nga rgyal gyis bsngo ba smon lam shis brjod rnams bya zhing /
thun 'tshams su yang 'khyer so gsum gyi rnal 'byor dang ma bral bar bya /
gzhan thams cad sngar bshad pa las shes par bya| de lta bu'i tshul gyis thun bzhir bcad de bsnyen grangs ma song gi bar bsgom bzlas la 'bad nas tshe'i dngos grub thob par byas te mchog sgrub pa la 'bad par bya'o / /
'di ni mtshon byed yin pas lha gtso rkyang gi bsnyen pa gzhan rnams la'ang rigs 'dre sbyor /
ces bsnyen yig dngos grub rgya mtsho zhes bya ba 'di ni rang gi nye 'khor ba dka' bcu shes dar ba sogs du ma dang /
sngon goms legs spyad kyi bag chags 'thug po sad cing /
skye bas thob pa dang /
sbyangs pa'i rnam dpyod mchog tu yangs pa rgyal dbang dge 'dun rgya mtsho'i gdan sa chen po rgyal me tog thang gi seng ge'i khrir 'khod pa'i mkhan rin po che ches pa bde thang sprul sku blo bzang rin chen tshangs dbyangs phyogs las rnam par rgyal ba dang /
nang rigs pa dang gso ba rig pa la rnam dpyod yangs pa'i rab 'byams smra ba ngag dbang bstan 'dzin mdo sngags rab 'byams la sbyangs pa mi dman zhing rnam dpyod yangs pa'i rab 'byams smra ba bstan 'dzin grags pa /
skye bas thob pa'i blo gros kyi rtsa la gsung rab la lta ba'i mig dang ldan zhing don gnyer dang bcas pa'i dge slong chos rgya mtsho dang tshul khrims dpal bzang la sogs pa'i don gnyer can mang pos bskul ba'i dor sprang ba na snyoms las pa ngag dbang blo bzang chos ldan gyis mtsho bdun gyi lha khang chen mor esbyar ba'i y ge ba ni rnam dpyod dang brtson pa mi dman pa'i dge slon grags pa'o / /
'dis kyang rgyal ba'i bstan pa dar zhing rgyas la yun rin du gnas par gyur cig / /

