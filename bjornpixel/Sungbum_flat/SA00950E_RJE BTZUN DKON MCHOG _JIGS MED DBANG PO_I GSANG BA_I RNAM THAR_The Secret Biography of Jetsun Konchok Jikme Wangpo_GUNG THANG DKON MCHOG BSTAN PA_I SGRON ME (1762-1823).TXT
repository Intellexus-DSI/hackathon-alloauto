@# / /
rje btsun dkon mchog 'jigs med dbang po'i gsang ba'i rnam thar bzhugs so / /
@## / /
dpal ldan tshogs gnyis chu gter las 'khrungs shing / /
spangs rtogs yon tan dkyil 'khor yongs su rdzogs / /
gsang gsum sgyu 'phrul dra ba'i 'od dkar can / /
smra ba'i zla ba lus can gtsug na rgyal / /
mi mnyam thugs bskyed dbyar gyi dpal mo'i byin / /
rgyal bstan nor 'dzin khyab par spro ba yi / /
sprul pa'i zlos gar padma dkar po'i phreng / /
bshad sgrub sbrang rtsi'i dga' ston ci yang rgyas / /
mtha' klas 'gro ba'i khams kyi rdzing bu ru / /
brtan g.yo rab 'byams bkod pa'i zla snang 'bum / /
cig char spro yang nyer zhi'i mkha' dbyings las / /
mi g.yo sku bzhi'i rgyal thabs bla na med / /
stobs bcu'i 'jug pa srid zhi'i dngos kun gyi / /
rjes 'gro rab 'byams rgyal gsung gsang ba'i mdzod / /
grags pa gting yangs rol mtsho'i phyogs cha @## / /
yang| |dbyangs can dang mo 'bum gyi rtse dga'i gnas / /
'on kyang thugs rje ha ri tsan+dan gyi / /
grib bsil dge ba'i lam du ngal bso ba / /
gang zhig de yi ngo mtshar bsngags pa yi / /
gtam gyi gling bu bsgyur la spro ba 'dzin / /
'dzam gling mkhas dang grub pa ma lus pa'i / /
ral pa'i cod pan nor bu'i rkang stegs can / /
chos kyi rgyal po 'jam dbyangs bzhad pa zhes / /
snyan pa'i ba dan srid pa gsum na g.yo / /
dpal ldan bla ma'i zhabs la gsol ba 'debs / /
mtshan 'dzin 'pho 'jig g.yul ngo las rgyal yang / /
'gro ba'i don slad sprul ba'i zlos gar ni / /
rgya bod mtshams kyi ljongs 'dir bsgyur ro zhes / /
bka' lung 'gyur ba med pa'i zhal bzhes mdzad / /
dpal ldan x / /
de nas gzigs pa lnga yis mkhyen bzhin du / /
DA ki'i mtshan ldan yum gyi lhum zhugs tshe / /
chos kyi rgyal po rgyal chen rnam sras sogs / /
chos bsrung rgya mtshos g.yel med bya ra mdzad / /
dpal ldan x / /
dge mtshan ltas dang bcas te bltams pa na / /
'jig rten skyong rnams lha yi gos bzang phul / /
tshul khrims phung po yongs su rdzogs pa yi / /
gos bzang dran shes nor bu'i ska rags 'chang / /
dpal ldan x / /
lnga brgya'i gtsug rgyan jo bo a ti sha / /
mngon sum gzigs pas dga' ba dpag med 'khrungs / /
paN chen du mar 'khrungs pa'i ngang tshul kyang / /
rjes dran rnam 'gyur rigs pa'i gad rgyangs bsgrags / /
dpal ldan x / /
dge ldan bstan la dbang bsgyur rten 'brel gyis / /
'jam dpal snying po'i snang brnyan rnyed pa na / /
nyin mtshan kun tu phyag mchod lhur mdzad pas / /
'jam dbyangs bla mas mngon sum rjes su bzung / /
dpal ldan x / /
bag med byis pa'i spyod pa kun spangs shing / /
gtsug lag rab 'byams 'bad med thugs su chud / /
don zab snyan tshig spel la thogs med pas blo chen rgan po rnams kyi snyems pa phrogs / /
dpal ldan x / /
cung zad snyun gyis zin tshe pha dam pa / /
mngon sum byon nas gegs sel bsrung ba mdzad / /
yum chen lab sgron dus nas lhan cig tu / /
thugs bskyed smon lam zab mos 'brel bar nges| |dpal ldan x / /
yi dam chos bsrung du ma'i zhal gzigs shing / /
phyi nang rten 'brel kun la dbang bsgyur bas / /
ri mo'i 'phrul gyis gdon bgegs dpung bcom ste / /
zla grags sgyu ma'i rol rtsed slar yang bstan / /
dpal ldan x / /
@# / /
'khrul bral dam pa'i lung gis nges rnyed cing / /
sngon gnas rjes dran ngo mtshar mdzad bzang gis / /
gzur gnas mkhas pa kun gyi yid 'phrog ste / /
chos kyi khri la zhabs sen nye bar bkod / /
dpal ldan x / /
yab gcig blo bzang rgyal ba'i dbang po yis / /
gnas gsum byin rlabs zab mo'i brda thabs kyis / /
mdo sngags zab rgyas chos tshul ma lus pa / /
ji bzhin nyams su len pa'i gdams par shar / /
dpal ldan x / /
'jam dbyangs gzhon nus mngon sum byin brlabs shig / /
skyes thob blo gros lus rtsal rab rdzogs pas / /
rgyal sras spyod pa rgya mtsho'i sgra dbyangs kyis / /
smra ngan dpung bcom blo gsal dga' ba bskyed / /
dpal ldan x / /
spyan ras gzigs dbang snang stong srin po'i skur / /
bzhengs pa myur mdzad ye shes mgon po yis / /
'du 'bral med par rtag tu rjes 'brangs nas / /
'phrin las g.yel med sgrub par zhal gyis bzhes / /
dpal ldan x / /
gnam sa'i khyon kun 'gengs pa 'jigs pa'i gzugs / /
'jam dpal bka' sdod las kyi gshin rje yis / /
dge ldan chos kyi gsang mdzod yongs gtad nas / /
bgegs tshogs kun 'joms rdo rje'i g.yar dam bcas / /
dpal ldan x / /
rgyal dbang mchog dang paN chen thams cad mkhyen / /
rol pa'i rdo rje dge 'dun rgya mtsho'i sde / /
mai tri'i zhabs sogs yongs 'dzin mang bsten nas / /
sa steng gdams pa kun gyi bdag por gyur / /
dpal ldan x / /
khengs dang dregs pa'i bag chags ring spangs te / /
sangs rgyas dngos su gzigs pa'i mos gus kyis / /
legs tshogs rtsa ba bshes gnyen bsten tshul la / /
gangs ljongs 'di na 'gran pa'i zla dang bral / /
dpal ldan x / /
ngag gi dpal ster 'jam dbyangs dkar po yis / /
mngon sum rjes bzung mkhyen pa'i klong rdol zhing / /
tshig don mtha' dag mi brjed gzungs thob pas / /
mdo rgyud man ngag kun gyi gter du gyur / /
dpal ldan x / /
bstod tshig don yod zhags pa'i 'khrul 'khor gyis / /
mngon sum mgron du bkug pa'i dbyangs ldan ma / /
mgrin par 'khyud pas sngon med legs bshad kyi / /
dga' ston spel ba'i spobs pa bla na med / /
dpal ldan x / /
spal ti 'dul ba 'dzin pa'i gdan sa ru / /
kun mkhyen gong ma'i dus bzhin a tsar+yas / /
sku tshe'i tshad dang mdzad pa 'phrin las sogs / /
'byung 'gyur mtha' dag ma nor lung bstan mdzad / /
dpal ldan x / /
dpal ldan 'bras spungs chos kyi sde chen nas / /
'jigs mdzad rdo rje'i dbang bskur mdzad pa'i tshe / /
yi dam lha tshogs rten dang brten pa rnams / /
mngon sum gzigs shing byin rlabs dga' ston myong / /
dpal ldan x / /
rtag tu spas pa'i brtul zhugs lhur mdzad kyang / /
thol byung tshul gyis 'byung 'gyur bslab bya sogs / /
gang stsal rgya mtsho'i rlabs bzhin cung zad kyang / /
dus las mi yol sgrib med mkhyen pa'i gter / /
dpal ldan x / /
pha rol sems kyi 'gyur ba sna tshogs dang / /
som nyi'i dra bar chud rnams @# / /
ma zhus kyang / /
gdul bya'i mos pa ji bzhin gzigs pa yis / /
gsal bar 'doms mdzad thar pa'i sa mkhan mchog /
dpal ldan x / /
paN chen mchog dang thugs yid gcig 'dres te / /
dgos dbang khyad 'phags gzigs pas yab sras gnyis / /
bka' gdams bstan pa'i 'byung gnas ra sgreng du / /
zhal 'dzom dag pa'i snang ba 'byams su klas / /
dpal ldan x / /
mdo smad yul gyi gdan sa chen po kun / /
'khor lo gsum gyis skyong bar mdzad pa'i tshe / /
spyan ras gzigs kyis lung bstan bskul ma mdzad / /
gzhan phan snying rje'i rol pa kho nar nges / /
dpal ldan x / /
grub pa'i zhing mchog dben gnas thar pa rtser / /
zab gsang rdo rje'i rnal 'byor la gnas tshe / /
he ru ka dpal rten dang brten pa yi / /
dkyil 'khor 'khor lo'i snang ba mngon sum gzigs / /
dpal ldan x / /
'dzam gling ched gu'i snying stobs las 'das pa / /
bgrang yas 'khor tshogs rims nad duH kha las / /
sgrol la 'jigs bral grub pa'i rnam dpyod kyis / /
paN chen snang mtha'i 'phrin las ru mtshon bsgreng / /
dpal ldan x / /
chu klung 'khrugs pas 'dab 'brel grong khyer che / /
bcom pa'i khrod nas nyid la skyabs tshol rnams / /
nyer 'tshe las grol snod bcud rten 'brel la / /
mnga' bsgyur nam yang bslu med skyabs kyi mchog /
dpal ldan x / /
gzhan gyi rbad 'dre gdon bgegs nad rims dang / /
sad ser than pa la sogs nyer 'tshe kun / /
spyan dmigs tsam dang bden tshig re res kyang / /
lhag med zhi mdzad rnal 'byor dbang phyug che / /
dpal ldan x / /
bo dong dgon par 'dod khams dbang phyug ma / /
'ol khar lha chen 'o de gung rgyal dang / /
rgyun gyi 'byon bzhud la yang rma rgyal sogs / /
dkar phyogs skyong ba kun gyis bsu skyel mdzad / /
dpal ldan x / /
chos 'khor lha sar rje btsun 'jam dbyangs dang / /
gdan sa chen por yab rje'i snang brnyan gyis / /
snyan shal bzhes shid dgyes pa'i 'dzum dkar gyis / /
dge ldan bstan pa'i bdag por mnga' gsol ba / /
dpal ldan x / /
dbus gtsang gnyis dang mdo smad ljongs kun tu / /
dbang khrid man ngag gdams pa ma lus pa / /
mkhas grub kun la lan brgyar spel ba yis / /
gsang chen bstan pa'i me ro rmad nas gsos / /
dpal ldan x / /
'khor lo gsum gyi mdzad 'phrin mtha' klas pas / /
sa steng kun tu khyab kyang rang don la / /
sred pa'i 'dun pa cha tsam ma 'dres par| |bden pa'i tshig gis zhal bzhes thub pa mchog /
dpal ldan x / /
'chad rtsod rtsom pas mkhas kun gtsug gi rgyan / /
mthu stobs nus pas grub rigs tshogs kyi rje / /
'phrin las bzang pos 'jig rten kun gyi mgon / /
thub bstan yongs kyi mnga' bdag drin can rje / /
dpal ldan x / /
mtha' bral de nyid mngon sum gzigs pa yis / /
dngos 'dzin 'ching ba'i dra ba kun bcad cing / /
zab lam rim gnyis rnal 'byor mthar phyin pas / /
tha mal snang @# / /
zhen dri ma ma lus sbyangs / /
dpal ldan x / /
'gro kun mi pham mgon gyis rjes 'dzin cing / /
nyid kyi zhal skyin la dgongs byams mgon gyi / /
snang brnyan gsar bskrun rab gnas mdzad pa'i tshe / /
ye shes mngon sum zhugs pa'i gzi byin 'bar / /
dpal ldan x / /
'brom rjes stong chen thig le'i spro bsdu bzhin / /
gzugs sku'i bkod pa dbyings su sdud ba'i brdar / /
gre phugs a yig 'od kyi rang bzhin can / /
skal ldan du ma'i mig la mngon sum bstan / /
dpal ldan x / /
rab 'byams rgyal ba'i 'khor lo ma lus pa'i / /
gsang gsum yon tan me tog sil ma'i phreng / /
tshom bur bsdus pa dkon mchog gsum gyi dngos / /
'jigs med dbang po srid zhi'i gtsug gi rgyan dpal ldan bla ma'i zhabs la gsol ba 'debs / /
de ltar dad pa'i yid kyi rnga yab rtses / /
zab gsang yon tan chu yi phung po las / /
cha tsam spel ba'i bdud rtsi'i zegs ma ni / /
bdag gzhan bsod nams myu gu'i gsos su 'grem / /
de yi dge bas dal 'byor rten gyi gzings / /
thos bsam bsgom pa'i bdan gyis mdzes pas / /
phra rags 'khor ba'i rgya mtsho bsgral gyi bar / /
ded dpon mchog gis rtag tu skyong gyur cig /
srid la rgyab kyis phyogs pa'i nges 'byung dang / /
gzhan phan khur du 'khyer ba'i byang chub sems / /
rgyal ba dgyes byed yang dag lta ba rnams / /
zung du 'brel ba'i lam bzang mngon gyur shog /
de nas gsang ba sngags kyi lam zhugs te / /
dngos grub rin chen gter gyi sgo gcig pu / /
rnam dag dam tshig sgom pa cha tsam yang / /
mi nyams srog dang bsdos te bsrung bar shog /
dag pa'i 'khor lo 'dab brgyar grol ba las / /
lhan skyes bde chen sbrang rtsis myos pa yis / /
zung 'jug 'dab yangs g.yo ba'i rkang drug gis / /
chos kyi sgra dbyangs rtag tu sgrogs gyur cig / / /
ces dus gsum rgyal ba kun gyi zhal skyin /
rigs dang dkyil 'khor rgya mtsho'i mnga' bdag /
bka' drin mtshungs zla med pa rje btsun dkon mchog 'jigs med dbang po'i zhal snga nas kyi gsang ba'i rnam par thar pa mdor bsdus pa 'di ni /
mdo dang sngags kyi gzhung lugs rgya mtsho'i gnad la gzhan drir mi 'jog pa'i mkhyen rab kyi dbang phyug dam pa rgyud pa dpon slob dkon mchog rgyal mtshan /
rdo ram pa skal bzang dpal 'byor /
rab 'byams pa ngag dbang mchog ldan /
rab 'byams pa mtha' yas rgya mtsho /
dka' bcu 'jam dbyangs nor bu /
dkon mchog dpal ldan /
sbyin pa rnam rgyal /
'jam dbyangs chos grags sogs don gnyer can du mas snga phyir bskul zhing /
gtso cher rang nyid tshe rabs kun tu rje btsun bla ma mchog gis 'bral med rjes su 'dzin pa'i phyir du dmigs te /
\u0f38 btsun pa dkon mchog bstan pa'i sgron mes cho 'phrul zla ba'i yar tshes dge bar /
dpal ldan bkra shis 'khyil gyi 'du khang chen mo'i yang rtser bris pa dge legs 'phel / / / /
