@# / /
byA kar NaM mai treH pa k+t+ra swa ra ya ka d+harma bya gaN+Di nA ma bihar ti smaH / /
@# / /
lung ston byams pa'i dkar chag gdangs snyan chos kyi gaN+Di zhes bya ba bzhugs so / /
@# / /
pradz+nyeny+tsa kra b+ha bats+tshi ta shatsa raH kA ro No dam ban+d+ha tsA b+ha baH trai lo kya dwi sa ti gra ta lA g+ho /
ban+de se bal bar+d+ha dA sha d+h+ri ka @# / /
shes rab 'khor los srid pa'i rgyu ba bcad / /
snying rje tha gus srid min srid par bcings / /
bden gnyis gom pas 'jig rten gsum gnon pa / /
stobs kyi 'jug pa bcu mnga' de la 'dud /
@## / /
ye shes lnga yi cod pan gdengs ka'i 'od / /
gang gi spyi bor bkod bzhin gsungs gi mchog /
sbas don snying po'i mdzod brgya phyag tu gtad / /
mi pham rgyal ba'i rgyal tshab rgyal gyur cig /
las nyon na kras rab dkrugs srid pa'i mtsho / /
sdug bsngal rlabs 'phreng srid rtser 'phyo ba las / /
sgrol ba'i ded dpon gcig pur khyod bsten no / /
'phrin las gru gzings sbyor cig thugs rje'i gter / /
grags pa'i sgra brgya rol ba'i sprin dkar la / /
re ba'i mig 'bur gtod pa'i mdongs mtha' yang / /
bsod nams 'du byed gar dang lhan cig tu / /
snying la mngon dga' rgyas pa'i ca co 'chor / /
rgyal gsung longs spyod rdzogs pa'i ngo bo nyid / /
ngag gi longs spyod dbyangs can ngang mo'i gar / /
mgrin pa longs spyod 'khor lo'i 'o mtsho ru / /
ci dgar longs spyod mgrin rnga 'di na brdung / /
mchog gsum rten gyi ngo bo bzhengs pa'i tshul / /
phyag mchod skor ba bcas pa'i phan yon rnams / /
mthong thos rnam grol lha yi rnga bo che / /
bsgrags zin zlos bur 'god pa'i ngal ba bskyungs / /
deng ni nyams 'gyur 'dab ma'i bkrag mdangs dang / /
don gyi snying po dad pa sbrang rtsi'i bcud / /
zung du gnyer ba'i blo gsal b+ha ma raH / /
dga' skyed me tog phon po 'ga' tsam spel / /
gzhung lugs rnam mang thos pa'i dngos grub la / /
'dod chung chog shes 'gram pa mi ston par / /
legs bshad nor bu skyug pa'i ne'u le'i khar / /
rna ba'i yul go gtad de bzed par mdzod / /
de'ang rgyal ba rnams kyis byin gyis rlobs pa'i tshe phyag g.yas pa spyi bor bzhag ste byin rlabs zhugs pa'i tshul mdo sde sa bcu pa dang yang gshegs /
rab zhi rnam nges sogs du ma las gsungs shing /
khyad par du bshad rgyud rdo rje 'phreng ba las /
de nas lung bstan thob don du / /
zhes pa nas /
g.yas pa mi 'jigs sbyin byas la / /
dbugs dbyung ba yi mchog bya ba / /
zhes byang chub tu lung ston pa'i tshe phyag g.yas pa mi 'jigs pa skyabs kyi sbyin pa'i phyag rgya bcas te lung bstan pa la dgos pa dang rten 'brel khyad par can yod par gsungs /
don de la dgongs te paN chen dge 'dun grub kyis kyang /
de tshe rgyal ba byams pa rab tu dgyes / /
phyag g.yas bdag gi mgo la bzhag bzhin du / /
bla med byang chub mchog tu lung bstan nas / /
zhes gsungs @# / /
shing /
rje btsun ngag dbang byams pa'i ljags bkod kyi bris thang mang por yang de bzhin 'byung bas /
rten 'brel gyi sgo la bsams nas byang chub tu lung ston par mdzad pa'i byams mgon kyi snang brnyan gsar bskrun bgyis te dkar chag mdo tsam 'god pa la /
rten bzhengs mchod kyi phan yon sogs ni mthong grol chen mo'i dkar chag tu bshad zin pa las shes par bya zhing /
'dir gang gi phyir bzhengs pa'i dgos pa /
gang gis bzhengs par byed pa'i bzo bo /
gang bzhengs pa'i rten gyi ngo bo / /
de ltar bzhengs pa'i dge ba bsngo ba ste don tshan bzhi las /
dang po ni /
sngon sangs rgyas 'od srung gi bstan pa la thos bsam gyis zhugs pa rnams bstan pa 'di la thog ma kho nar smin cing grol ba'i tshul lung sde bzhi sogs las rgya cher 'byung ba dang /
bstan pa 'di la bya ba cung zad byas pa rnams kyang ma 'ongs pa na byams mgon gyi gdul byar 'gyur bar ston pas mdo sde du ma las gsungs shing /
byams mgon nyid kyis kyang rang gi 'dul skal du gzigs pas da lta nas bdag gir mdzad pa ni byams chos lnga skyes su bskur te bdud rtsi'i bgo skal snga mgyogs su sbyin par mdzad pa 'di nyid kyis shes la /
kun mkhyen bla ma sku snga phyi sogs dam pa gong ma rnams kyis kyang byams mgon gyi sku re bzhengs te rjes 'jug rnams de la 'brel ba 'jog tu 'jug pa ni mdzad srol nges can lta bur snang ngas /
rang nyid kyis kyang de dag gi rnam thar smon pa'i yul du byas te bya ba'i 'khor lo 'di nyid la zhugs pa yin pas tshul de dbyangs kyis bsnyad na /
thub dbang rang gi bstan la smin grol lam / /
bgrod pa ma rdzogs zhi ba'i mgron pa kun / /
khyod kyis skyong zhes mgon dang gdul bya ru / /
phan tshun mtshams sbyor bka' chems rim par bzhag /
'od srung bstan la ches bra'i sa bon yang / /
nyi ma'i gnyen gyis mod la smin pa'i tshul / /
sde bzhi'i lung gi dus ston dar ba'i gtam / /
phyi ma'i skal bzang mtshon pa'i mtshan ma mchog /
rgyal bstan 'di la de lta zhugs so cog /
rgyal tshab nyid kyis slad nas 'dren pa'i brdar / /
rgyal yum dgongs 'grel mngon rtogs rgyan la sogs / /
rgyal ba'i thugs bcud zab dgu skyes su bskur / /
de lta'i ngo mtshar rno ldan kyo ba yis / /
drangs pa spro ba'i yid kyi padmo'i kha / /
rgyal ba'i nyi ma gang gi rjes phyogs las / /
rnam dkar 'du byed sbrang rtsi'i bcud du 'dus / /
lung chos smra ba'i sgo la rmongs pa'i rgya / /
tshul bzhin sgrub ba'i sgo la g.yeng ba'i rgya / /
bya ba las kyi sgo la ser sna'i rgya / /
btab ste thang stong bstan la ci zhig bgyi / /
mkhas pa'i rna bar legs bshad bdud rtsi'i rgyun / /
phal ba'i lag tu gtong ba'i nor gyi rgyun / /
kun la rten mchog mig gi bdud rtsi'i rgyun / /
lam gsum 'bab pas 'gro gsum dri ma 'khyud / /
spyi bor bla ma'i zhabs rdul lhan skyes bzhin / /
mgrin par legs bshad rol mo lhan skyes bzhin / /
snying la skyo ba'i 'du shes lhan skyes bzhin / /
sgo gsum rnam dkar @# / /
bya ba lhan skyes bzhin / /
dkon mchog rgyal ba kun 'dus kun+da'i gnyen / /
'jigs med snang ba'i byin rlabs byin pa yis / /
yid dbang dad pa'i rgya mtsho rgya che ru / /
'phyur ba'i legs byas rlabs chen rlabs 'di 'phros / /
mtha' yas mchog gsum rten rnams byin rlabs kyi / /
gter du mnyam yang khyad 'phags rten 'brel sgo / /
dam pas legs phye'i srol bzhin byang chub tu / /
lung ston byams pa mgon po'i sku 'di bsgrubs / /
bdog ba'i snying po sdig med gtsang ma'i dngos / /
gtong ba'i rgyu 'bras nges sems spro bya yis / /
rtse gcig yid kyis blang dor mu nor bar / /
bsgrubs pa 'di yang rgyal ba'i gzhung lam yin / /
! gnyis pa gang gis bzhengs pa'i bzo bo ni /
snga sor 'di 'dra'i rten bzhengs shig gi 'dun pa yod kyang nye 'khor du de lta bu'i bzo bo med la /
thag ring zhig tu btang na bkod pa sogs blo dang mthun pa zhig mi 'ong bas ji ltar byed snyam du the tshom gyi ngang la gnas pa'i tshe bzo bo 'di nyid glo bur du 'ongs te theg mchog 'khor lo bzhi la brten nas re ba'i shing rta ji ltar smon pa'i lam du bgrod pa'i rten 'brel rang 'grig tu gyur to / /
de'ang 'di'i skyes yul ni hor rgyal po rnams kyis chos kyi rgyal srid rim par bskyangs shing /
'jam mgon sa paN dang karma bak+shi sogs dam pa mang pos byin gyis brlabs pa'i gnas lang gru'u sde bzhir grags pa'i mkhar gyi nang dbul phyug bar ma'i khyim skyid de ba zhig yin la /
der gza' tshang mi mthun pa sogs mi bde ba'i rkyen cing nga med kyang lo bcu drug bcu bdun nas bzung yul du gtan mi 'khor bar mgar bslabs te phyogs sna tshogs su 'khyams shing 'gro ba dang /
phyogs rer lo zla kha shas rer bsdad de yon gyi 'phro sogs len pa lta ci /
rang gi lag cha sogs kyang bskyur te 'gro bas phal mo che rlung sengs lta bur rtsi'ang /
de 'dra yin na slar dangs nas phyir 'khor dgos rgyu la blos gang bcad de las slar 'gyur ldog med bas bsam bzhin du de ltar byas pa yin par snang /
phyogs 'dir yang sngar gtan nas 'dris med cing 'di na rgyus yod kyi mi bsnyegs nas 'ongs gcig med kyang 'di phyogs su bsnyegs 'ongs pa dang /
rang la'ang 'di bzo sogs ji ltar yin zhib cha rgyus med bzhin du phan tshun blo mthun pas bya ba'i 'khor lo rtsom rgyur song ba ni sngon gyi legs smon dang dkon mchog gi thugs rjes rgyud bskul bar mngon /
bzo bo nyid kyi rang bzhin yang 'phral la gzhan gyis ci zer ba'i rjes su mi rgyug par gyong bo lta bu /
yun du 'grogs na ngang tshul bzang zhing phan sems che bas 'grogs bde ba /
gnas skabs rgyu nor chol ba lta bur snang yang 'phral gyi zas gos sgrig rten phran bu re byung tshe dga' tshor che zhing /
nor che ba re byung tshe 'di 'dra ba bzung nas gar 'gro rgyu yin zhes de tsam gyi 'dod pa med pa dang /
nor gyi rin thang sogs blo la shin tu gsal yang tshong sogs kyi tshem shes pa ltar byas te rgyal kha gzhan la ster zhing /
gzhan sus kyang ma mthong bar byas nas dbul phongs ya sbyin ba gtong ba sogs 'dod chung chog shes kyi spyod ba ya mtshan pa@# / /
dang /
rin po che'i rigs mang po rtsis gdab med par lag tu bzhag kyang skyon med par ma zad phra legs pa re nyer spyang lta bu la 'deb rgyu byin na'ang der gtong mi bra bar dkon mchog gi rten la 'gro thabs byed /
gser gtong tshul rgya nag gi lugs 'di bzhin byas na 'gro sgo chung zhes la las bshad par /
mthug na bzang zhes de'i tshig la mi nyan zhing /
dbus bzo rnams gser byugs te bsreg ma thag btsod du bcug pas mdog dmar sang nge ba 'ong tshul bshad kyang /
gser ci yin rung rang mdog de gar bzhag na bzang zhes mi nyan pa ni de rigs la 'dris chung ba'i stabs yin nam snyam yang /
phyis su brtag tshe dkon mchog gi zhing la rgyu 'gro gang che dang g.yo sgyu ma 'dres pa'i kun slong rnam dag cig yin par mngon te /
bzo bo phal cher sku'i phyi nang rgyab mdun la khyad 'byed kyang /
'dis ni mthong mi mthong gis gang la'ang zhib cha byed tshul tshod gcig kho nar snang ba ni las 'bras la yid ches pa'i mtshan mar mngon /
bsnyen gnas kyi sdom pa zhig phog na snyam ste 'phros btang bar /
kho bo rab byung zhig byas na snyam yang srung dka' bar snang /
ba za bla ma'i mdun nas dge bsnyen gyi sdom pa zhig blangs yod zer te /
sdom pa len rgyur srung mtshams kyi mno bsams ngon du gtong ba 'di ni deng dus kyi phal mo che dang mi 'dra ba'i blo ldan gyi gtam du snang /
mdor na shA ri'i bus zhus pa las /
bzo bo blo ldan gtsang sbra che / /
bstan bcos kun la bslab pa dang / /
nga rgyal chung zhing sgrub phod la / /
brtson zhing dge la sbro ba dang / /
shes rab che dang nan tan che / /
lhag par gso sbyong bzung ba dang / /
bslab pa la gus chos brgyad spangs / /
nyin mtshan kun tu mi g.yel bar / /
dge ba la ni brtson pa dang / /
bri ba'i las mtha' rab tu byung / /
bram ze gtsang ma'i spyod pa bzhin / /
khrus dang gtsang sbra dag la gnas / /
'dod pa chung zhing chog shes pa / /
zhes sogs kyis mtshon mdo rgyud du ma las gsungs pa ltar /
'dod chung chog shes /
dkon mchog la dad pa /
las 'bras la yid ches /
skyo ngal med pa'i brtson 'grus /
sgo gsum bag yod pa'i tshul khrims /
des shing gzu bor gnas pa'i rang bzhin /
blang dor ma log pa'i shes rab sogs bzo po'i mtshan nyid ji snyed cig gsungs pa rnams tshang zhing /
de'i ldog phyogs kyi skyon mtha' dag dang bral ba zhig ste /
sngon gyi lo rgyus la lar sprul pa'i bzo bo zhes grags pa rnams kyang gnas skabs de'i mi rnams kyi snang tshul la 'di 'dra ba'i mi dkyus ma re yin zhing /
paN chen dge 'dun grub kyis byams sku bzhengs pa'i tshe bzo bo glo bur du lhags pa'i tshul ngo mtshar che bar gleng ba'ang 'di bzhin yin pas /
rang gi ngos nas blo 'grel nus na dkon mch+go gi thugs rje ni nyi 'od dang chu zla bzhin mchog dman kun la mnyam par 'jug pa gdon mi za ba zhig go /
de la 'di skad ces bya ste /
mthun dgu rkyen du 'dzoms pa'i yu lta ljongs 'dir / /
yab rje dma' pa'i mdzad srol brang pa'i tshe / /
ring nas legs smon gyis bkug bzo bo yis / /
bsgrubs pa bsod nams mthu bzhin gegs med grub / /
chos nor sde bzhi'i dpal @# / /
gyis mngon mtho ba / /
lang gru'u sde bzhi'i grong khyer ma la yar / /
skyes kyang sna tshogs yul grur legs byas kyi / /
khang bzang sna tshogs 'degs pa'i ka bar gyur / /
sngar nas 'dris pa'i 'brel pa ma mchis kyang / /
legs spyad mdun mar lhan cig tshogs pa yi / /
pho nyar rang gi sdon dge'i rta zhon nas / /
mchog gsum thugs rje'i khye'u dkyus so snyam / /
gtad med kun tu 'khyams pa riX dwags bzhin / /
dam bca'i mtshams las mi g.yo ri bo bzhin / /
su dang mi bstun gyong po'i shing skam bzhin / /
'grogs na gshis bzang 'jam pa'i shing bal bzhin / /
sngon rabs gtam du sprul pa'i bzo bo zhes / /
grags pa'i g.yer kha 'khrol ba de dag kyang / /
mkha' las rdol min spyod dang rnam par bcas / /
de tshe snang bar 'di ko tsam du bas / /
bzo bo bi shwa karma gnyis pa zhes / /
smras na kun gyis col chung gtam du sems / /
lha yi zhal bzang jo shAka gnyis pa ru / /
mngon sum tshad mas grub la bsnyon du ci /
spyan zur mchu sgros brdzes pa'i 'dzum zhal tsam / /
bzo bo phal gyi spyod yul lags na yang / /
bcu drug lang tsho gsar pa'i gzhon nu'i nyams / /
'di nyid kho na'i sor mo'i 'phrul las byung / /
smra ba rjes su bstan pa'i cho 'phrul gyis / /
phan par dka' ba snyigs ma'i dus mtha' 'dir / /
mig gi bdud rtsir 'phrul pa'i 'dzum dkar gyi / /
ga pur thigs pu kun+da'i dpyid du gyur / /
thub pas legs bsngags 'dod chung chog shes dang / /
dad brtson blo gros khrims kyi 'dab 'phreng can / /
bsod nams sbrang rtsi'i 'byung gnas gsar pa zhig /
legs byas dor mdzes pa'i rgyan du 'khrungs / /
! gsum pa gang bzhengs pa'i rten gyi ngo bo la khyod sku dang nang gi gzungs gzhug gnyis las /
dang po ni /
thog mar rang gi lus tshad cig bzhengs rgya'i 'phen pa byas te lha bzo skal bzang la brir bcug pa gzhal tshul gyis rim pas je cher song ste rgyug mtho bcu bzhi lhag tsam du gyur pas dge tshogs gong 'phel gyi rten 'brel mngon par 'grigs /
ma phyi'ang 'du khang phur bzhugs pa'i jo bo'i sku 'di ni sngon gzhung gi srid skyong mi dbang bsod nams stobs rgyas kyis byas te bod kyi bzo grwa ma nyams par yod pa'i dus lha sa'i jo bo rin po cher dpe blangs te gzab nas bzhengs pa yin pas sngon chad phyogs 'dir bzo legS pa'i tshad bzhag lta bu yin stabs de dang hor rgyal po'i dus kyi sku brnyan byon legs 'ga' zhig la dpe byas pa yin na'ang /
rjes sor grub pa'i tshe de dag las nyams ches khyad par du gyur ba jo shAka rnam gnyis kyi sku nyams la 'gran bzod pa dang /
lhag par zhal gyi gzhon nyams sogs jo bo mi bskyod rdo rje ji lta ba zhig byung /
'ga' zhig phyag tshad kyi gzhung bshad la mkhas kyang lag tu blang ba'i tshe ji bzhin mi 'ong ba mang la /
'dir gzhung tshig gshar rgyu mi 'dug kyang cha mtha' dag zhib tu gzhal ba'i tshe gzhung don dang cung zad kyang mi 'gal bas /
ji tsam brtags kyang cha ma snyoms pa lta bu'i skyon gdags rgyu med par m+zad /
gzhan dang bsdur te yun du bltas kyi na sku'i stod smad /
yan lag dang nying lag thams cad skabs phyed la shin tu 'jam zhing gzhon @# / /
sha chags pa /
mdzes khyad sngar las lhag pa re bsnan gyin shar 'ong ba lta bus yun ring por 'dris kyang nam bltas pa'i tshe gsar mthong gi dus dang 'dra bar yid dang mig 'phrog pas lta bas chog mi shes pa ste /
bstod pa brgya lnga bcu pa las /
khyod kyi sku de gang gis ni / /
lan brgyar mthong dang gang zhig gis / /
dang por mthong ba de gnyi ga /
'dra par mig ni mgu bar mdzad / /
ces pa ltar ro / /
der ma zad mdo sde rnams las dbu gdugs ltar zlum pa /
dpal ba'i dbyibs zla ba ltar rgyas pa /
spyan ut+pa la'i 'dab ma 'dra ba /
'gram ba zlum zhing rgyas pa /
mgrin pa dung 'dra ba /
ro stod seng ge lta bu /
sked skabs ldem zhing 'khril pa /
sku'i kho lag yangs pa sogs mtshan dpe'i khyad par gsungs pa rnams kyang rgyun par 'ol spyi tsam las mi 'char yang /
'dir sku'i steng du bltas pa na gzhung nas bshad pa de 'di ga rang du 'dug snyam nas nyams 'char tshul sngar dang mi 'dra bar blo ngor khrig ge ngo 'phrod pa zhig 'ong bar snang /
khyad par du phyag g.yas pa spyi bor bzhag ste lung ston pa'i rnam pa mdzad pa de'i steng du sku'i cha thams cad bsgrims shing phyogs te dgongs pa gtad nas bzhugs yod pa'i nyams shig mkhas blun thams cad la mthong tsam nyid nas 'char rgyu yod kyang /
de bzo tshul 'di'i stobs kyis yin par 'dug ces smra rgyu dang /
rtsol bas byas pa'i nyams shigs med par rang byon shugs 'byung gi nyams shig tu snang ba ni nges par thugs rje'i spyan gyis gzigs pa'i mtshan ma dang /
ma 'ongs pa na byang chub tu lung ston pa'i rten 'brel gyi sgo 'grigs pa yin nam snyam du dga' ba lhag par 'phel lo / /
phra rgyan yang dbu rgyan dbus ma'i dkyil du ma rgad phug ron gyi sgong tsam zhig dang padma rA ga mtheb mgo tsam gcig /
rtse mor margad mthe bong tsam gcig /
dbu rgyan bar ma gnyis kyi rtser su gan+da mdzub rtse tsam re /
mgul rgyan gyi gsham du pad rag mdzub rtse tsam gcig /
margad dang su gan+da sran chen tsam re /
gzhan yang g.yu byu ru mu tshig mu min spos shel sogs che chung sna tshogs pa dang /
stod smad rgyab mdun gyi 'phreng ba gang dgos la byu ru dang g.yu'i 'phreng ba spus legs grangs mtshungs kyi 'gram du gser gyi 'bur sgril yod pa /
phra rgyan ha cang spungs che bas rdzob bor ma song zhing /
nyung bas thor bu'ang ma yin la /
g.yas g.yon sogs cha mtshungs pas mdzes pa skyed pa sogs mdor na phra rgyan gos 'khyud mdangs sogs gang thad nas phun sum tshogs kyang /
gtso bor gyur pa ni spyan snga blo gros rgyal mtshan gyis /
mkhas pa tshugs dang tshad la brtag /
chags can rgyan dang na bza' lta / /
blun po tshon dang mdangs brtag / /
gsungs pa bzhin mkhas pa'i skye bo blo dang ldan pa rnams kyis sku'i cha tshad dang sha tshugs la gtso bor byed dgos so / /
da lta dus dbang gis bzo bo rnams kyang yon len pa'i thabs tsam las lag len chad tshag slob pa dkon par snang na'ang /
ma mtha' mig gis mngon sum du mthong ba 'di lta bu re la dpe bgyis te 'bad na rab la skyed thon cing skal ldan dang ba 'dren pa sogs don gnyis phun sum tshogs pa'i dmigs rkyen du 'gyur ro / /
de'ang 'di ltar /
grangs med tshogs gnyis ri mo yongS @# / /
smin pa / /
mi pham rgyal ba'i sku las rang 'dra zhig / /
skal ldan zhing la mngon mtho nges legs kyi / /
ko Ta ba dang sA lu gdab pas brel / /
mu mtha' yas pa'i 'gro la brtse ba'i sbyin / /
mi mngon chos kyi dbyings nas gzigs pa'i mdangs / /
me long dag par gzugs bzhin gsal ba yis / /
mos gus rtsol med 'dren 'di a ho rmad / /
yun du bltas kyin mtshan dpe'i nyams rdzogs shing / /
yang yang brtags kyin cha tshad 'khrul pa med / /
gzhan dang bsdur kyin cha kun snyoms shing mdzes / /
tshul 'di bsams kyin dga' dang sprob skyes / /
mtshan dpe'i rang bzhin rkang pa drug pa'i glu / /
mkha' la dri za'i 'jig rten rdzogs pa yang / /
rgyal sku'i snang brnyan padma'i dga' tshal du / /
babs pas nges shes don gyi zil ma bar myong / /
ma rgad padma rA ga su gan+daH / /
mu tig g.yu byur spos shel mu men shel / /
rin chen phra tshom sna tshogs me tog gi /
'phreng ba mdzes ldan gser bzang ljon pa bzhin / /
thog ma nyid dang ring du 'dris pa'i mig /
mtshungs par 'phrog pa bsod nams tshogs kyi sku / /
snyigs ma'i mthar yang mngon sum gyur pa ni / /
rgyal ba'i thugs rje gzugs can nyid du nges / /
brtse ba'i dgongs pa kun tu gtad pa yi / /
nyams 'gyur 'dzum dkar 'od kyis gsal ba 'dis / /
byang chub snying po mchog tu lung ston pa'i / /
rten 'brel thog ma'i sgo 'phar phyes so snyam / /
deng dus dus 'khor sngom 'byung la sogs kyi / /
phyag tshad tshad ldan mkhas las ma bslab cing / /
bris 'bur man ngag ngag rgyun ma thos par / /
rmongs pa'i rang bzo bzo ba'i che bar rlom / /
a ho bzo rig las la gzhol ba rnams / /
blo gros mig gis gzhung don blta ba'am / /
tha na chu bur mig gis 'di 'dra la / /
bltas te dal ba don dang ldan par gyis / /
nang rten rnam pa bzhi las /
chos sku'i ring bsrel gzungs gzhug rgyas bsdus tshar bcu /
bde gsang 'jigs gsum gyi rgyud tshar gnyis re /
mtshan brjod tshar gsum /
rdor gcod tshar lnga /
tshe mdo tshar bzhi /
sdud pa tshar gcig /
byams chos lnga tshar gnyis dang /
yang rgyan tshar gnyis /
sman chog rgyas par tshar gnyis /
bsdus pa tshar gcig /
'jug pa tshar gcig /
byams smon tshar bdun /
smon lam lnga tshar gnyis /
sher snying tshar gsum /
gdugs dkar tshar gcig /
dga' ldan lha brgya mtshar lnga /
byams pas dam bcas gzungs lnga khri sum stong brgyad brgya /
mi 'khrugs pa'i gzungs dang tshul khrims rnam dag gi gzungs sgril bcu gcig re /
sman bla'i gzungs sgril gsum /
tshe gzungs sgril bzhi /
a ra pa tsa stong /
ma Ni sum khri lnga stong /
dmigs brtse ma nyis stong /
gangs can mkhas grub ma sum brgya /
sgrol dkar snying po nyis stong drug brgya /
rnam rgyal gzungs ring brgyad brgya /
kun rig rtsa sngags sgril gnyis /
yig brgya dgu brgya /
sku ba la dang sku gdung gi ring bsrel yang smri ti'i phyag tshwa thub pa'i sku gcig /
rje'i phyag tshwa'i 'od dpag med dang 'jigs byed /
rgyal ba 'jam dpal rgya mtsho'i phur tshwa /
byams sku stong dang bdun brgya /
'jam dbyangs kyi sku bzhi brgya lnga bcu /
sangs rgyas byang sems kyi sku sna tshogs sum brgya can tshar gnyis /
mi la'i sku sum brgya /
@# / /
rje'i sku lnga brgya /
sgrol dkar gyi sku bzhib rgya bdun cu /
dzam dkar gyi sku stong dang bdun brgya /
ston pa'i 'phel gdung /
chos 'phags kyi tshems kyi dum bu /
sangs rgyas glang po'i gdung gi tshems kyi cha shas /
lha sa'i nang rten sangs rgyas mtha' sku me long ma'i cha shas /
nag po spyod pa'i rus rgyan /
te lo pa'i bzhugs gdan khri snyan sa la'i pags pa /
ma cig grub pa'i rgyal mo'i tshems las grub pa'i ril bu /
pha dam pa'i sgom thag /
paN chen shAkya shrI'i sku chos| srong btsan sgam po'i na bza' dang zhabs chag gi dum bu / /
bal po a su'i rdo rgyus kyi sgom thag /
r+wa lo'i dbu lo dang snam sbyar sogs ris med kyi rten sna tshogs / /
jo bo rje'i snam sbyar gyi tshal bu /
'brom ston pa'i dbu lo /
pu to pa'i dbu nab /
shar ba'i sku mtshal /
'chad ka ba'i zhabs chag /
mtsho sna pa'i snam sbyar /
sangs rgyas sgom pa'i sku chos /
rgya ma sangs rgyas dpon gyi snam sbyar /
mchims nam mkha' grags kyi sku chos /
gnyos rgyal ba lha nang pa'i dbu lo /
lho brag grub chen gyi dbu zhwa sogs bka' gdams gong ma'i skor /
sa paN gyi zhun thigs /
rje btsun grags pa rgyal mtshan gyi sku bar /
bla ma dam pa bsod nams rgyal mtshan gyi sku chos /
bo dong phyogs las rnam rgyal gyi snam sbyar /
tshar chen gyi dbu lo| bdag chen kun dga' blo gros kyi na bza' sogs sa skya'i rten /
mar pa'i sku per seng ge 'gying gnon /
sras dar ma mdo sde'i na bza' /
mi la'i sgom thag /
dwags po la rje'i na bzad /
phag mo gru ba'i sku chos /
karma pak+shi'i na bzal 'bri gung skyob pa rin po che'i na bza' /
thang stong rgyal po'i sgom thag /
rgyal ba g.ya' bzang ba'i na bza' /
'brug pa bad dkar gyi rta phying /
'brug pa kun legs kyi dom gsham /
spyan snga lha gzigs pa'i na bza' /
grub chen ye shes bzang po'i sku chos /
rnal 'byor byang sems kyis nam sbyar sogs bka' rgyud pa'i skor /
'jam mgon tsong kha pa chen po'i dbu zhwa /
snam sbyar /
phyag 'phreng rdog gcig /
rgyal tshab rje'i tshom 'bras /
'dul 'dzin grags pa rgyal mtshan gyi gdung ras /
na bza' /
mkhas grub rin po che'i bzhugs gdan /
rtogs ldan 'jam dpal rgya mtsho'i snam sbyar /
gnas brtan bzang skyong ba'i snam sbyar /
byams chen chos rje'i gser theb kyi lung du /
bso chos kyi rgyal mtshan gyi dbu lo /
gnas rnying kun dga' bde legs kyi gding ba /
spyan snga blo gros rgyal mtshan gyi sku chos /
rje dge 'dun grub kyi gdung rus /
mkhas grub nor bzang pa'i snam sbyar /
'jam dbyangs dga' blo'i snam sbyar /
rgyal ba dge 'dun rgya mtsho'i na bza' /
paN chen bsod grags kyi na bza' /
rgyal ba bsod nams rgya mtsho'i dbu lo /
rgyal ba dben sa pa'i dbu zhwa /
mkhas grub sangs rgyas ye shes kyi dbu lo /
paN chen blo bzang chos rgyan gyi dbu lo /
rgyal ba yon tan rgya mtsho'i na bza' /
'khon ston gyi dbu zhwa /
sku lnga pa'i dbu lo /
thang sham /
sku rags /
rdo rje 'dzin pa dkon mchog rgyal mtshan gyi dbu lo /
paN chen blo bzang ye shes kyi dbu lo /
gtsang cha ba ril bu /
pad dkar 'dzin pa'i sku mtshal /
ljags kyi cha shas /
rgyal ba tshangs @# / /
dbyangs pa'i dbu lo / /
rgyal ba bskal bzang rgya mtsho'i dbu yo / /
sku chos /
rgyal ba 'jam dpal rgya mtsho'i dbu lo /
rje 'jam dbyangs bzhad pa'i dbu lo /
shangs phyis /
sbrul sku bsod nams ye shes dbang po'i dbu zhwa'i nang sha /
ger dka' bzhi sangs rgyas dbang phyug gi sku chos /
rong po chos ba rin po che'i sku chos /
khri chen ngag dbang mchog ldan gyi gdung rus /
dbu lo /
rje dge legs rgya mtsho'i dbu zhwa /
'phags pa lha 'jigs med dpal ldan bstan pa'i mgon po'i dbu lo /
'phags pa sangs rgyas kyi snam sgyur /
'phags pa lha rgyal brgya mtsho'i sku chos /
'phags pa lha chos kyi rgyal po'i dbu zhwa /
'phags pa lha 'jigs med bstan pa'i rgya mtsho'i dbu lo /
'phags pa lha mthong ba don ldan gyi na bza' /
ba so sprul sku ngag dbang dkon mchog nyis ma'i DaM thar /
ba so sprul sku ngag dbang chos kyi dbang phyug gi sku 'gag /
ba so sbrul sku blo bzang dpal ldan rgyal mtshan gyi dbu lo /
rgyal sras sbrul sku blo bzang dpal ldan 'jam dpal rgya mtsho'i na bza' /
rgyal sras ye shes grags pa'i na bza' /
rgyal sras skal bzang thur bstan 'jigs med rgya mtsho'i dbu lo /
sku mtshal /
brag g.yab sbrul sku blo bzang rnam rgyal gyi snam sbyar /
yongs 'dzin ye shes rgyal mtshan dpal bzang po'i na bza' /
kun mkhyen 'jigs med dbang po'i tshems /
dbu lo /
zhabs sen /
klong rdol grub dbang rin po che'i gdung ras /
stag phu blo bzang bstan pa'i rgyal mtshan gyi dbu lo /
stag phu blo bzang chos kyi dbang phyug gi dbu la /
thu'u bkwan rin po che blo bzang chos kyi nyi ma'i gdung rus /
zhi bzang 'phags pa dge legs rgyal mtshan gyi dbu lo / /
lcags r+wa sbrul sku ngag dbang 'phrin las dpal bzang gi dbu lo / /
mchog sprul rin po che blo bzang thub bstan 'jigs med rgya mtsho'i na bza' sogs ri bo dge ldan pa'i bstan 'dzin dam pa mdo dbus khyams su byon pa phal mo che'i byin rten sna re tshang bar bzhugs so / /
gzhan yang bri sgrub tshul bzhin byas pa'i don kun grub pa'i 'khor lo ril bu dang bcas pa /
tshogs bdag dang gnod spyin 'khor lo tshar gsum re /
byang chub shing gi dum bu /
ri bo gru 'dzin gyi lcags shing gi lo ma /
bsil ba tshal gyi rdo nag /
sku 'bum tsan+dan yi ge can /
dga' ldan chos rgyal gyi na bza' / /
ri bo rtse lnga'i rdo'i ril bu dang ri lnga'i rdo /
kun bzang /
stag mo lus sbyin gyis /
chu bo gang nga'i bye ma /
gangs te se'i bye ma /
tsa ri'i gnas rdo /
lo kya tun dang a ra pa tsa'i sgrub phugs kyis /
go ma sA la gan+d+ha dang bya rung kha shor gyi sku dkar /
brag dkar dbum rta so /
gangs pu le sogs mi la'i sgrub gnas phal cher gyis mtshon rgya bod kyi gnas chen phal mo che'i sa sna /
chos rje don grub rin po che'i gdung gi bdud rtsi ril bu /
gtsang dbus kyi rten bsdus /
skye bdun /
ma Ni /
bdud rtsi ril pu sogs rten sna thor bu'ang bsam gyis mi khyab par bzhugs so / /
gong smos na bza' sogs bug tshang min yang cha shas 'khrul bral kho na yin te /
de'ang rta tshag rje drung rin po che dang sgo mang chos grwa lhan du 'grim skabs thugs yid gcig @# / /
'dres lta bur yod pas /
rjes sor khong nas gzhung gi chos srid yongs kyi bdag po mdzad tshe zhus pa'i bzhin phyag tu gang yod kyi rten sna cha tshang bar gnang bas gzhi byas /
gro tshang dang mdzo mo mkhar /
thu'u bkwan bla brang sogs kyi nang rten dang /
khri pa byams pa rgya mtsho'i nang rten rnams rkang tsha'i snang lug tu yod pa dang /
khri chen dge 'dun phun tshogs kyis rje'i gser gdung bzhengs dus nas yod pa'i rten rnying sogs kun bsdoms pa las 'phags bod kyi byin rten 'dzom che ba 'di bzhin byung ba yin pas yid ches kyi gnas su bzung ste phyag mchod gsol ba 'debs ba sogs kyi sgo nas mngon mtho nges legs kyi sa bon bskrun par bya'o / /
e ma hoH bye ba ther 'bum gzugs sku'i skar tshogs la / /
go 'byed chos sku'i ring bsrel go la'i rlung / /
yid skyob gdangs su shar ba'i gzungs kyi 'phreng / /
mu mtha' yas pa'i za ma tog tu grub / /
rab mang gzungs dang byin rlabs rten gyi tshogs / /
rab 'byams rgyal pa'i chos sku ro gcig par / /
rab sgrub cho ga lan grangs brgya phrag gis / /
rab tu brtan pa'i rdo rjer byin gyis brlabs / /
'khor los mthil mdzes zhabs sen reg pa'i rdul / /
sa gsum shes par bsgrubs pa shAkya'i tog /
gzhan phan thugs bskyed yongs grub rgyal pa'i sras| |'phags pa'i yul gyi paN grub phal mo che / /
khyad par lnga brgya'i gtsug nor ati sha / /
lha chos bdun ldan jo bo bka' gdams pa / /
gdan gsum tshar pa rdo rje 'dzin pa'i rje / /
sa skya'i bla chen yab sras brgyud par bcas / /
mar mi dwags brgyud rig 'dzin ras dkar gyi / /
'dab ldan gol shor mtha' spangs phyag rgya che'i / /
mkha' la lding ba'i rgod po bka' brgyud sogs / /
sngon byon dam pa'i byin rten tshar du dang ra / /
brtan g.yo'i dngos kun kun mkhyen 'od kyis gsal / /
mtha' yas 'gro rnams rnam kun brtsebs pas skyong / /
bdud sde'i dbung tshogs tshogs gnyis stobs kyis bcom / /
phyogs las rnam rgyal rgyal dbang grags pa'i dpal / /
sras mchog gnyis sogs dngos kyi zhal slob dang /
paN chen snang mtha' bad dkar 'chang ba'i mgon / /
kun mkhyen 'jam dbyangs bzhad pa'i rdo rje sogs / /
'khrungs rabs bsam 'phel nor bu'i 'phreng bar bcas / /
cod pan gser 'od 'gyur ba'i bstan 'di la / /
bshad sgrub bya ba'i ri mo cher bgyid pa'i / /
skyes mchog tshad mar gyur pa ji snyed kyi / /
byin rlabs rigs brgya'i dkyil 'khor yongs su rdzogs / /
sngo dang 'bru sman ril bo ma yin gyi / /
sbyor ba tshang bas nad kyi gdung sel ltar / /
'khrul bral dam pa'i ring bsrel na bza' sogs / /
rten sna 'dzom rnams srid gsum rgud pa 'phrog /
zag bcas bsod nams las kyis 'du bgyis pa / /
dbang po'i gtsug nor reg pas ltar bsgyur na / /
tshogs gnyis rig sngags grub pa'i gser 'gyur rtsis / /
rig bas rin chen mchog 'gyur smos ci 'tshal / /
bskal mang bsags pa'i las nyon mun pa'i dbung / /
dmigs med dbyings su bskrad de rgyas 'debs pa / /
kun tu bzang po'i 'od zer 'bum 'gyed pa'i / /
rten mchog rta 'dun rgyal po'i gzi byin 'bar / /
@# / /
'phags bod mkhas grub phyogs brgya'i ri bo las / /
dal gyis babs pa'i byin rlabs rten mang gi /
klung brgya gcig tu 'khyil ba'i yid bzhin mtshor / /
dad ldan dang mo'i tshogs rnams gar byos shig /
de'ang rten gyi rgyu mtshan mtha' dag snyan ngag gi tshigs su bcad bas brjod na rig gnas la sbyangs pa rnams dga' ba skyed kyang phal mo che'i don du 'gyur dka' bas /
brjod don dngos gzhi lhug pa'i sgo nas brjod cing tshigs bcad rnams kyis kyang de la dgos nus ci rigs kyis zur brgyan nas bkod pa yin pas /
dgos pa'i gtso bo rten gyi yon tan mthong zhing mos gus bskyed nas thar ba'i sa bon ci thebs byed dgos kyi /
tshig tsam la 'chel bar mi bya ste /
deng dus blo gros cung zad gsal ba rnams kyang snyan ngag gi tshigs bcad dam dum sbyor ba la yon tan gyi mchog tu rlom nas gzhung chen mo la sbyang bar mi byed pa ni zla ba'i sgron gsal las /
zla ba lta 'dod sor mo'i rtsel blta dang mtshungs / /
gsungs pa bzhin yin pas tshig la mi rton don la rton par byed dgos la /
brjod don phun sum tshogs pa'i steng nas rjod byad kyang snyan tshig dang 'brel ba byung na phun sum tshogs pa'i yan lag tu 'gyur ba ni /
rin po che'i gtam gyi sbyor ba las gsungs pa ltar yin bsam khas pa rnams kyis dgongs par bya'o / /
de'ang 'di skad ces bya ste /
sgra don phun tshogs bcad lhug rgyud dang tog /
sprel bas smra ngan mu stegs klad 'gems shing / /
skal bzang skye bo dge ba'i dus ston du / /
'bod pa'i chos kyi gaN+DI 'di brdungs so / /
rgyan mang khur lci don gyi bus pa dang /
don gyi gzhon nu phyogs kyi gos can rnams / /
rang bzhin gsal byed mdzes pa'i rgyan gsum can / /
snyan ngag rgyal po'i 'di yi 'bangs su rgyug /
mngon brjod mkhas pa'i rna rgyan sna tshogs su / /
spung zhing gsig pas rna b+tsha ba la / /
rgyan du rlom min rna bar lhan skyes bzhin / /
'jar ba'i mu tshig rna lung don dam rgyan / /
'on kyang thub bstan dbyar gyi dus ston yol / /
gzhung chen sgra brgya ba rnams sgra med gyur / /
gcam bu'i snyan tshig bser bu g.yu 'brug bzhin / /
phyogs brgyar rgod bas yid skyo'i spu long ldang / /
blo ldan dad brtson ra yig gnyis pa'i tshogs / /
rjod byed dri bsung kho nas mngoms par / /
don zab puN+D+'+rI ka'i bcud myang ste / /
rnam grol sbrang rtsi gsog pa'i cho ga mdzod / /
! bzhi bd+ge tshogs byang chub tu bsngo bas rgyas gdab pa ni /
rnam dkar gyi phung po 'di'ang sde bzhi'i dpal gyi rim pas thar pa bla na med pa'i rgyur 'gyur ba dang /
phan bde'i 'byung gnas rgyal ba'i bstan pa rgyas shing /
'jig rten khams sun dmug 'khrug rtsod sogs zhi nas bde 'byor nyams ba med bas 'tsho ba dang /
tshe rabs kun tu mi pham mgon pos rjes su 'dzin cing byang chub tu lung bstan nas rgyal sras kyi spyod ba mtha' dag la slob pa dang /
khyad par du byams chos lnga so so'i brjod bya'i lus dang mthun par lam gyi rim pa la bslab nas don gnyis phun sum tshogs pa'i rgyur ba sngo ba ni /
shugs 'byung nor gyi shing sna 'brul sbyor gyis / /
dgos pa'i don chen gzings su bsgrubs pa 'dis / /
@# / /
rgyu 'bras chos tshul rgya mtsho'i 'jing brgal te / /
bla med thar bya'i gling du phyin gyur cig /
drang srong dza hU'i zhal sgo las 'ongs shing / /
mdo sngags rlabs kyi 'khri shing brgyas rtsen ma / /
bskal pa'i mthar yang mi nyams 'phyur ba yis / /
sa gsum rgyud pa'i dri ma 'khrud gyur cig /
rtsub 'gyur tshal du zhi dul spyod pas mdzes /
phre ta bu rir 'byor ba'i rgyag glu len / /
snyigs ma'i mtha' la rdzogs ldan dpal 'bar bas / /
srid gsum zag med dga' bas rol gyur cig /
rnam dag thos bsam sgom pa'i rgyan mang can / /
dgu gnyis bsgril ba'i dal 'byor srad bu la / /
chad med bstar bskye ba'i bgrang 'phreng ni / /
ma pham thugs rje'i phyag gis 'dren gyur cig /
ma 'ongs tshe la brgyad khri'i dus kyi tshe / /
ma pham bla mas db+g+yes bzhin rjes gzung ste / /
ma rnams mngon du byang chub sems bskyed nas / /
ma lus theg mchog sbyod la slob gyur cig /
'jam mnyen padma'i myu gu gsar par bzhin / /
phegs pa'i brkyangs pa'i phyag g.yas skyabs sbyin ni / /
spyi bor bzhag ste bla med byang chub tu / /
lung bstan phyir mi ldog pa'i rtag thob shog /
gang zhig shes par bya ba kun mkhyen te / /
gang zhig sgrub par byed pa'i sbyor ba chu / /
gang zhig zag med chos kun bsags pa'i sa / /
gang gang ji ltar gsungs bzhin 'grub par shog /
theg mchog rigs kyis bon myu gur bcas / /
thos bsam sgom pa'i drod gsher gyis bskyangs pas / /
rgyal sras sbyod pu yal ga'i phyogs rdzogs te / /
spangs rtogs 'bras bu'i khur gyis dud par shog /
chos kun mtshan nyid mtha' bral dbu ma'i lam / /
mthong bsgrib byed rab rib kun sel ba'i / /
gnyen po de nyid rtogs pa'i mig sman gyis / /
bla med theg pa'i 'jug ngogs gsal byed shog /
khyad par chos can rgya che kun rdzob dang / /
tsho sA nyid sbros bral zab mo gnyis med don / /
ji bzhin rtogs nas tshogs gnyis spyod pa yis / /
rgyal ba'i chos gzugs sku gnyis 'grub par shog /
mngor na mchog gsum thugs rje'i mthu la brten / /
ma dag khams kyi dri ma yongs sbyangs nas / /
byang chub snying po yon tan gter thob ste / /
'phrin las bzang pos bgro kun sgrol gyur cig / /
ces lung ston byams ba'i dkar chag gdangs snyan chos kyi gaN+DI zhes bya ba 'di ni gtsug lag lta ba'i blo mig yangs pa sngags ram pa dman mtsher kun dgas bskul te /
7btsun pa dkon mchog bstan pa'i sgron mes sbyar ba'i yi ge ba rang bskul ba po nyid kyis bgyis pa 'di'ang 'gro kun byams pa mgon pos rjes su 'dzin pa'i rgyud gyur cig / / /
