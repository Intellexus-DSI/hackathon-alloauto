@# / /
g.yu thog gsar rnying gi rnam thar /
dang bo /
g.yu thog gsar rnying gnyis kyi gdung rgyud rim par 'chad pa /
'dir g.yu thog yon tan mgon po zhes grags pa'i gso ba rig pa'i gnas la sku drin lhag par che ba'i mkhas pa chen po snga phyi gnyis kyi rnam par thar ba rang blos dpag tshod tsam zhig bri bar bya ste /
de yang g.yu thog la g.yu thog rnying ma dang g.yu thog gsar ma gnyis yod la /
de gnyis kyi gdung rgyud rim par 'chad pa la 'di ltar /
sngon bod kyi rgyal bo lha tho tho ri gnyan btsan gyi dus su /
rgya gar gyi rgyal bo rnga chen po zhes bya ba la bu bi byi dga' byed ces pa yod /
bram ze dril bzo ma zhes pa la bu mo bi lha dga' mdzes zhes bya ba yod /
de gnyis kas pha ma la gnang ba zhus te /
bram ze rgyun shes kyi bu zhes bya ba'i sman pa mkhas pa ches snyan grags che ba zhig yod pa'i drung du sman gyi rig pa slob tu byon te /
gso dpyad kyi gzhung lugs mang bo la sbyangs pas mkhas pa chen por gyur /
de gnyis grogs por gyur te rgya gar shar nub dang /
rgya nag li yul /
bal yul rnams su byon nas 'gro ba mang bo la sman dpyad kyis phan btags shing /
gzhan mang bo la gso ba rig pa bslabs /
skabs shig tu khong gnyis bod du byon /
sde khrod cig tu slebs pas /
bu mo zhig gis bud med dar ma zhig khur nas sgo phyir bskyal song /
sman pa gnyis kyis 'di sgor bskyal nas ci byed ces dris /
bu mo na re /
'di nga'i ma yin mod nad pa red zer /
sman pas /
spyir ma yin zhing dkos su nad pa yin pas sgor ma 'don nang du zhog gsungs pas /
bu mo na re ma yin kyang nged rnams la nad dri phog cing khyim lha mi mnyes /
nged bod rang gi a lugs goms lugs yin zer ro / /
de nas sman pas khyed bod la nad gso ba po'i sman pa yod dam /
zhes dris pas /
bu mos /
nad byung na zas kyi tshod 'dzin /
rma gsar ba la mar bzhus nas btang bas rtsa kha sdom shes tsam yod /
nad gso ba po'i sman pa pha ma yod zer /
yang sman pas dris pa /
khyed bod kyi lugs la nad pa yin tshad sgor 'don nam gsungs pas /
bu mo na re /
bu tsha na na pha mas sgor mi 'don /
pha ma na na bu tshas phyir 'don zhus pas /
sman pa'i thugs la bod mtha' 'khob red /
lugs ngan pa 'di 'dra 'dug snyam du snying rje tshad med pa skyes nas /
bu mo la /
bod yul 'di mun pa'i gling du 'dug mi rnams phyugs las blun /
pha ma nad pa sgo phyir 'bud pa ga la rung /
pha ma ni bsnyen bkur dang mchod pa'i gnas yin /
ma nang du khyer /
nged gnyis kyis sman dpyad byed /
nged gnyis kyis bod 'dir gso dpyad kyi rig pa spel rgyu yin /
khyod kyis gzhan la dril bsgrags gyis gsungs pas /
bu mos ma dang /
sman pa gnyis nang du gdan drangs /
ma la nad g.yog sman pa gnyis kyi ngag ltar byas /
sman pa gnyis kyis ma la sman dpyad byas nas drag de nas bu mo des /
bod na nad gso ba'i sman pa gnyis rgya gar nas phebs 'dug ces dril chen po bsgrags so / /
de nas sman pa de gnyis kyis sman dpyad kyis phan btags pa dang gso rig spel bas snyan grags rgyas stabs /
bod rgyal lha tho tho ri gnyan btsan gyis gsan nas sman pa gnyis pho brang yum bu bla sgang du spyan drangs /
bsnyen bkur bla na med pa byas /
bod du yun ring bzhugs dgos pa'i zhu ba phul ba sman pa gnyis kyis zhal gyis bzhes /
rgyal bo'i sras mo lha lcam yid kyi rol cha sman pa bi byi dga' byed la phul nas sman pa'i yum du bzhes /
lha lcam yid kyi rol cha la sras dung gi thor cog can 'khrungs so / /
sman pa gnyis kyis reg pa rtsa'i mdo /
'tsho ba zas kyi mdo /
sbyor ba sman gyi mdo /
gtar sreg dpyad kyi mdo /
rma chas bzo'i mdo rnams dang /
rtsa 'grel 'grel bshad khog dbug sa dpyad lag len dang bcas pa gnang ste bod yul du gso rig gi bstan pa spel /
lo shas la bzhugs nas slar rgya gar du phebs so / /
phyis su bi byi dga' byed kyi sras dung gi thor cog can yang sman pa mkhas par gyur te lha tho tho ri dang /
de'i sras khri gnyan bzung btsan gnyis ka'i bla sman mdzad /
khri gnyan bzung btsan gyi sku tshe'i smad du dung gi thor cog gi sras blo gros chen pos bla sman mdzad /
blo gros chen po'i sras blo gros mtshungs med kyis /
khri gnyan bzung btsan gyi sras 'brong gnyan lde'u'i bla sman mdzad /
blo gros mtshungs med kyi sras blo gros rab gsal gyis 'brong gnyan lde'u'i sras stag ri gnyan gzigs kyi bla sman mdzad /
blo gros rab gsal gyi sras blo gros rgyal mdzod kyis /
stag ri gnyan gzigs kyi sras gnam ri srong btsan gyi bla sman mdzad /
blo gros rgyal mdzod kyi sras blo gros bshes gnyen gyis chos rgyal srong btsan sgam po'i bla sman mdzad /
blo gros bshes gnyen gyi sras 'dre rje rgya gar badzra yin la /
'dis rgyal bo gung ru gung btsan dang /
mang srong mang btsan gyi bla sman mdzad do / /
rgya gar badzra gyi sras khyung bo rdo rjes 'dus srong mang po rje'i bla sman mdzad /
khyung bo rdo rje'i sras g.yu thog yon tan mgon po yin la /
'di bas rgyal bo mes ag tshom dang de'i sras khri srong lde btsan gnyis ka'i bla sman mdzad /
yon tan mgon po la sras 'bum seng /
dpal 'bum /
dga' dga' gsum yod pas /
mu tig btsan po /
mu ne btsan po /
mu khri btsan po rnams kyi bla sman mdzad /
sras gsum pa la sras sra lu zhes sam g.yu thog 'gro mgon du grags pa 'khrungs /
des mnga' bdag khri ral dang glang dar gyi bla sman mdzad /
'gro mgon gyi sras g.yu thog jo sras kyis mnga' bdag 'od srung gi bla sman mdzad /
jo sras kyi sras g.yu thog byams pa thugs rjes mnga' bdag dpal 'khor btsan gyi bla sman mdzad /
g.yu thog byams pa thugs rje dpal gyi sras byams pa dkon mchog legs /
de'i sras byams pa bde legs yin la /
'di yan gyi gdung rgyud dag la g.yu thog rnying ma ba zer la /
g.yu thog rnying ma ba de dag gi nang nas blo gros bshes gnyen yan gyi lo rgyus zhib par mi snang /
de'i rgyu b+tshan yang de dag gi skabs su bod rang gi yi ge'i thog nas yi ge 'bri ba'i srol ma dar ba'i stabs kyis /
mkhas pa 'di rnams kyis gzhung lugs la sbyang tshul dang mdzad pa ji ltar gnang ba sogs kyi gsal cha med /
'di dag ma zad /
gnam ri srong btsan yan gyi rgyal bo dag gi lo rgyus kyang rgyas gsal med do / /
chos rgyal srong btsan sgam po'i dus su blon po thon mi sam b+ho Tas bod kyi yig gzugs gsar skrun gnang ste brda sprod pa'i gzhung brtsams /
de nas sam b+ho Ta dang khong gi mchan bu rnams kyis legs sbyar gyi skad las chos dang rig pa'i gnas bod yig tu bsgyur mgo brtsams so / /
de phyin chad bod rang gi yi ge 'bri ba'i srol dar bas /
g.yu thog gdung rgyud 'dre rje rgya gar badzra tshun chod nas lo rgyus cung zad gsal bo yod /
bod rgyal gdung rabs la'ang srong btsan sgam po tshun nas lo rgyus cung zad gsal bo yod par ma zad /
de tshun chad kyi rdo ring gi yi ge dang /
gtsug lag khang gi yi ge sogs mthong rgyu yod pa las /
de'i sngon gyi bsgyur yig dang /
rdo ring gi yi ge dang /
mchod rten dang sku 'dra sogs kyi gzungs gzhug gi yi ge lta bu'ang mthong rgyu med do / /
'o na de'i sngon gyi sman pa dag gis /
sman ji ltar sbyangs pa red zer na legs sbyar gyi yi ge sogs mi rigs gzhan gyi yi ge'i steng nas bslabs par mngon te /
sman pa bi byi dga' byed dang bi lha dga' mdzes ma gnyis kyis reg pa rtsa'i mdo sogs bod kyi slob ma la gnang ba ste bslabs pa las bsgyur ba'i gtam med pas shes so / /
'dre rje rgya gar badzra de nyid kyis gso ba rig pa sogs chos dang rig gnas mang bo la sbyangs nas mkhas pa chen por gyur te stod lung skyid sna zhes pa'i sa char bzhugs nas /
'gro ba nad pa'i don mdzad /
nad pa gang yod kyi sar phebs nas gso dpyad mdzad /
phan pa rgya chen po byung bas snyan grags kyis bod yul khyab /
phyogs kun nas bsnyen bkur dang 'bul ba rgya chen byung /
g.yu mang bo 'bul ba byung ba khang thog tu bkram yod pa lug rdzi zhig gis mthong nas /
mkhas pa mthong ba don ldan la g.yu'i thog 'dug go zhes bsgrags pas /
de nas bzung mkhas pa g.yu thog pa zhes grags so / /
de nas mkhas pa chen po de /
bdud rtsi sman sgrub dang mgo thig rin chen gnad 'grel sogs sman dpyad kyi gdams pa 'tshol phyir rgya gar la byon /
khong dang bor lho phyogs dpal gyi ri bor byon nas klu sgrub dang mjal gser srang stong phul nas mgo thig rin chen gnad 'grel zhus pas rtsa 'grel cha lag kha skong dang bcas pa gnang ngo / /
de nas rgya gar gyi yul pad mo'i gling zhes bya bar phebs nas sman pa mkhas pa su yod btsal bas /
tshong 'dus shig tu bram ze zil dang gzi brjid che ba zhig dang 'phrad /
des khyod gang nas 'ong /
don dag gang la 'ong zhes dris pa la lo rgyus rgyas par zhus /
khong sman pa bi byi zhes pa'i mkhas pa chen po zhig yin 'dug pas /
de la bdud rtsi sman sgrub sogs zhus nas gnang /
de la sogs pa'i mkhas pa mang bo'i mdun nas sman rig sogs gzhung lugs mang bo sbyangs nas mthar rang yul du phebs te btsad po'i sras mo dga' skyong ma zhes bya ba khab tu bzhes pa la sras g.yu thog khyung bo rdo rje 'khrungs so / /
khyung bo rdo rje de yang dad brtson shes rab dang ldan zhing /
yab kyi drung nas rig pa'i gnas spyi dang khyad par sman rig la sbyangs pas na phra mo nas kyang mkhas pa chen por gyur nas /
nad pa yod tshad kyi sar song nas sman dang dpyad byas /
de'i dus sman khang med gshis /
sman pa rnams nad pa gar yod kyi sar 'gro dgos pas /
de'i ming la nad pa bskor zer /
khong gis ngal dub khyad du bsad nas nad pa bskor stabs /
nyams myong phun sum tshogs pa thob ste /
khong gis yab la zhus pa'i gsung mgur du /
sman pa'i rgyal bo skyes mchog sprul ba'i sku / /
khyed kyi thugs rjes gso rig spyi khog phubs / /
bdag blos sbyangs pas man ngag 'dod rgu 'grub / /
sgrub thabs zab mos nad rnams dngos su mthong / /
nad pa bskor bas myong ba lag len rtogs /
zhes dang /
dregs med byams pa'i sems kyis nad pa bskor / /
ngal dub khyad du bsad nas nad pa bskor / /
phyogs cha nye ring med pas nad pa bskor / /
mi ngo nor ngo ma bltas nad pa bskor / /
ser sna 'du 'dzi med pas sman sbyin btang / /
zhes dang /
myong med kha ta byed na sman pa 'khrul / /
tsha grang sdebs la mi mkhas sman pa 'khrul / /
bsil drod phyogs log byed na sman pa 'khrul / /
zas dang spyod lam mi mthun sman pa 'khrul / /
kha dmar gtar sreg mi shes sman pa 'khrul / /
tshig dang nyams len 'dzol na sman pa 'khrul / /
dug chu chang la dga' na sman pa smyo / /
g.yo sgyu sdig la dga' na sman pa smyo / /
mtho 'dzug ngan la dga' na sman pa smyo / /
bud med g.yem la dga' na sman pa smyo / /
don med bskur la dga' na sman pa smyo / /
sman sbyor sdebs la mi brten sman pa smyo / /
zhes sogs gsungs so / /
yab kyang thugs dgyes nas /
bu khyung bo rdo rje la mgur gsungs pa /
bu blo stobs che zhing shes rab ldan / /
lang tsho gzhon yang blo gros ldan / /
gso dpyad bstan pa'i sgor zhugs nas / /
bsil drod tsha grang sdebs la mkhas / /
gtar sreg rma chas bzo la mkhas / /
tsha grang nad kyi skad ster zhing / /
mkhas shing mkhas par gyur pa'i bu / /
da dung gso dpyad bstan pa spel / /
bu khyod skyes pa pha yi dpal / /
zhes sogs gsungs /
de nas g.yu thog khyung bo rdo rjes rgya bza' chos kyi sgrol ma khab tu bzhes pa la sras g.yu thog yon tan mgon po zhes bya ba'i mkhas chen snyan grags can de 'khrungs so / /
gnyis pa /
g.yu thog rnying ma yon tan mgon po'i rnam thar cung zad brjod pa /
de yang g.yu thog rnying ma yon tan mgon po 'di nyid /
bod rgyal khri srong lde btsan dang dgung mnyam yin pa dang dgung snying sa pho sprel yin /
zhes rnam thar rin po che'i gter mdzod las gsungs mod /
khro srong 'khrungs lo la'ang deb ther rnams su mi mthun pa yod la /
deb ther mkhas pa'i dga' ston las /
yig tshang shas che bar lcags pho rta la 'khrungs pa 'thad pa'i phyogs byed pa mang gsungs pas /
de ltar na spyi lo yin no / /
des na lcags rta lo'i sprel zla'i tshes bco lnga la sku bltams par gsungs /
de nas dgung lo gsum lon pa'i tshe /
yab kyis klog yig bslabs /
tshegs med par mkhyen /
yab kyi mdun nas gso dpyad kyi gzhung lag len dang bcas pa la sbyangs pas mkhas par gyur /
de nas yab kyi thugs dgongs la /
nga'i bu 'di na tshod 'di 'dra chung yang /
yi ge dang sman sogs la 'di 'dra mkhas 'dug na tshod gzhon stabs zhabs 'bring zhig bzhag nas nad pa bskor du gtong dgos dgongs nas /
bu la /
da 'gro ba nad pa'i don du sman rkyal thogs la 'gro don mdzod gsungs nas /
slob ma dge ba rdo rje bya ba zhabs 'bring bar bskos te nad pa bskor zhing 'gro ba nad pa'i don byed du bcug go / /
de nas sras g.yu thog yon tan mgon pos nad pa grangs las 'das pa nad las thar bar byas pas /
sman bla gnyis pa g.yu thog yon tan mgon po zhes snyan grags rgyas so / /
dgung lo bcu bzhes pa'i tshe /
rgyal bo mes ag tshom gyis g.yu thog yon tan mgon po'i snyan grags gsan nas /
chos blon ta rag kha zhes pa gdan 'dren la btang /
g.yu thog pa chen po yang rgyal bo'i bka' bzhin byon /
rgyal bo yab sras kyis brang ti rgyal gnyen mkhar bu la sogs pa bod kyi sman pa rnams dang rtsod du bcug de'i skabs su /
g.yu thog yon tan mgon pos /
bdag dang gzhan gnyis rtsod pa byed pa la / /
dpang bo thub pa'i sman pa bod na med / /
bdag ni gso dpyad rgya mtsho'i pha rol son / /
dris pa'i lan la brdugs med lan yang 'debs / /
gso dpyad lag len nam mkha'i thog dang 'dra / /
gang la brgyab kyang thogs brdugs yod ma yin / /
de yi rtsod lan 'debs mkhan su yis byed / /
ces gsungs nas brtsad pas /
g.yu thog pa chen po rgyal te /
rgyal bo yab sras khong la yid ches nas /
khri srong lde btsan gyi bla sman du dbang bskur /
bod kyi sman pa mi dgu la sogs pa'i mkhas pa rnams kyis bkur sti zhus shing slob dpon du gyur nas gdams ngag zhus so / /
de nas nyin zhig bsam yas su mi zhig na nas yod pa'i tshe /
brang ti rgyal gnyen mkhar bu la sogs pa'i sman pa rnams kyis bcos gang byas kyang ma phan pa zhig yod /
de'i tshe rgyal bo 'khor dang bcas pa chibs chags la byon pa'i zla la g.yu thog pa chen po la sogs pa'i sman pa rnams yod pa'i tshe /
nad pa de mi zhig gis khur nas /
nad pas rgyal bo lags bdag ni 'di lta bur gyur /
sman pa sus bcos kyang phan pa'i skabs ma rnyed /
rgyal bo chen pos bskyab tu gsol zer bas /
rgyal bo na re /
g.yu thog pa g.yu thog pa gsungs pas /
mkhas pa g.yu thog pas rtsa zhig gzigs te /
rgyal bo chen po mi 'di'i nad gso bar 'dod na /
rgyal bo'i chibs pa de bdag la g.yar bo zhu gsungs pas /
rgyal bos kyang chibs bshol nas chibs pa g.yar ba la /
g.yu thog pa chen pos chibs pa bcibs nas /
nad pa'i lag pa la thag pa btags te phyag gis bzung nas chibs rgyug byas so / /
de nas nad pa sos pas rgyal bo ya mtshan par gyur nas /
nad kyis gdungs pa la rta brgyugs pas gang la phan gsungs pas /
g.yu thog pa chen pos gsungs pa /
mi 'di'i rtsib ma dang glo ba 'byar bar rta brgyugs pas rtsib ma dang glo ba phral nas nad las thar ba lags so gsungs pas /
rgyal bo 'khor dang bcas pa ya mtshan par gyur nas /
rgyal bos g.yu thog pa chen po la chibs pa sga dang bcas pa gnang ngo / /
de nas sman pa g.yu mgon khong rang yul du phebs nas chibs pa sga dang bcas pa yab yum gnyis la phul lo / /
yul de na sman pa kun rgyug zer ba zhig yod la /
sman pa des g.yu thog pa yab sras la chags sdang gi rnam pa zhig byed kyin yod pa de'i rkyen byas /
g.yu thog pa chen po'i thugs la /
ngas nad pa'i don byed pa la sman pa blun po 'dis sdig tshab chen po bsags pa snying re rje dgongs nas bzhugs yod pa'i tshe sman pa de'i bu mo btsun ma zhig yod pa la mtshan srin langs nas chags pas myos te la phug cig mtshan mar brdzangs pas rtsa ba chad de mtshan mar lus pas mo'i mtshan ma'i srin bu khros nas 'chi la thug cing /
pha sman pas la phug thon pa'i thabs gang byas kyang ma thon /
bu mo ma dang bcas pas phas phan pa'i skabs ma mchis /
g.yu thog pa yab sras gdan 'dren zer bas /
pha na re /
bu mo shi na'ang zog rgan pha bu mi 'bod zer ro / /
de nas ma bu gnyis kyis pha la dbang med par g.yu thog pa yab sras gdan drangs pas /
yab kyis sngar gyi gtam rnams thos pas ma gshegs shing sras la yang bshol btab /
sras g.yu mgon gyis yab la zhus pa /
nad pa dang sman pa nad g.yog sogs 'khor gyi log sgrub mi bzod na sman pas snying rje bsgoms nas nad pa'i don byed pa dang rgyab 'gal min pa mi yong /
gnod lan du phan 'dogs dgos par 'dug snyam nas /
yab la ma nyan par byon pas /
bu mo de'i pha na re /
bdag gi bu mo 'di bu las lhag pas /
'di khyod kyis 'chos shig bu mo la gang ri ba'i bya dga' khyed rang la 'bul zer /
g.yu thog pa chen pos khyed rang gis bcos ma byas pa yin nam gsungs pas /
bdag gis bcos gang shes byas kyang ma phan zer /
de nas g.yu mgon gyis du tshwa sbyar nas sna la btab pas sbrid pa byung bas la phug thon to / /
de nas mngal gyi srin bu 'khrugs pa la sman dpyad gnang nas bu mo nad las grol to / /
de nas kun rgyug pa yid ches nas phyag 'tshal zhabs spyi bor blangs 'bul ba mang bo phul to / /
de nas kun rgyug pa na re /
bdag la man ngag zhu zer bas man ngag nyams yig gnang ngo / /
g.yu thog pa chen bo dgung lo bco lnga tsam bzhes pa'i skabs shig la rgyal bo khri srong lde btsan gyis spyan bsnyung ba la g.yu thog pa spyan drangs pas /
g.yu mgon gyis /
rgyal bo'i spyan bsnyung ba las tshab che ba zhig yong ba 'dug ste 'phongs la r+wa skye bar gda' zhus pas /
rgyal bos /
g.yu thog pas thabs mdzod gsungs /
g.yu thog pas /
rgyal bo'i phyag gis zhabs 'phongs kyi rus pa 'phur na phan gsungs /
rgyal bos g.yu mgon gyi gsungs ltar mdzad pas /
mig nad drag de'i rgyu mtshan rgyal bos lag pas rgyun du spyan 'phur ba'i goms gshis chags pas /
rim gyis mig la gnod nas mig nad byung /
lag pas 'phongs 'phur bas /
lag pa mi gtsang snyam nas /
mig la ma reg pas mig nad rim gyis drag pa'o / /
yang skabs shig rgyal bo'i tshems bsnyung bas mkhas pa g.yu mgon gyis gsungs pa /
rgyal bo'i ya rkan gyi dkyil du 'dzer ba skyes nas gtam gsung mi thub pa yong byas pas /
rgyal bos gsungs pa /
'dzer ba mi skye ba'i thabs gyis gsungs pas /
'o na rgyal bo rang gi ljags kyi rtse mos ya rkan phur cig zhus pas /
rgyal bos de ltar mdzad pas /
tshems na ba dwangs so / /
de'i rgyu mtshan yang /
tshems cung zad mi bde ba la ljags kyis rgyun du reg thug byas pas nad je thur song /
lces rkan la 'phur dgos byung nas so la reg gtug ma byas pas rim dwangs byung /
g.yu thog pa chen po dgung lo nyi shu bzhes pa'i tshe /
rgyal bo khri srong lde btsan gyis /
phyogs rigs kyi sman pa dgu spyan drangs nas /
mkhas pa chen po g.yu thog pa dang rtsod pa mdzad pas /
rgya nag gi sman pa stong gsum na re /
bod na sman pa yod dam zer bas /
g.yu thog pa chen pos /
rgyal bo lha tho tho ri gnyan btsan ring gi sman pa dung gi thor cog can nas bzung khri srong lde btsan ring gi g.yu thog yon tan mgon po kho rang yan gyi lo rgyus brjod pas /
rgya gar gyi sman pa na re /
rgya gar /
rgya nag bal yul /
li yul sogs la gso ba rig pa'i bka' bab tshul gang yin gsungs pas /
g.yu thog pa chen pos 'di skad gsungs so / /
rgya gar gyi lugs la rig pa ye shes kyi rgyud /
rgya nag gi lugs la 'khor 'das rtsis kyi rgyud /
bal bo'i lugs la 'khor 'das bzo'i rgyud /
kha che'i lugs la rdzas sbyor rin po che'i rgyud /
sog po'i lugs la nad phyir 'dren pa gtar kha'i rgyud /
gar log gi lugs la nad bsreg pa me'i rgyud /
ta zig gi lugs la nad gsod pa dugs bcos kyi rgyud /
khrom gyi lugs la chu dpyad zla bsil gyi rgyud /
za hor gyi lugs la nad sdud pa rngab ru'i rgyud /
ge sar gyi lugs la nad 'ded pa sngags kyi rgyud /
zhang zhung gi lugs la nad thur du 'ded pa bshal gyi rgyud /
o rgyan gyi lugs la nad gyen du 'dren pa skyugs kyi rgyud /
bod kyi lugs la nad gso bar byed pa gnyen po bzhi ldan gyi rgyud /
g.yung drung bon gyi lugs la nad zhi bar byed pa dugs lum byugs gsum gyi rgyud /
thags bzang lha ma yin gyi lugs la nad bcing ba de ba chings kyi rgyud /
tshangs pa lha'i lugs la gso dpyad 'bum gyi rgyud /
'phags pa byang chub sems dpa'i lugs la thugs rje rang grol gyi rgyud /
drang srong gi lugs la tsa ra ka sde brgyad kyi rgyud /
phyi ba'i lugs la dbang phyug chen po'i rgyud /
nang ba'i lugs la rigs gsum mgon po'i rgyud do / /
gsungs pas /
yang bal bo'i sman pa na re /
mkhas pa so so'i lugs la du yod zer bas /
yang g.yu thog pa chen pos 'di skad gsungs so / /
phyogs rigs kyi sman pa mi dgu'i lugs ni 'di lta ste /
dang po ni rgya gar shan ting gar b+ha'i lugs la lus spyi gso ba'i yan lag bdud rtsi'i chu rgyun /
rgya nag gi sman pa stong gsum gang ba'i lugs la byis pa gso ba'i yan lag chung dpyad nyi ma'i 'od zer /
ma hA de ba'i lugs la mo nad gso ba'i yan lag zla ba'i dkyil 'khor /
d+harma bud d+ha'i lugs la gdon nad gso ba'i yan lag rdo rje pha lam /
bla bo'i sman pa da na shI la'i lugs la rgas pa gso ba'i yan lag gnad kyi mdzub tshugs /
kha che'i sman pa khu na badzra'i lugs la dug nad gso ba'i yan lag rus sbal gyi 'gyur 'gros /
sog po'i sman pa na la shan dir pa'i lugs la rgas pa gso ba'i yan lag bcud kyi rgya mtsho /
dol bo'i sman pa khyom ru rtse'i lugs la ro tsa gso ba'i yan lag dga' bde 'phel byed /
gru gu'i sman pa seng ge 'phel byed kyi lugs la btsal ba thig gi yan lag ro bkra 'phrul gyi me long /
khrom rgyal mu rje the khrom gyi sras btsan pa shi la na'i lugs la khrom gyi dbye ba drug la sogs pa dbye ba yin no / /
zhes gsungs so / /
bod kyi sman pa mi dgu'i lugs ni 'di ltar /
bi byi'i lugs la /
bi byi'i bo ta kha ser /
'ug pa'i lugs la /
lag len gsal sgron /
cher rje'i lugs la /
cher rje'i zin thig brang ti'i lugs la /
gdams ngag gser bre dang dngul bre /
mi nyag gi lugs la /
rdo sbyor chen mo /
g.yu thog pa'i lugs la g.yu thog bu don nyams yig khrid yig rgyud kyi cha lag bco brgyad /
gnya' ba'i lugs la /
'grel ba dri med 'od zer 'phros pa dbang gi rgyal bo /
stod sman gyi lugs la /
stod 'grel gzi 'od 'bar ba /
mtha' bzhi'i lugs la bstan bcos lam gyi sgron me rnams so / /
zhes gsungs so / /
gzhan yang /
kha che'i sman pa dang /
sogs po'i sman pa /
gru gu'i sman pa rnams kyis dri ba byas pa la lan thogs pa med par btab pas /
phyogs rigs kyi sman pa dgu na re /
bod na 'di lta bu'i skyes mchog dam pa bzhugs pa ya mtshan gsungs nas /
g.yu thog pa chen po la bstod pa 'di phul to / /
sngon bsags sbyangs pa'i yon tan rab rgyas shing / /
'gro ba mgon med rnams kyi mgon gcig pu / /
bod yul mun pa sel ba'i nyi ma mchog /
g.yu thog chen po'i zhabs la phyag 'tshal lo / /
zhes gsungs nas zhabs spyi bor blangs te bla mar bsten to / /
de nas rgyal bo 'khor dang bcas pas /
g.yu thog pa chen po rgyal te /
phyogs rigs kyi sman pa rnams kyis phyag byas pa mthong nas ngo mtshar zhing dad par gyur to / /
de nas phyogs rigs kyi sman pa rnams kyi nang nas rgya nag gi sman pa na re /
gza' khyi bya gsum gyi bcos thabs khyed kyis bdag la gnang du gsol /
gsungs pas /
g.yu thog pa chen pos /
bya khyi gza' gsum gdug pa che bas /
de drag bcos byed mi nyan /
'jam bcos byed dgos mod /
de'i sgrub thabs nged kyis mi shes khyed kyis gdams pa stsol gsungs pas /
rgya nag stong gsum gang bas gza' bcos srog gi 'khor lo /
bya bcos mtshan gyi 'khor lo /
khyi bcos spu gri'i 'khor lo ste /
'khor lo gsum gyi gdams pa g.yu thog pa chen po la phul to / /
de nas g.yu thog pa chen po dgung lo nyi shu rtsa lnga bzhes pa'i tshe rgya gar la 'gro rgyu thag bcad nas gser mang bo btsal te bsgrubs /
rgyal bo la sogs pas bshol btab kyang ma thebs par gser srang brgyas 'bul bar khyer nas rgya gar la byon /
bal bor slebs nas bal bo'i sman pa d+ha na shI la ha dang mjal /
khong gis sne len dang bya dga' chen po mdzad /
bal bo rnams la 'di bod kyi sman pa g.yu thog pa chen po red gsungs pas /
bal bo'i nad pa mang bo'i don du bal yul du cung zad bzhugs dgos byung /
bal bo'i sman pas tshad pa sogs bcos dang rngam ru sti ba'i man ngag rnams skyes su phul /
de nas rgya gar du byon pas /
bal bo dang rgya gar gyi mtshams ri kun tu rgyu bar lo tsA ba bai ro tsa na rgya gar nas tshur phebs pa dang mjal /
lo tsA ba na re /
g.yu thog pa gang la 'byon zer /
bdag rgya gar la gso rig gdams ngag len du 'gro byas pas /
lo tsA ba na re /
khyed rgya gar la 'byon na /
paN chen tsan dra de ba la sman rig gi gdams ngag khyad par can yod pas de longs zer /
de nas g.yu thog pa rgya gar la byon te /
lo tsA ba'i gsung ltar paN chen tsan dra de ba'i drung du byon te gser srang nyi shu rtsa lnga phul nas gdams ngag zhus so / /
de nas paN chen tsan dra de bas g.yu thog pa la gso ba rig pa'i rgyud la sogs pa'i gdams pa mang bo gnang /
slar yang gser srang nyi shu rtsa lnga phul nas rgyud kyi kha skong zhus pas /
rgyud kyi kha skong mu tig phreng ba /
rgyud kyi dkar chag gsal ba'i sgron me gnang /
de nas rdo rje gdan du phebs /
phyi skor la phyin /
de na mdze mo rkang lag zha ba /
mig 'gribs shing ra ling skyes pa /
sha sprin sha 'dzer gyis gang ba /
mgo bo srin nad kyis btab pa /
stod 'khrugs pa dang /
bar bad kan /
smad grang bas khyer ba /
tshigs rnams chu ser gyis khengs shing /
lus spyi dmu chus bzung ba /
kha lkugs nas smra mi shes pa zhig gzigs pas /
bcos ma ma yin pa'i snying rje lhang nge ba zhig skyes nas /
bla ma dang lha la gsol 'debs dang bcas mdze mo la sman dpyad byas pas yun mi ring bar mo nad las thar /
mdze mo lus sems kyi sdug bsngal las grol /
de nas khong rgyal bo'i khab tu phebs /
mkhas pa chen po me dbang zhes bya ba'i drung du /
a tsa ra'i sde skor phyi nang gsang gsum /
rgyud 'grel stong dang rtsa gcig dmar 'ded brgya dang bco brgyad /
ro bkra 'phrul gyi me long /
byang khog gsang dbye mdzub btsugs /
thur dpyad gnad kyi lde mig mngon shes gnad kyi 'phrul 'khor /
gsang thig rin chen sgron me /
man ngag phan byed gnod byed bsam las 'das pa /
phran tshegs kyi man ngag rtsis las 'das pa rnams zhus shing sbyangs /
yon du gser srang nyi shu rtsa lnga phul /
de sogs bla ma du ma bsten nas rgya gar du lo gsum la bzhugs /
phyir bod yul du phebs /
lam bar du phar byon tshur byon bsdoms pas lo gcig 'gor song gsungs /
de nas gdams ngag gi skor mdzod mang bo zhus nas bod du phebs pas /
rgyal bo shin tu mnyes nas /
g.yu thog pa chen po rgya gar la byon pa'i lo rgyus dang phyir 'khor ba'i lo rgyus dril chen bsgrags so / /
yang g.yu thog pa chen po dgung lo so lnga bzhes pa'i tshe /
gser mang bo bsnams nas rgya gar du thengs gnyis pa byon /
sngar gyi slob dpon paN chen tsan dra de ba'i drung nas gdams pa mang bo thob /
gzhan yang slob dpon mai tri tsan dra de ba dang /
sngar gyi slob dpon mkhas pa me dbang gi mdun nas khrid yig brgya rtsa la sogs pa thob nas sbyangs /
rgya gar du lo gcig bzhugs /
lam bar la zla ba brgyad 'gor /
phyir bod du phebs nas sngar bzhin nad pa shin tu mang bo nad las grol bar byas par ma zad /
bu slob dam tshig can dang dad brtson shes rab dang ldan pa rnams la sman dpyad kyi man ngag rnams ma sbas par bstan cing /
rgyud kyi sde skor phyi nang gsang gsum /
slob dpon gyi gsung ltar kha bskangs nas /
phyi rabs kyi gdul bya'i don du yi ger bkod /
bod gangs can du gso dpyad dar zhing rgyas par gnang zhing /
'phrin las ha cang rgyas bzhin pa'i tshe /
spyir nag phyogs phrag dog cing /
khyad par blon po glang sna can bya bas bod kyi mkhas pa rnams la skyon phab /
g.yu thog pa chen po btson du bcug de rjes blon po glang sna tshe las 'das pa la /
mi rnams kyis g.yu thog pas mthu byas zer nas /
g.yu thog pa chen po klo kha khra'i yul du spyugs so / /
de nas g.yu thog pa chen po klo kha khra la rgyal bo me rtsa yo khur zer ba zhig 'dug pa'i gam du slebs /
klo kha khra la mi sha za ba'i srol yod pas /
rgyal bo me rtsa'i sems la /
mi 'khyams 'di'i gzugs phung rgyas 'dug pas bsad nas sha za dgos bsams te /
g.yu thog pa la /
khyod sa phyogs gang nas yin /
don gang la yong /
las su gang shes /
ming la gang zer /
nged kyi sa 'di shin tu rtsub pas do nub yod pa sang nub med zer bas /
g.yu thog pas sngar gyi lo rgyus rnams zhib par bshad /
khyad par du khong gis nga mi srog gso ba po yin /
srog ster gyi bdud rtsi nga la yod byas pas /
kho na re /
khyod de ltar yin na nga la na tsha yod pas rtsa la ltos zer /
g.yu thog pa chen pos da lta rtsa la lta ba'i dus min /
sang nyin ri mtho la nyi ma shar ba dang blta'o gsungs /
kho na re /
rung zer nas phyi nyin 'gram pa g.yas su ram bcug g.yon du btsag bcug rtsa gnad skud pas bsdams nas da rtsa la ltos zer /
g.yu thog pa chen pos kho'i bya ba dang bsam pa tshang ma shes nas /
rgyal bo da lta bsnyung mi mnga' yang khyed mi sha za 'dod pa red gsungs /
yang g.yu thog pas gsungs pa /
klo yi rgyal bo me rtsa khyod / /
mi yi sha khrag za 'dod phyir / /
rdzun dang g.yo yi na rdzun byed / /
khyed kyi lud pa sngo ljang de / /
ram dang btsag gi rgyu las byung / /
rtsa rnams tsha zhing mi bde ba / /
rtsa gnad bsdams pas 'khrugs pa yin / /
nga ngo khyed kyis ma shes na / /
g.yu thog yon tan mgon po zer / /
mkhas pa kun gyi gtug sa yin / /
tshe srog ster ba'i tshe lha yin / /
zhes sogs gsungs pas /
kho na re /
khyed kyi sha kham re dang khrag thigs re gtong zer nas /
'khor rnams bskul te gsod grabs byas skabs /
la las gsod mi rung zer /
la las gsod dgos zer ba sogs nang mi 'chams pa byung nas /
kho tsho'i nang khul du gsod rmas chen po byung /
khong gi sems la nga la mi srog 'tsho ba dang gnod lan du phan 'dogs pa'i dam bca' yod pas /
da zug rngu can 'di rnams la phan 'dogs dgos dgongs nas /
rmas ma rnams kyi rtsar song nas so sor sman byugs pa sogs sman dpyad byas pas /
tshang ma nad las grol to / /
yang rgyal bo ngan pa des /
g.yu thog pa 'di nges par gsod dgos snyam nas 'dzin mi pho nya mngags /
g.yu thog pa chen po byol bas /
pho nya rnams kyi ma rnyed par phyir log de nas g.yu thog pa chen po'i thugs dgongs la /
yul 'di ni 'di 'dra ba'i mtha' 'khob cig tu 'dug da mtha' 'khob chos la 'jug phyir na nus 'chi nus zhen med chags bral zhig bya dgos dgongs nas /
klo'i rgyal bo la btsun mo kha khra mdzes ldan zer ba'i gshis rgyud 'jam zhing rang bzhin bzang ba zhig yod pa'i rtsar song nas /
chos kyi gtam byas pas /
btsun mo 'khor dang bcas pa dad par gyur nas /
khong pho brang du gdan drangs nas chos zhus /
gser srang lnga brgya phul /
bya ba de blon po kha khra nag po bya bas tshor nas /
rgyal bo la btsun mo kha khra mdzes ldan ma dang g.yu thog pa gnyis lus 'brel byas 'dug ces zhus nas /
g.yu thog pa dang btsun mo gnyis lhan cig tu ras kyis bcings te /
mtsho nag rba rlabs can zhes pa'i nang du bskyur to / /
g.yu thog pa dang btsun mo gnyis mtsho'i rba rlabs kyis pha rol tu 'phangs nas ma shi bar re zhig 'gro don byas te /
skabs shig nas g.yu thog pa chen pos btsun mo pho brang du bskyal /
rgyal bos g.yu thog pa mtshos ma gnod pa tshor nas /
blon po zhig khrid de g.yu thog pa 'tshol du song /
g.yu thog pa dang 'phrad de 'thab pas /
g.yu thog pa ma thub par /
g.yu thog pas rgyal blon gnyis kyi rkang ba nas bzung ste sa la drud cing sa la brdabs te /
mtsho nag rba rlabs can gyi nang du bskyur to / /
zhes bsdigs mo mdzad pas /
kho gnyis skrag ste /
g.yu thog pa lha'i sprul bar 'dug sku gsung thugs dang 'gal ba mthol zhing bshags /
da khyed kyis gang gsungs bgyid pas bdag rgyal blon gnyis srog gi 'jigs pa las skyobs zhus pas /
g.yu thog pa chen pos /
'o na dkon mchog gsum la skyabs su 'gro'am gsungs pas /
rgyal blon gnyis na re /
bdag cag 'khor bcas chos sgor 'jug ci gsungs dang du len pa'i bro mna' phul to / /
de nas g.yu thog pa chen po pho brang du spyan drangs /
rgyal blon 'khor bcas kyis bkur sti gya nom pa'i zhabs tog byas nas chos zhus pas /
g.yu thog pa chen pos /
dal 'byor rnyed dka' /
'chi ba mi rtag pa /
las rgyu 'bras /
'khor ba'i nyes dmigs rnams gsungs nas /
dam pa'i chos dar zhing rgyas par byas pa'i snyan pa bod du thos so / /
de'i tshe bod kyi rgyal blon rnams kyis bka' bgros nas g.yu thog pa chen po gdan 'dren pa'i mi gnyis klo yul du brdzangs /
de gnyis kyis g.yu thog pa chen po gdan drangs te /
g.yu thog pa chen po rang yul du phebs so / /
de nas rgyal bu sad na legs kyis g.yu thog pa chen po pho brang du gdan drangs /
za 'og khri dgu brtsegs kyi steng du bzhugs su gsol /
nor bu rin po che'i 'bul ba mdzad nas bstod pa phul to / /
de nas g.yu thog pa chen po dgung lo so brgyad bzhes pa'i tshe yang rgya gar la song nas sngar ma gsan pa'i gdams ngag len dgongs nas gser srang stong bsnams te rgya gar du thengs gsum par byon /
bal bor zla ba drug bzhugs pas bal bo'i ye rang grong na bram ze gnyis rgya gar la gdams pa 'tshol ba la 'gro zer ba gnyis dang mjal te khong gnyis dang bsdebs nas byon /
rgya gar nub na mkhas btsun bzang gsum dang ldan pa su bya ba yod gsungs pas /
bram ze na re /
paN+Di ta dpal ldan chos skyong bya ba na len dra na bzhugs zer bas /
g.yu thog pa na len dra ru byon /
paN+Di ta dpal ldan chos skyong la gser srang lnga bcu phul nas /
kyai rdo rje gsang bde 'jigs gsum dang ma hA ma ya sogs chos dang gdams pa mang bo zhus /
de nas pad ma spungs pa'i skyed tshal du phebs te /
slob dpon pra wa has ti la gser srang lnga bcu phul nas dam chos rdzogs pa chen po la sogs pa gsang sngags rnying ma'i skor rnams zhus /
mkha' 'gro ma seng gdong can la mkha' 'gro snyan brgyud kyi chos skor rnams zhus /
yon du gser srang brgya phul /
paN+Di ta rig pa'i khu byug la gser srang bcu phul nas rig pa'i gnas bco brgyad /
rig pa'i gnas lnga la sogs pa'i rig gnas phyi nang mtha' dag zhus /
bram ze sa ra ha la gser srang brgya phul nas phyag rgya chen po brda'i skor /
dbu zhabs zung 'jug rdzogs phyag zung 'jug rig pa'i ral skor lnga rnams zhus /
drang srong chen po gzhung skyes la gser srang brgya phul nas skar rtsis ri bo rdul 'bebs /
nag rtsis 'khor 'das gtan 'bebs la sogs pa rtsis kyi rnam grangs brgya rtsa gcig khyad par 'bras rtsis shing rta'i srol 'byed zhus /
mkhas pa me dbang la gser srang brgya phul nas /
gso dpyad 'bum pa /
rgyud shel gyi me long /
bstan bcos so ma rA dza cha lag kha skong dang bcas pa rnams zhus /
paN chen tsan dra de ba la gser srang brgya phul nas drang srong snyan brgyud dang bstan bcos yan lag brgyad pa rnams zhus /
gzhan yang skyes bu tshad ldan la gser gyi 'bul bas mnyes par mdzad nas /
phan byed gnod byed 'dres pa'i gdams pa gnad ldan shin tu mang bo zhus so / /
de nas g.yu thog pa chen po mu stegs kyi sde chen po zhig tu byon /
de na mu stegs kyi paN+Di ta smra ba zla med bya ba zhig yod pa de na re /
nged gnyis rtsod pa byed /
khyod rgyal na nga khyod kyi rjes su 'jug nga rgyal na khyod nga'i rjes su zhugs shig zer bas /
rung gsungs nas /
khong gnyis kyis rtsod pa byas pas /
g.yu thog pa chen po rgyal nas rgyal rnga lan bdun brdungs pas /
bod rgyal rnga bdun par grags /
de nas smra ba zla med g.yu thog pa chen po'i slob mar gyur te /
phyag phyir khrid nas rdo rje gdan du byon pas mkhas pa me dbang dang mjal nas sngar gyi lo rgyus rnams zhus pas /
mkhas pa me dbang mnyes nas /
smra ba zla med nga la phul cig gsungs /
g.yu thog pa chen pos kyang phul nas nang ba'i bstan pa la zhugs pas /
paN+Di ta smra ba zla med zer ba'i mkhas pa rtsod bral cig byung bar grags so / /
de nas g.yu thog pa chen po bod la chas byon pas lam bar zhig tu pha dam pa dang mjal /
g.yu thog pa chen pos dam chos sdug bsngal zhi byed /
dkar nag khra gsum gyi mkhyud spyad /
rten 'brel brgyad cu rnams zhus nas bod du bar chad med par phebs so / /
rgya gar du phebs thengs gsum pa 'di'i skabs rgya gar du lo bzhir bzhugs gsungs so / /
de nas mkhas pa chen po g.yu thog pa rgya gar nas phyir 'khor ba'i dga' ston du yon bdag bu slob shin tu mang bo 'dus nas tshogs 'khor bshams /
gtang rag phul ba'i tshogs gral du khong gis rgya gar du byon tshul dang gzhan la med pa'i gdams pa bsam gyis mi khyab pa lon tshul rnams gsungs pas bu slob dang yon bdag tshang ma dad cing ngo mtshar bar gyur /
bod kyi rgyal bo yang shin tu dgyes nas dwags kong khyung gsum g.yu thog la phul to / /
de nas g.yu thog pa chen pos /
mkhas pa mi dgu la sogs pa'i bu slob rnams la rig pa'i gnas lnga nyin bshad mdzad /
snying bo don gyi man ngag rnams mtshan la 'chad nyan mdzad /
slob ma byang chub rdo rje /
slob ma 'jam dpal seng ge sman pa dkon mchog ming can rnams kyis zhus ngor sman a ru ra byung tshul ro nus sogs rgyas par gsungs so / /
de nas dpon slob thams cad kyi thugs bzhed la dngul chu'i sgrub pa zhig bya'o snyam nas /
dpal ldan 'bum seng dang /
dbus pa phyug gtsang bde la sogs pa'i slob ma kha yar kong po'i dngul chu chung rgod ma len du btang bas /
kong po'i stang bo che'i dngul chu khal lnga bcu nga lnga lon pa la /
rdzas 'dul sngags 'dul btso bkru sogs mdzad nas /
dpon slob lnga brgya tsam bal yul du 'gro don la byon /
der rgya gar gyi paN+Di ta nyi ma rab gsal dang mjal nas yi ge dang rtsa'i dkyil 'khor brgal brtag mdzad pas /
g.yu thog pa rgyal stabs kha che'i yul du snyan grags kyis khyab /
de nas kha che'i rgyal bo 'dzum ha ri 'bam nad kyis thebs pa la dngul chu'i sbyor sde dang rtsa lto bsgrig pa'i gdams ngag mdzad pas /
rgyal bo bsnyun las grol nas mu tig khal nyi shu rtsa lngas mgo byas pa'i rin po che du ma phul /
rgyal bos zhus ngor dngul chu'i las sbyor rgyas par gsungs so / /
de nas dpon slob rnams phyir lha sar phebs /
jo bo rin po che la mu tig gi rgyan bkod pa'i 'phan rgyu ta hun las grub pa nyi shu rtsa lnga la mu tig khal bcu bkod nas phul /
'phags pa rang byon la mu tig khal lnga bkod pa'i 'phan phul /
ma cig dpal lha la mu tig khal gcig bkod pa'i 'phan phul /
lha sa na yod pa'i mi lnga stong tsam la chang tshugs zla ba gcig btang ngo / /
de nas yer bar phebs nas o rgyan phug tu zhag 'gar bzhugs nas 'gro don byas /
de skabs bal bo'i rgyal bo ha d+ha ru /
grang ba thur babs kyis zin nas /
gdan 'dren pa byung bas /
dpon slob rnams bal bor phebs /
bal bo'i sman pa shI ri sing ha dang mjal /
rgyal bo'i rtsa la sman pa gnyis char gyis gzigs pas g.yu thog pas gsungs pa /
rgyal bo'i nad 'di khyed bal bos tshad par 'dzin /
nged bod kyis grang bar 'dzin te /
'di la sngar lan tshwa ma btang bas thur du 'khrus pa yin /
da lan tshwa che chung ran pa bsten gsungs pas /
bal bo'i sman pa na re /
lan tshwa ni nad kun la mi 'jug ste /
dug bzhi dang bral ba'i spyod lam dgos /
dug bzhi ni lan tshwa rus pa'i dug chang sha yi dug nyi ma pags pa'i dug bud med lus zungs kyi dug ste dug bzhi spong nus na bde stobs 'phel /
nad pa myur du 'tsho zer zhing /
sgrub byed sngon gyi lo rgyus dang bcas pa gsungs te /
dug bzhi spong dgos pa'i sgrub byed mang bo bkod /
g.yu thog pa chen pos de'i lan du 'di ltar gsungs te /
skyes bu dam pa rnams kyi gsung gi dngos bstan de 'dra yin kyang /
de la dgos pa dgongs gzhi spyir btang dmigs bsal dang bcas pa yod pas /
nga'i gdams pa lag len 'di yin te nyon cig nad gzhi gang dang gang la yang / /
dug bzhi spang bar gsungs pa de / /
spyir btang bshad pa'i dbang du byas / /
dmigs bsal lag len 'di lta ste / /
khrag mkhris rgyu byas tsha ba rkyang ba la / /
ro ni tsha skyur lan tshwa mngar ba spang / /
kha ba bska ba dus kun bsten par gsungs / /
lci snum ro dang tsha ba bsten drags na / /
tshad pa gzhi 'dzin khrag mkhris glo nad skyed / /
bad rlung rgyu byas grang ba rkyang ba la / /
ro ni tsha skyur lan tshwa mngar ba bsten / /
kha dang bska ba dus kun spang bar gsungs / /
yang rtsub grang dang bsil rtul bsten drags na / /
pho ba'i me 'chi skran dang dmu chu skye / /
nad rigs spyi la lan tshwa bsten tshul ni / /
grang nad rkyang bar lan tshwa cha gsum bro / /
tshwa grang 'dres na lan tshwa rta la bsten / /
nad med pa la sum gnyis bro ba tsam / /
de las thal na tsha ba rkun por skye / /
lan tshwa med na grang ba rkun bur skye / /
de phyir lan tsha'i bsten tshul shes par bya / /
zhes dang /
lan tshwa rus pa'i dug tu gsungs lags kyang / /
lan tshwas rus chag sbyor dang chu ser skem / /
zhes sogs dug bzhi'i spyi btang dmigs bsal gyi gdams pa lo rgyus dang bcas gsungs pas /
sman pa shI ri sing ha dad par gyur nas /
mkhas pa chen po g.yu thog pa la phyag byas /
sngar 'gran sems 'chang zhing chags sdang gi sgo nas rtsod pa byas pa la /
'gyod bshags byas shing gdams ngag mang bo zhus ba dang /
g.yu thog pa chen po mes po dang bcas pa rgya gar la phebs tshul sogs kyi lo rgyus kyang zhus so / /
de nas g.yu thog pa chen pos nyin mtshan dbyer med du 'gro ba nad pa'i don byas /
skabs shig g.yu thog pa dpon slob rnams kong po sman lus dgon par phebs nas re zhig bzhugs /
der 'gro ba mang bo nad kyi 'jigs pa las skyob par mdzad /
kong po don yod rdo rje zhes bya ba la bu mo mkhas pa zhig yod pa'i drung nas /
khyi dug gi bcos thabs bye ma reg gcod du grags pa gsan to / /
de rjes g.yu thog yon tan mgon po slob ma nyis brgya dang bcas pa mnga' ris su phebs nas /
'gro ba mang bo la sman sogs rten 'brel du ma'i sgo nas 'gro don bsam las 'das pa mdzad /
de'i tshe mnga' ris kyi sman pa mthu chen rgyal bo bya ba phrag dog skyes te /
kho'i slob ma zhig rtsod pa byed du btang byung ba des g.yu thog pa chen po la /
khyed g.yu thog pa chen po mkhas pa yin zer bas /
ngas dri ba 'di rnams la lan thob cig zer nas 'di skad brjod /
ro nus zhu rjes kun ldan pa'i / /
sman mchog de 'dra bod na med / /
sa steng dug rigs bsam mi khyab / /
sa steng sman du gyur pa ci / /
rgyug rtsa khog stong nang na mar / /
khrag ngan rlung gis rtsa sbug bdas / /
dbugs dang bsdebs nas 'phar ba la / /
rtsa la brtag pa ci yi phyir / /
nad de gnyen pos 'joms pa la / /
nad la phan zhes tha snyad 'khrul / /
de 'dra'i 'gal ba ltag sprod la / /
g.yu thog pa yis lan thob cig /
ces zer byung ba'i lan du g.yu thog pa chen pos 'di skad gsungs so / /
ro nus zhu rjes kun ldan pa'i / /
sman mchog bod na med ce na / /
a ru ra yang med par 'gyur / /
sa steng sman min gang yang med / /
nad gzhi rang rang gnyen po'i sman / /
lus dang grib ma'i tshul bzhin gnas / /
sa steng dug sman stobs che yang / /
'khol ba shes na sman gyi mchog /
rgyug rtsa khong stong yangs pa'i nang / /
don snod bcu gnyis rtsa rnams mtsho'i / /
rba rlabs 'phreng ba ji bzhin du / /
ma 'dres so sor rgyu ba yod / /
ngo bo rlung khrag byed las yin / /
tha snyad rtsa la brtag ces bya / /
rtsa la brtag kyang rlung la brtag /
rlung khrag rtsa gsum zung 'jug yin / /
nad de gnyen pos 'joms pa la / /
nad la phan zhes tha snyad de / /
nad la mi phan nad la gnod / /
nad kyis btab pa de la phan / /
brda sbyor mkhan po'i rtog spyod yin / /
zhes sogs gsungs pas /
kho dad par gyur te /
g.yu thog pa chen po'i slob mar gyur /
sems can la phan 'dogs pa'i mkhas pa chen por gyur to / /
de nas g.yu thog pa chen po sa skyar phebs te /
'jam dbyangs phug pa zhes bya ba na sman pa yon tan dpal bzang zhes bya ba yod pa de'i mdun du phebs nas /
sbyor ba'i phreng ba la sogs pa'i man ngag brgya rtsa gcig zhus so / /
de nas tshur phebs pa'i lam bar du sman pa dkon mchog rgyal mtshan dang mjal bas khos chibs pa sga 'khor tshang ma zhig dang gser srang bzhi phul te gdams pa zhus pas /
g.yu thog pa chen pos bdud rtsi bum pa rtsa ba'i rgyud gzhung man ngag dang bcas pa rgyas par gnang /
de nas dpon slob rnams kong por byon /
kong po'i sman pa khams gsum zil gnon gyis chibs pa sga 'khor tshang ma gcig dar yug bcu /
gos yug lnga /
ja sig bcu /
gser srang bco brgyad rnams phul nas skyabs 'jug zhus /
de nas dpon slob rnams rgya nag tu ri bo rtse lnga bskor du phebs /
lam du gangs char sogs kyis dka' tshegs chen po byung /
ri bo rtse lngar sman pa drang srong ar+ya zhes bya ba las sbyor ba'i phreng ba dang /
byang khog don 'grel la sogs pa'i gdams ngag khyad par can mang bo gsan te /
phyir bod du phebs /
yang g.yu thog pa dpon slob bya yul du phebs /
bya yul gyi mjal mi dman btsun bya ba'i bud med sman pa la sogs pa'i slob ma rnams la sman dpyad la sogs pa'i gdams pa rgya cher bstsal /
de nas dpon slob rnams dwags por byon /
sman pa lhun grub rdo rje rtsod pas pham par byas te rjes su bzung /
de la sogs pa'i slob ma rnams la sman la sogs pa'i gdams pa mang po gnang ngo / /
g.yu thog pa chen po dgung lo zhe lnga bzhes skabs rgyud bzhi gter nas spyan drangs /
rgyud kyi cha lag la sogs pa'i gso dpyad kyi dpe rgyud kyi cha lag bco brgyad la sogs pa'i gzhung mang bo brtsams /
de nas dgung lo nga lnga bzhes pa'i dus /
slob ma bde ba dpal phyag phyir khrid nas kong por byon /
der slob ma sum brgya tsam 'du ba byung /
de rnams la rgyud bzhi cha lag kha skong dang bcas pa gnang bas /
sman pa 'bum rams pa bya ba lnga bcu tsam /
sman pa rab 'byams pa bya ba lnga bcu tsam byung /
sman pa dka' bcu ba bya ba brgya tsam byung nas dgung lo drug cu re lnga'i bar kong por bzhugs so / /
sman pa 'bum rams pa bya ba'i gzhung tshad ni /
rgyud bzhi rtsa 'grel cha lag kha skong mdo byang /
phyogs rigs kyi sman pa dgus bsgyur ba'i gso dpyad kyi dpe rnams dang /
bod kyi mkhas pa mi dgus mdzad pa'i dpe rnams dang /
'phags pa klu sgrub kyis mdzad pa'i bstan bcos so ma rA dza dang /
o rgyan rin po ches mdzad pa'i bdud rtsi'i bum pa /
slob dpon dpa' bos mdzad pa'i yan lag brgyad pa'i snying bo bsdus pa /
drang srong dpal ldan 'phreng bas mdzad pa'i drang srong snyan brgyud /
kha che'i paN+Di ta zla dags mdzad pa'i tshig don zla zer sogs kyi rtsa 'grel kha skong cha lag rnams blo la thon zhing /
de dag gi don lag len du sgril shes pa la bya'o / /
sman rams pa bya ba'i gzhung tshad ni /
rgyud bzhi rtsa 'grel cha lag kha skong mdo byang /
bod kyi mi dgus mdzad pa'i gdams pa dang /
bstan bcos so ma rA dza dang /
bdud rtsi bum pa rtsa 'grel cha lag dang bcas pa'o / /
sman pa dka' bcu ba'i gzhung tshad ni /
rgyud bzhi rtsa 'grel cha lag kha skong mdo byang dang bcas pa'o / /
sman pa bsdus ra ba'i gzhung tshad ni /
rtsa bshad phyi gsum rtsa 'grel cha lag dang bcas pa la bya'o / /
rgyud bzhi cha lag re tsam thon pa rnams kyis /
g.yu thog pa chen po'i grwa ba rnams kyi thug pa skol ba dang /
bang chen pa dgos par gda' /
de nas g.yu thog pa chen po dpon slob dar rtse mdor byon te /
rgya bod kyi 'gro ba mang bo'i srog bskyabs /
de nas dpon slob stong tsam gyis kong po'i sman lung bya bar sman gyi dgon pa lta na sdug bya ba btab ste /
sman pa'i rigs su gyur ba'i bya bral ba thams cad la bshad nyan gyis sgro 'dogs gcod pa byung ngo / /
gnas der sman bla mched brgyad /
drang srong rig 'dzin brgyud par bcas pa dang /
dar byed kun tu grags pa'i sman pa rnams rdo la rang byon du yod pa'i rten 'brel gyis gnas der 'brel ba zhugs pa tsam gyis sman bsod rgyas par 'gyur ro / /
zhes gsungs so / /
g.yu thog pa chen pos yum rdo rje mtsho mo khab tu bzhes pa la sras 'bum seng /
dpal 'bum /
dga' dga' gsum 'khrungs /
sras gsum yang rim gyis mkhas par gyur /
skabs shig nas /
g.yu thog pa chen pos /
gtsang 'di sa ngan pas chas mi 'byor rang yul du 'gro dgos gsungs nas bslab bya 'di ltar gnang /
khyed rnams rang 'dod khog 'gras ser sna ngan g.yo bor la /
byang chub kyi sems kyi gzhi bzung /
'gro ba dad pa'i bya ba don du gnyer /
mtho 'grogs dang khe tshong mi byed par ngag glod mtha' nas skyongs /
mi ngo zas ngo la mi lta bar nad la phan pa'i sman dpyad mdzod /
phyogs cha nye ring spongs la kun la khyab pa'i sman pa mdzod /
bdag bzung gi gnas mi brten par rgyal khams phyogs med 'grim la nad pa phyogs med la ltos /
che btsan gyi bla sman ma byed par sprang bo brtse bas skyongs /
nag chang phyogs su ma 'dod par dkar gsum lto la brten /
rta drel bzhon pa spongs la nad pa'i bran du rgyugs /
mi shes shes par ma rloms rgas kyang slob gnyer mdzod /
mi srog tshad len ma byed mi shes pa ngos longs /
sgo gsum chos la 'bungs la phyi ma'i lam sna zungs /
gsungs nas slob ma brgya tsam ma gtogs gzhan rnams rang rang gi gnas su log rang gi sras gsum la gso dpyad kyi bka' gtad de /
tshe 'di'i bya ba thams cad blos btang nas /
phyi ma'i don chen sgrub pa la nyin mtshan g.yel med du bzhugs so / /
de nas skabs shig g.yu thog pa chen pos /
slob ma rnams la gangs te se bskor du 'gro gsungs pas /
slob ma rnams kyis bshol btab kyang ma thebs par gangs te ser gnas bskor la phebs /
bod kyi gangs te se ri bo bzhi mtsho dang bcas pa bskor nas la stod brgyud de bal bor phebs /
'phags pa shing kun bskor te la stod bal bo la sogs pa'i yul mang bor phebs nas /
'gro ba mang bo'i srog bskyabs /
de nas 'on ljang rdo'i lha khang du phebs /
der rgyal bo'i bla sman 'dzin pa bzhi yod pas /
de rnams kyis /
rtsa'i rgyal blon sras dang bcas pa ngos 'dzin lugs shig zhu zer nas ja sig gcig yon du phul ba la /
g.yu thog pa chen pos /
rtsa'i rgyal bo sde lnga /
rtsa'i blon po sde drug rtsa'i btsun mo sde dgu /
rtsa'i sras sde bcu /
rtsa'i las byed sde bcu /
rtsa'i khol mo sde gcig rtsa'i dmag mi grangs las 'das pa /
dwangs ma dang rlung thig le rgyu ba'i rtsa'i gtso mo gsum /
rtsa'i 'khor lo bzhi /
rtsa'i pho brang lnga rnams yod do gsungs nas rtsa'i stong thun rgyas par gsungs so / /
der mi mgo bo tshal bar chag pa zhig ston 'ongs pas /
g.yu thog pa chen pos /
'di lta bu'i nad pa la gso dpyad byas kyang phugs phan thogs pa dka' gsungs kyang /
nad pa na re /
bdag mi 'gyod pa la gang la gang dgos mkhyen mkhyen zer /
khong gis sman pa gzhan dang sprod do gsungs pas /
sman pa gzhan gyi don med /
khyed rang gi lag tu 'chi zer /
de nas g.yu thog pa chen pos dras drub sogs gang la gang 'tshams kyi bcos mdzad /
khyad par seng phug dod pa /
klad med 'don pa /
rus mthong dbye ba /
klad pa bsdoms pa /
lha ba 'gugs pa /
gro kha'i 'jibs chang /
krung gi them bu la sogs te rus chag rdza stugs kyi gdams pa mdzad nas /
klad rus rtsa la sogs pa skyon thams cad sangs nas nad pa mkhar ba la chags tsam yod dus /
nad pa'i spyod pa log pas /
gza' nad phog nas bal 'dab ltar lob pa dang /
rengs pa dang /
kha sna mig gsum yo zhing /
kha chu mi thub pa /
gtam ldib pa /
lus zo mi thub pa byung ste /
g.yu thog pa chen po spyan drangs pas /
'di mgo skyon min gza' phog pa red gsungs kyang /
tshang mas mgo skyon du thag bcad /
kho tshe 'phos so / /
yang g.yu thog pa chen pos nad pa mgo nad yod pa zhig sman pa gang gis bcos kyang ma phan pa zhig la bcos mdzad pas /
mgo nad las grol te skor ba byed pa'i tshe /
zas log byung nas pho ba na ba'i tshe /
mkhris skyugs btang bas zas dang nad gson por thon nas yod pa'i tshe /
yang chu bsris pas chu gsang bsros pas nad las grol kyang zungs kyis ma thub par nad pa tshe'i dus byas pa las /
yul de'i mi zhig gis nad pa skyel mi dgos na g.yu thog pa gdan drongs zer ba sogs /
g.yu thog pa chen po la bskur ba 'debs pa /
khong gis thos nas gsungs pa /
chu chun grangs mang na rdza'i bu chu chun gyi lag tu chag nad pa kun sos na gdan thog tu pur mi chags /
rta zhon grangs mang na rtas brdabs pa yang yod /
rta la chag pa yang yod gsungs /
kho de nub mo 'bu log langs nas 'chi grabs yod pas /
g.yu thog pa chen po gdan 'dren du yong na'ang /
bu slob rnams kyis nged dpon slob rnams phyin na /
nad pa'i skyel ma byed zer /
kho shi na'ang shi zer nas g.yu thog pa chen po la zhus /
kho'i chung ma g.yu thog pa chen po'i mdun du song nas /
bzod pa bzhes la nad pa srog las bskyab tu gsol zhus pas /
g.yu thog pa'i bu slob rnams kyis zhus pa khong la bskur ba btab pas 'byon mi 'tshal zhus pas /
g.yu thog pa chen po'i zhal nas /
spyir sman pas khro 'dzin byas na dam tshig dang 'gal /
sgos nad pa'i sems bsad na mi bzang gsungs nas byon te nad g.yog la sems gso mdzad /
nad de la phan pa'i sman gla rtsi bdun pa dang /
chig thub khaN Da gnyis ltag sprod gnang /
de'i steng du bshal sman bsnan nas sbyangs /
sman nas sun gyis drangs /
long rtsa phab /
nad pa drod la sgor nas pho ba khu tshur gyis phur /
de ltar byas pas glang thabs kyi rigs tsha grang med par tshang ma bsal te /
nad pa de nad las grol /
de nas nad de las thar ba'i gtang rag tu /
mkhas pa chen po la chibs pa sga srab gyis brgyan pa zhig dang nas khal brgya rnams phul nas 'khor dang bcas pa la bshags pa phul to / /
de nas g.yu thog pa chen pos nad pa zhig la rtsa gzigs pas /
nad pa khyod kyis sngar sman pa su bsten /
sman gang zos /
nad 'di gang du ngos bzung gsungs pas /
nad pa na re /
bdag gi nad 'di ma zhu ba yin zer /
lo gcig zla ba lnga tsam song /
sman pa 'phrad tshad kyi lag nas sman zos /
lhag par bdag gi nad 'di la rgyus yod pa'i sman pa bsam 'grub 'phel bya ba zhig yul 'di na yod zer ro / /
de nas g.yu thog pa chen pos sman pa de bos nas /
nad pa 'di'i nad gang red ces dris pas /
kho na re /
dang po ma zhu ba'i rgyu byas da lta skran dmu chur song ba 'dra zer bas /
g.yu thog pa chen pos de ma red /
nad 'di tshad pa 'dres pa red /
da lta tshad gzhug ma chod pa red /
zas dang spyod lam log pas /
da tsha chur 'gro gsungs /
kho na re /
de la bcos thabs gang byed zer /
g.yu thog pa chen pos /
tsha chur grang chur bsgyur grang chu gtan la 'bebs gsungs pas /
khos tsha chu gso mi thub /
grang chu gsor rung zer bas /
g.yu thog pa chen pos rgyud kyi dngos bstan de 'dra yin kyang chu'i 'phrul 'khor byas na gso thub par 'gyur gsungs nas /
chu'i man ngag bdun ldan /
go rim nges pa'i dpyad la sogs pa mdzad pas nad las grol bas /
sngar gyi sman pa bsam 'grub 'phel gyis /
khyod nad las grol ba nga'i sman gyi drin yin pas nga la gtang rag dgos zer bas /
nad pa na re /
nga nad las grol ba g.yu thog pa chen po'i drin yin /
khyod la gtang rag mi yong byas pas /
kho khros te /
las mkha' 'gros byas pa dngos grub 'bal mo la mi yong /
nad ngas bcos pas drin gzo g.yu thog pa la byed pa mi rigs zer /
g.yu thog pa chen pos nad pa la /
spyir lha rje 'di med thabs med pa'i mi yin pas /
khyed kyi nad nged kyis gsos pa yin yang /
gtang rag khong la phul cig gsungs pas /
nad pas kyang bka' dang du blangs te /
sman pa bsam 'grub 'phel la gtang rag sogs bya dga' chen pos mnyes par byas so / /
de nas g.yu thog pa chen pos sman pa bsam 'grub 'phel la 'di skad gsungs /
sman pa 'tsho byed bsam 'grub 'phel / /
'dod chags dang rang 'dod ma che bar / /
khrel dang ngo tsha'i gdan la bzhugs / /
zhe sdang dang phrag dog ma che bar / /
dad pa dang mos pa'i g.yang gos gyon / /
gti mug dang le lo ma byed par / /
brtson 'grus dang bag yod kyi ska rags chings / /
nga rgyal dang ser sna ma che bar / /
byams pa dang snying rje'i rgyan cha thogs / /
g.yo sgyu dang gzhogs slong ma byed par / /
nges 'byung dang shes rab rta la zhon / /
ngan g.yo dang bag med ma byed par / /
dran 'dzin dang skyo shas ci rigs mdzod / /
gtang rag dang bya dga' ma sems par / /
phan sems dang gzhan sems bya ra thongs / /
mi srog la tshad len mi byed par / /
man ngag la slob pa gdeng ldan gyis / /
zhes sogs gsungs pas /
sman pa bsam 'grub 'phel dad pa skyes te phyag phul zhabs spyi bor blangs so / /
g.yu thog pa chen po dgung lo brgya dang nyi shu bzhes pa'i tshe /
bu dang slob ma rnams kyis /
gdams ngag gnad dang ldan pa zhig bdag cag rnams la gnang du gsol zhus pas /
g.yu thog pa chen pos gsungs pa /
nga'i bsam pa la nga rang la gang yod kyi gdams ngag khungs lo rgyus dang bcas pa /
khyed rang rnams la byin tshar ba'i lugs yin /
nga mi rgan dal du chugs gsungs pas /
sras g.yu thog 'bum seng gis 'di skad zhus so / /
bdag cag rnams la sngar yang gdams ngag gi dkor mdzod kha phyes nas thang mar brdal kyang da dung yid ma tshim /
da dgung lo yang brgya dang nyi shu bzhes 'dug rig 'dzin drang srong dpa' bo mkha' 'gro rnams kyi tshogs dpon du nam ci 'byon mi shes /
da gdams ngag gi lhag ma bdag bu slob rnams la gnang 'tshal zhes zhus so / /
de nas g.yu thog pa chen pos rgya dkar nag bal bo la sogs pa'i mkhas pa thams cad kyi man ngag gi snying bo bsdus pa /
g.yu thog nyams yig mthong ba don ldan ma bu slob rnams la gnang /
de nas dgung lo brgya dang nyer lnga'i bar du bu slob rnams la gdams ngag gi dkor mdzod gang la gang dgos gnang zhing /
dgung lo brgya dang nyer lnga'i thog sprel zla'i tshes bco lnga'i nyi ma shar ba dang dus mtshungs su sku gshegs so / /
g.yu thog pa chen po'i gsung rtsom gyi skor ni /
rig gnas phyi nang zhes pa'i gzhung la le'u so gsum /
sde skor phyi nang gsang gsum la le'u nga lnga /
rig pa'i gnas mchog bco brgyad 'grel ba kha skong dang bcas pa /
rgyud 'grel stong rtsa gcig la le'u stong dang sum brgya /
man ngag phan byed dang gnod byed kyi gzhung phran shin tu mang bo /
dmar 'ded kyi man ngag la le'u brgya dang dgu bcu /
ro bkra 'phrul gyi me long la le'u nyer lnga /
byang khog gsang dbye le'u brgyad /
thur dpyad gnad kyi lde mig la le'u so lnga /
mngon shes gnad kyi 'phrul 'khor la le'u bco lnga /
gsang thig rin chen sgron me la le'u bco brgyad /
nag rtsis 'khor 'das gtan 'bebs la le'u brgya dang nyi shu /
'bras rtsis la le'u nyer lnga /
dkar rtsis ri bo rdul 'bebs la le'u drug cu /
rgyud bzhi'i them yig gab pa gsal byed /
tho byang /
rgyud kyi kha skong /
dkar chag cha lag me rtsa mdo chod nag po /
gtar kha lag len 'phyugs med /
gyen 'dren lcags kyus nya 'dzin /
thur 'bebs ri bo rbab sgril /
nyams yig mthong ba don ldan /
khrid yig brgya dang nyer gcig nad pa la gces pa srog 'tsho dpal skyed kyi gdams pa /
sman pa la gces pa bskrad pa lnga ldan gyi gdams pa /
gzhan yang phran tshegs man ngag gi gzhung phran mang bo yod pa la sogs pa'i gzhung shin tu mang bo mdzad gsungs so / /
gsum pa /
g.yu thog gsar ma yon tan mgon po'i rnam thar cung zad brjod pa /
g.yu thog gsar ma yon tan mgon po'i rnam par thar ba cung zad brjod pa la /
gong du bshad pa ltar /
byams pa bde legs yan gyi g.yu thog gi gdung rgyud la /
g.yu thog rnying ma zhes grags /
de nas g.yu thog nyi ma 'od zer /
pad ma rdo rje /
gu ru rdo rje /
byang chub rdo rje /
gangs can mkhas pa dang lnga bo 'di gsang sngags snga 'gyur gyi chos la mkhas shing nyams su len mkhan yin la /
lhag par gangs can mkhas pa zhes bya ba 'di gsang sngags gsar rnying dang gso dpyad spyi la shin tu mkhas par grags kyang /
'di lnga'i ring la bdud rtsi sman sgrub dang sman phreng sogs nub cing /
g.yu thog gsar ma'i mgor byung ba'i rus rgyud tsam las gsar ma dri ma med pa ma yin gsungs /
de'i rgyu mtshan yang 'di ltar yin snyam ste /
bstan pa snga dar dang snga dar gyi mjug tu byung ba'i g.yu thog gi gdung rgyud rnams la g.yu thog rnying ma dang /
phyi dar gyi skabs su byung ba'i g.yu thog gi gdung rgyud rnams la g.yu thog gsar ma zer la /
glang dar mas chos dang rig gnas kun bsnubs te /
chos byas mi chog pa'i bka' bsgrags pa'i rjes nas /
chos dang rig gnas gang la'ang slob gnyer byed pa'i srol re zhig nub /
de'i stabs kyis gso ba rig pa'i bstan pa'ang shin tu nyams dams par gyur /
des na nyi ma 'od zer sogs lnga bo 'di snga dar dang phyi dar gyi mtshams sam phyi dar gyi mgo tsam la byung stabs /
gso ba rig pa'i khrid rgyun dang lag len gyi rgyun phal cher chad kyang dar spel gtong ma thub pa'i stabs kyis /
g.yu thog gsar ma'i mgor byung yang rus rgyud 'dzin pa tsam las gsar ma dri ma med pa min zhes sngon gyi lo rgyus las bshad do / /
des na g.yu thog gsar ma ni /
sngar gyi g.yu thog rnying ma'i mkhas chen lnga'i mtshan slar gsar ma'i skabs kyi mkhas chen lnga la rim bzhin gsol ba /
gsar ma 'dre rje badzra /
gsar ma khyung bo rdo rje /
gsar ma yon tan mgon po /
gsar ma 'bum seng /
gsar ma sra lu rdo rje grags te lnga la zer la /
de lnga'i nang nas kyang ches mchog tu gyur pa ni gsar ma yon tan mgon po yin no / /
g.yu thog rnying ma 'dre rje badzra gyi skabs su khyim gzhis stod lung skyi sna zhes pa'i sa char yod la /
gsar ma 'dre rje badzra gyi skabs su khyim gzhis nyang stod sgo bzhi re thang zhes par yod /
de'i rgyu mtshan gyis 'di ba'i mtshan la nyang stod sgo bzhi re thang ba yang zer ro / /
gsar ma 'dre rje badzra 'di ni /
gangs can mkhas pa'i sras su sku 'khrungs te /
gzhon nu nyid nas yi ge dang rig pa'i gnas la sbyangs /
blo rig gsal zhing skyes bu dam pa'i ngang tshul dang ldan pas /
rten 'brel gyi dgos khyad la dmigs nas /
rnying ma 'dre rje badzra gyi mtshan 'di ba la gsol te /
gsar ma 'dre rje badzra du grags /
khong nar son nas sman dpyad kyi rgyud pa chad pa dag slar gso bar dgongs nas rgya gar du byon nas /
sman phreng dang bdud rtsi'i sman sgrub sogs gsan /
gzhan yang mkhas pa du ma'i mdun nas gso dpyad sogs gsan pa mtha' dag rang gi sras gsar ma khyung bo rdo rje la gnang /
gsar ma khyung bo rdo rje ni rig gnas bcu la mkhas shing /
khyad par du gso ba rig pa nyams len gyi mthil du mdzad pa'i mkhas grub chen po yin zhes snyan grags rgyas shing /
'phrin las kyang shin tu che /
de'i sras la gsar ma yon tan mgon po 'khrungs pa yin te /
khyung bo'i jo mo pad ma 'od ldan zhes bya ba shes rgyud dul zhing byams snying rje can zhig yod pa la /
dbyar zla ra ba'i tshes brgyad la 'khrungs /
byis pa'i dus yab khyung bo sogs kyi mdun nas yi ge sogs la sbyangs /
dgung lo brgyad nas bzung rig pa'i gnas kun dang khyad par du gso ba rig pa'i gzhung man ngag dang bcas pa la sbyangs shing /
phul du phyin par mkhyen pas gzhon nu nyid nas kyang snyan grags dang 'phrin las rgyas pa yin te /
rje rang nyid kyi gsung las /
kho bo g.yu thog mgon po yis / /
lo brgyad lon nas sman dpyad sbyangs / /
zhes gsungs pa dang /
gangs can khrod kyi g.yu thog mgon / /
'jam dpal dpa' bos rjes bzung bas / /
nang dang gtan tshigs sgra rig dang / /
bzo dang gso ba rig pa yi / /
tshig don kun la mkhas par gyur / /
ces gsungs so / /
rje 'di dgung lo bcu bzhes pa'i skabs shig tu /
dge bshes rog ston zhes pa dbus phyogs su grwa skor la 'byon mkhan zhig lam bar du zhabs 'bam gyis bsnyung nas gsar ma g.yu thog pa chen po'i drung du ston par byon pa la g.yu thog pa chen pos gzigs nas sman byas pas khong snyun las grol te /
dga' bzhin du dbus la byon /
lo gnyis tsam gyi rjes su yang dge bshes rog ston la chu nad shin tu thu ba zhig byung bas /
sman pa kha shas la gtugs na'ang drag skyed ci yang ma byung ba la dbus pa dar grags kyi snyan pa thos te /
de'i drung du phyin nas 'phrod bsten bgyis pas nad las grol /
de nas khong la g.yu drug dmar nam mkha' gsal bya ba nas khal stong ri ba zhig yod pa de /
dbus pa dar grags la phul /
gso dpyad kyi slob dpon zhus nas rgyud bzhi zhus pas /
dbus pa dar grags kyis rog ston la rgyud bzhi man ngag gzhung 'grel dang bcas pa gnang zhing /
gzhan yang sman dpyad kyi man ngag mang bo gnang /
de nas dge bshes rog ston log byon pas yar lam g.yu thog pa chen pos snga sor rkang 'bam bcos pa'i drin dran pa dang /
rgyud 'di g.yu thog pa la phul na phan pa rgya che bar dgongs nas /
sgo bzhi re thang du byon te g.yu thog par rgyud 'di gzhung 'grel man ngag dang bcas pa phul /
de nas rgyud 'di yan lag brgyad pa sogs gso dpyad spyi dang cung zad mi mthun pa'i thad rnams la /
g.yu thog yon tan mgon po dang rog ston gnyis kyis rtsod pa mdzad pas rog ston rgyal bas g.yu thog pas rgyud 'di khungs btsun par gzigs te thugs shin tu mnyes nas /
rog ston la rta sga srab dang bcas pa zhig dang yum rgyas pa 'bum gyi gtso byas pa'i 'bul ba gya nom pa phul /
re zhig chig rgyud kyi bka' rgya grol ba ma mdzad par rje nyid rang gis zab bzhes su mdzad /
'di'i sngon du g.yu thog gdung rgyud gsar ma la rgyud bzhi'i man ngag gzhung 'grel dang bcas pa rgyun chad 'dug go / /
de nas dgung lo bco brgyad du phebs pa'i tshe rgya gar la phebs nas /
thog mar ku da'i yul du gtso mo dpal ldan phreng ba zhes bya ba las lcang lo nag po'i rgyud gsan /
yul 'khor mo 'jig tu phebs nas /
yan lag brgyad pa /
so ma rA dza /
phan pa'i mdo /
rin chen spungs pa /
ku mud /
reg pa rtsa mdo /
srog skyob TI ka rnams gsan /
sing ga la'i gling du phyin nas /
zla zer dkar nag bdud rtsi bum pa che 'bring chung gsum rnams gsan /
rgyal bo'i khab tu dpa' bo'i bstan bcos yan lag brgyad pa /
'khrungs dpe che chung /
rdo sbyor gab pa rnams gsan /
gser gling du byon nas drang srong phyogs kyi go cha zhes bya ba las sman gyi rgyud /
nyi zla kha sbyor gyi rgyud /
sha khrag 'tsho ba snying rje med pa'i rgyud /
srog chags sgrol ba'i rgyud /
sgrol ma 'byung rgyud /
gser sogs rin po che'i bzo rgyud /
gro ga'i 'dab ma'i rgyud /
'jam dpal yab yum gyi rgyud /
bse sgrom gyi rgyud /
dpa' bo 'ching 'grol gyi rgyud /
ro bkra'i le'u /
ro bkra sil bu /
'byung ba so so'i rgyud /
rtsa mdo chen mo /
snying bo bstan pa'i rgyud /
lus kyi rnam gzhag bdud rtsi them yig rig pa rtsa dpyad /
rgya yi smra chung /
gu Na sha bkra'i rgyud bam po sum brgya ba /
ka la'i tshal zhes pa'i tshal du lha mo bdud rtsi ma zhes pa dang mjal nas /
zhus lan skor gsum dang /
rma rtsi 'chi med bcad 'byor rnams gsan /
slar yang bai d+ha'i yul du lha mo bdud rtsi'i mdun nas gso dpyad kyi gzhung sgrol ma skor gsum sogs gsan te /
dgung lo nyer gcig thog bod du phyir phebs nas /
shangs dpal sgyel zhes pa'i sa char bzhugs nas /
bu slob du ma bsdus te 'gro ba'i don mdzad do / /
dgung lo sum cu so bzhir slebs pa'i tshe yang rgya gar la phebs nas drang srong tsa ra ka sogs paN+Di ta du ma'i mdun nas gdams pa mang bo thob /
sngar gyi slob dpon mo /
gtso mo dpal ldan phreng ba'i mdun nas /
yan lag brgyad pa bsil zer gyi gnad dang /
rgyud rigs drug cu rtsa lnga sogs gsan nas /
slar yang bod du phebs te /
lus can du ma na ba dang 'chi ba'i sdug bsngal las thar bar byas pa dang /
slob ma skyong ba sogs kyis 'gro don bar ma chad par gnang bas /
rtsod bral gyi mkhas pa chen po g.yu thog yon tan mgon po zhes mtshan snyan gyi gdugs dkar bos gangs can gyi ljongs yongs su mdzes par byas so / /
gzhan yang gsar ma g.yu thog pa chen po rgya gar du phebs te mu stegs kyi ston pa lnga brgya brtsad pas pham par byas pa dang /
yang rgya gar lho phyogs dpal gyi rir phebs pa dang /
skabs shig o rgyan gyi yul du phebs pa dang /
yang rgya gar du phebs te /
rgyal bo chen po zhig gi mchod gnas mdzad pa dang rdo rje gdan du paN+Di ta mang bo'i tshogs dpon mdzad pa sogs snga phyir rgya gar du lan drug byon pa yin te /
rje rang gi gsung las /
rgya gar 'phags yul lan drug bskor /
ma hA rA dza'i mchod gnas byas / /
mu stegs ston pa dregs pa can / /
dpon slob lnga brgya rigs pas bcom / /
rgyal ba'i bstan la bya ba byas / /
rdo rje gdan du slebs pa'i tshe / /
paN chen mang bo'i tshogs dpon byas / /
mkhas pa 'tshogs pa'i gtsug rgyan yin / /
rang 'dod mi shes drang gtam lags / /
zhes gsungs so / /
de nas gsar ma g.yu thog pa chen po dpon slob rnams kyis 'gro don rgya chen po gnang zhing bzhugs /
skabs shig dpon slob brgya lhag tsam gtsang gi tshogs 'dus mgur mor btsad po jo dar yab sras rnams kyis spyan drangs /
dus der sman dang /
sgra'i bshad pa mdzad /
dbu ma rtsa ba shes rab la TI ka brtsams pa dang /
rdzogs pa chen po a ti yo ga'i khrid bskyangs pa'i chos gzhis zla ba lnga la bteg de rnams legs par tshar nas dga' ston gyi nyin btsad pos tshogs kyi mchod pa rgya chen po bshams shing /
rje btsun g.yu thog pa chen po'i drung du gser bre chen gcig dngul bre gnyis /
chibs pa ngang ba khyung gshog gi mgo byas pa'i chibs pa lnga /
chibs rol drug ja sig dgu /
tshos ltang /
mdzo g.yag 'bri /
gos yug dar yug man tri yug ka dan gyi gtsos pa'i 'jam phrug bub longs re re bzhin dgu tshan re phul /
za 'og yug gnyis /
gser 'bum tshar gcig g.yu dmar nyi ma khrom gshog sras mo lha mdzes ma'i mgul du btags nas phul /
bu slob spyi la'ang gtang rag bsnyen bkur so sor gral 'byed /
spyi 'bul phun sum tshogs pa dang bcas gtang rag gi dga' ston bla na med pa mdzad do / /
de nas gsar ma yon tan mgon po dpon slob sum brgya lhag tsam zhig skyid grong du rgyal bo lha btsun gyis spyan drangs shing zla ba bzhi'i mchod gzhis bteg pas /
bdud rtsi sman sgrub sogs mdzad cing /
der 'bul ba ches shin tu mang bo byung yang /
phyogs de'i dge 'dun thams cad spyan drangs nas so sor gang dang gang la 'dris pa'i thugs dam mdzad par gsol zhing /
zhag mang bo'i bar du bsnyen bkur phun sum tshogs pa'i sgo nas mchod /
sprang bo dang nad kyis mnar ba'i nyam thag pa rnams la'ang zang zing gi dngos po gang la gang 'dod dang /
khyad par sman gyi sbyin pa rlabs po che'i sgo nas dbugs dbyung bar mdzad /
jo bo rang byon wa ti bzang bo'i drung du'ang blor mi shong ba lta bu'i mchod pa phul nas thugs smon mdzad do / /
de lta bu'i mkhas pa chen po g.yu thog gsar ma yon tan mgon pos snga phyir ljags rtsom mdzad pa ni /
brgyud pa che chung gi snying bo bsdus pa dang /
dpa' bo'i snying bo bsdus pa'i mdo gnas kyi 'grel ba mthong ba'i me long /
rtsa dpyad rig pa rang gsal sde tshan lnga ba /
lag len mdo chung /
man ngag shog dril skor gsum /
rgyud chung ba /
nyams yig bu don ma rnams mdzad /
khyad par dpal ldan rgyud bzhi 'di nyid gso dpyad kun gyi yang rtser gzigs nas gangs can gyi ljongs su lus can kun gyi spyi nor du spel /
skad gsar bcad kyis gtan la phab nas gser mchan /
zong mchan gnyis btab /
rgyud kyi gzhung 'grel man ngag kha skong dang bcas pa'i go chod du cha lag bco brgyad legs par bsgrigs nas skal ldan gyi thugs sras dam pa sum ston ye shes bzung la gdams so / /
gzhan yang rgyal ba'i bstan pa gsal byed mdo sngags kyi gsung rab du ma'i dgongs 'grel rtsom par mdzad do / /
rje 'di la bu slob grangs las 'das pa byung ba'i gtso bo ni /
yul ru mtshams sum pa'i bur skyes pa ye shes bzung zhes pa rje nyid kyi zhabs rdul lo bcu gnyis kyi bar du bsten te lus longs spyod kyi sgo nas mnyes par byas shing ci gsung bka' bzhin du dus skad cig tsam yang g.yel ba med par sgrub pa zhig yod pa de dang /
ljang sman leb se /
'bal sman nyi ma /
ston pa a tshes /
sha ram nyi ma dpal /
g.yu thog bsod nams seng ge /
dge bshes rog chung sogs mkhas pa ming dang don mthun pa sum brgyar nye ba byung ngo / /
de nas mkhas grub chen po de nyid kyis dgung lo bdun cu don drug bzhes pa'i tshe bu slob rnams la bslab bya dang zhal gdams du ma gnang nas sku tshe'i 'phen pa btang ngo / /
g.yu thog gsar ma'i lo tshigs sogs dar mo sman rams pas mdzad pa'i rnam thar du mi gsal zhing /
sde srid kyis bai sngon du /
rnying ma nas mi rabs bcu gsum snga phyi ha lam 'brom sogs dang dus mtshungs gsungs shing /
mar mi dang dwags po lha rje'i rjes su byung ba 'dra ste /
khong gi gsung gleng skabs de dag gi sgros byung 'dug des na rab byung gnyis pa'i stod tsam zhig e yin snyam mo / /
zhes g.yu thog gsar rnying gi rnam thar 'di ni /
bsam gtan rgya mtsho mi 'jigs dbyangs can dga' ba'i blo gros su 'bod pas /
gzhan dag gis bskul ma nan che ba'i ngo ma bzlog par /
g.yu thog yon tan mgon po rnying ma'i rnam thar gzi brjid rin po che'i gter mdzod ces bya ba dang /
g.yu thog gsar ma yon tan mgon po'i rnam thar dar mo sman rams pas mdzad pa las thun mong gi mdzad pa tsam btus te bsgrigs pa yin la /
rab rgyal lcags sprel lo'i spyi lo dbyu gu zla ba'i dmar phyogs kyi dga' ba dang bor dbu btsugs /
smin drug zla ba'i dkar phyogs kyi bzang bo dang bo'i nyin mjug rdzogs par bris pa'o / / / /
