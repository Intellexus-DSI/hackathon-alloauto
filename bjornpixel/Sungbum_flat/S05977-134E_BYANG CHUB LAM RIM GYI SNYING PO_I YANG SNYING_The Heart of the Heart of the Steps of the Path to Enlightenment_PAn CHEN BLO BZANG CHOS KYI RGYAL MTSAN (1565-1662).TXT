@# / /
na mo gu ru many+dzu g+ho ShA ya /
'dren mchog shAkya'i rgyal po dang / /
mar me mdzad dpal thams cad mkhyen / /
blo bzang rgyal ba gnyis pa sogs / /
rtsa brgyud bla ma la btud nas / /
thub pa'i gsung rab kun gyi phul / /
klu sgrub thogs med bzhed pa'i sral / /
byang chub lam gyi rim pa yi / /
snying po'i yang snying bshad par bya / /
dam chos thos pa'i phan yon rnams / /
bsams te snod kyi skyon gsum spang / /
rnam dag 'du shes drug ldan pas / /
gzhung bzhin 'chad nyan sngon du btang / /
mtshan nyid ldan pa'i dge ba'i bshes / /
sangs rgyas blta ba'i dad pa dang / /
bka' drin dran pa'i gus pa yis / /
sbyor ba sgo gsum gus pas bsten / /
dal brgyad 'byor bcu'i rten bzang 'di / /
don che gegs mang rgyu 'bras dang / /
dpe sogs sgo nas rnyed dka' ba / /
bsams te snying po len 'dod bskyed / /
don chen rnyed dka'i rten 'di yang / /
rtsa ba gsum dang rgyu mtshan dgu / /
thag bcad gsum gyis myur 'chi bar / /
yang yang bsams nas 'chi grabs bya / /
shi nas gar skye'i gdeng med cing / /
dmyal ba yi dwags dud 'gro ni / /
gang du skyes kyang tsha grang dang / /
bkres skom bkol spyad sdug bsngal @# / /
tshogs / /
bzod par dka' ba'i tshul bsams te / /
bslu med dkon mchog gsum po yi / /
skyon bral yon tan tshogs shes pas / /
snying nas skyabs 'gro yang yang bya / /
dkar gnag las dang 'bras bu'i tshul / /
so sor nges shing ma byas dang / /
mi phrad chud mi za 'phel che'i / /
don bsams blang dor tshul la 'bad / /
skyes bu chung ngu'i skabs so /
! /
sdig spangs dge ba bcu bsgrubs pas / /
bde 'gro'i rten bzang 'thob mod kyang / /
slar yang mnar med me nang du / /
bsreg phyir yid brtan cung zad med / /
gting dang mtha' med srid pa'i mtsho / /
skye rga na 'chi'i sdug bsngal gyi / /
mi bzad rba klong rab tu 'khrug /
nyon mongs chu srin mang pos gtses / /
de'i phyir ngan song gsum dang ni / /
lha dang mi yi sdug bsngal dang / /
sdug bsngal brgyad drug gsum sogs kyi / /
ngang tshul dran pas thar 'dod bskyed / /
'khor ba'i mtsho las sgrol ba'i thabs / /
tshul khrims ting 'dzin shes rab kyi / /
rnam dag gru gzings legs bcas te / /
thar pa'i gling du bgrod par bya / /
skyes bu 'bring gi skabs so /
! /
rang nyid 'khor ba'i sdug bsngal gyis / /
mnar ba ci 'drar 'gro rnams kyang / /
sdug bsngal gsum gyis gdungs bsams nas / /
rgyu 'bras man ngag bdun dag dang / /
bdag gzhan mnyam brje'i sgo nas ni / /
'khor 'das kun gyi phan bde'i gzhi / /
rin chen byang chub sems mchog bskyed / /
de nas 'di phyir sems de nyid / /
mi nyams 'phel ba'i bslab bya dang / /
'jug pa'i sdom pa legs bzung nas / /
sdom pa'i mi mthun phyogs kun spang / /
dus gsum rgyal ba sras bcas kyi / /
bgrod pa'i lam bzang mthar thug pa / /
rang gzhan smin byed phyin drug dang / /
bsdu bzhi'i lam du brtson pa bsten / /
khyad par zhi gnas lhag mthong gnyis / /
zung du 'brel ba'i rnal 'byor gyis / /
mnyam gzhag nam mkha' lta bu dang / /
sgyu ma lta bu'i ting 'dzin bsgom / /
thun mong lam gyis rgyud sbyangs nas / /
brtan zhing dul ba la sogs pa'i / /
mtshan ldan rdo rje slob dpon las / /
sku bzhi'i sa bon thebs nges pa'i / /
dbang bzhi blangs la dam tshig bsrung / /
thun bzhi'i rim pas tha mal gyi / /
skye shi bar do sbyong byed cing / /
lam dang 'bras bu'i sku gsum gyi / /
smin byed bskyed pa'i rim pa bsgom / /
thal mal snang zhen zil gnon pa'i / /
zab gsal rnal 'byor la gnas pas / /
bsnyen sogs dag pas rgyud sbyangs te / /
phra rags rnal 'byor mthar phyin bya / /
rdo rje'i lus la gnad bsnun pas / /
dpe don 'od gsal sgyu ma'i sku / /
rnam gnyis rim bzhin bskyed byas te / /
zung 'jug go 'phang bsgrub par bya / /
skyes bu chen po'i skabs so /
! /
de ltar gdul bya rin chen lta bu ni / /
snyigs dus tshe thung gcig @# / /
la sangs rgyas kyi / /
go 'phang sgrub byed tshang la ma nor ba'i / /
lam bzang 'di 'dra sangs rgyas las kyang dkon / /
de las 'ongs pa'i rnam dkar dge ba'i tshogs / /
ji snyed bsags pa de yang phan bde'i gzhi / /
bstan pa rin chen phyogs bcur rgyas pa dang / /
'gro rnams sku gsum go 'phang thob phyir bsngo / /
de skad smra ba mang thos spong ba pa / /
blo bzang chos kyi rgyal mtshan zhes bya la / /
dge ba'i bshes mnyen gsang sngags rab 'byams pas / /
bskul tshe thogs med ri bo dge ldan dang / /
'dab chags dge mtshan bcu ldan skyid shod mthil / /
bkra shis ljongs su sbyar ba'i yi ge pa / /
dge slong blo bzang phun tshogs ces bya yin / / / /
