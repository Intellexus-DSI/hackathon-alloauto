@# / /
'dus pa'i dka' gnad kyi zin bris bzhugs / /
@## / /
dpal rdo rje sems dpa' la phyag 'tshal lo / /
'phags pa'i gtam las dpal ldan 'dus pa'i don / /
rgyal bas rgyas btab khrol bar ma gyur na / /
rdo rje theg pa'i gnad don rnyed mi 'gyur / /
de phyir klu sgrub gdams pa gces par bzung / /
'di la ches dka'i gnas ni gnyis su mthong / /
lam 'di'i thun mong min pa'i thob bya dang / /
lam de phyag rgya la ni bltos pa'o / /
ji srid dang po nges par ma gyur pa / /
de srid du ni lam bzang rtogs mi 'gyur / /
gang tshe dang po tshul bzhin nges gyur na / /
de tshe lam de bde blag rtogs par 'gyur / /
de nas rim gnyis lam du 'jug pa la /
thun mong min pa'i nges pa rnyed 'gyur zhing / /
de la rdo rje'i theg la gus pa dang / /
dga' dang spro ba rgya chen skyes pa yis / /
bla med theg pa'i rigs kyi nus pa ni / /
yang dang yang du yongs su rgyas par byed / /
de phyir blo ldan lam 'dir gus pa khyed / /
rtsa ba bor nas yal ga ma 'tshol bar / /
thun mong min pa'i bsgrub bya gus pas tshel / /
de yang klu sgrub lugs las gzhan du min / /
phyag rgya mchog dang kun tu 'dus gyur te / /
rdo rje padma sbyor ba'i snyoms 'jug gis / /
bde ba chen po'i rang bzhin ma btsal na / /
lam bzang myur ba'i mthar thug gang las yin / /
de phyir stong pa bzhi yi @# / /
ting nge 'dzin / /
phyag rgya bzang mo'i rjes su 'gro ldog par / /
rnam dag rigs pas bsgrub par ma nus na / /
pho nya'i lam la dga' ba dga' ba tsam / /
'dod yon lam byed lam 'di'i khyad chos te / /
de yi gtso bo reg bya de yi yang / /
phul du byung ba chos 'byung reg bya ste / /
des bskyed bde ba lam byed lam gyi phul / /
tshul de lam du byed pa'i rten dang dus / /
yul gyi khyad par mtha' dag ma tshogs par / /
dbang po gnyis kyi bde la gtsor 'dzin pa / /
kye ma ngan 'gro'i me chen bud shing ngo / /
gang zhig thun mong lam gyis rgyud sbyangs shing / /
dbang gi legs smin sdom pa yongs su dag /
dran pa gcig pa'i rnal 'byor mthar phyin cing / /
rdo rje gsum gyi ting 'dzin rnyed pa des / /
sgyu ma 'od gsal bden pa gnyis kyi lam / /
chos dang gzugs sku gnyis ni mthong chos la / /
mngon du 'gyur ba'i nye rgyur 'jug pa na / /
phyag rgya bzang las bde chen mtshon par bya / /
rdo rje theg pa'i thob par bya ba dang / /
myur du thob pa'i nye rgyu phyag rgya'i gnad / /
gang zhig nges na rgyud kyi snying po'i don / /
mtha' dag nges pa'i dka' gnas 'dir gzung ngo / /
rnal 'byor bla na med pa'i thun mong min pa'i gnad thams cad nges pa'i rgyu /
thun mong min pa'i 'bras bu nges par bya ba dang /
der bgrod pa phyag rgya dang 'dus pa la ltos pa'i rgyu mtshan nges par bya dgos so / /
zhes dka' ba'i gnas bstan pa'o / /
rje rin po che nyid kyis dga' ldan du bar skabs su gsungs pa'o / / / /
mang+ga laM / /

