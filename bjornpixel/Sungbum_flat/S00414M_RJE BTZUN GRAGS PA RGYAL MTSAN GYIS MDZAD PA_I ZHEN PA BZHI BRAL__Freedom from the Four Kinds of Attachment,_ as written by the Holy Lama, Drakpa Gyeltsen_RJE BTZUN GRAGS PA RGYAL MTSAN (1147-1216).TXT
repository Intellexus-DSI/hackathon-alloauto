rjes btsun grags pa rgal mtshan gyis mdzad pa'i bzhen pa zhen pa bzhi bral bzhugs so / /
! bka' drin can gyi bla ma dang / /
thugs rje can gyi yi dam lha / /
snying nas skyabs su mchis lags kyis / /
bdag la byin gyis brlab tu gsol / /
chos min spyod pa dgos rgyu med / /
chos bzhin sgrub par byed pa la / /
zhen pa bzhi bral gyi gdams ngag 'tshal / /
de khyed kyi snyan du gsol bar bgyi / /
tshe 'di la zhen na chos pa min / /
'khor ba la zhen na nges 'byung min / /
bdag don la zhen na byang sems min / /
'dzin pa byung na lta ba min / /
dang po tshe 'dir ma zhen pa / /
tshul khrims dang thos bsam sgom pa gsum / /
tshe 'di la dmigs nas bsgrub pa de / /
chos pa min gyi shol la zhog /
thog mar tshul khrims bshad tsa na / /
mtho ris bsgrub pa'i tsa ba can / /
thar pa bsgrub pa'i them skas can / /
sdug bsngal spong ba'i gnyen po can / /
tshul khrims la med thabs mi 'dug ste / /
tshe 'di la zhen pa'i tshul khrims de / /
chos brgyad bsgrub pa'i rtsa ba can / /
tshul khrims ngan la gshe ba can / /
tshul khrims ldan la phrag dog can / /
rang gi tshul khrims ngo phag can / /
ngan 'gro bsgrub pa'i sa bon can / /
bcos ma'i tshul khrims shol la zhog /
thos bsam byed pa'i gang zag de / /
shes bya bsgrub pa'i longs spyod can / /
ma rig sel ba'i sgron me can / /
'gro ba 'dren pa'i lam rgyus can / /
chos kyi sku yi sa bon can / /
thos bsam la med thabs ma gda' ste / /
tshe 'di la zhen pa'i thos bsam de / /
nga rgyal bsgrub pa'i longs spyod can / /
thos bsam dman la brnyas pa can / /
thos bsam ldan la phrag dog can / /
'khor dang longs spyod chol ba can / /
ngan 'gra bsgrub pa'i rtsa ba can / /
chos brgyad kyi thos bsam shol la zhog /
bsgom pa bgyid pa'i gang zag kun / /
nyon mongs sbong ba'i gnyen po can / /
thar lam bsgrub pa'i rtsa ba can / /
sangs rgyas bsgrub pa'i sa bon can / /
bsgem pa la med thabs mi gda' ste / /
tshe 'di la dmigs pa'i bsgom pa ste / /
dben par sdad pa'i 'du 'dzi can / /
long gtam smra ba'i kha thon can / /
thos bsam byed la skur ba can /
bsgom pa gzhan la phrag dog can / /
tshos brgyad kyi bsam gtan shol la zhog /
mya ngan 'das pa bsgrub pa la / /
khams gsum gyi zhen pa spang yang 'tshal / /
khams gsum gyi zhen pa spong ba la / /
'khor ba'i nyes pa dran par 'tshal / /
dang po sdug bsngal gyi sdug bsngal de / /
ngan song gsum gyi sdug bsngal yin / /
de legs par bsams na skyi sha 'bungs / /
thog tu babs na sran thabs med / /
spong ba'i dge ba mi bsgrub par / /
ngan song gi so nam byed byed pa / /
de gang na 'dug kyang the le le / /
'gyur ba'i sdug bsngal bsams tsa na / /
mtho ris ngan 'gror 'gro ba yod / /
brgya byin tha mal du skye ba yod / /
nyi zla mun par 'gro ba yod / /
'khor los bsgyur rgyal bran du skye ba yod / /
de lung la brten nas yid ches kyang /
phal pas rtogs par mi nus pas / /
rang snang mi yi 'gyur ba ltos / /
mi phyug po sprang por 'gro yin 'dug /
kha drag po zhan por 'gro yin 'dug /
mi mang po gcig tu 'gro yin 'dug /
de la sogs pa bsam mi khyab / /
'du byed kyi sdug bsngal bsams tsa na / /
bya ba'i las la zin pa med / /
mi mang yang sdug ste nyung yang sdug /
nor phyug kyang sdug ste ltogs kyang sdug /
mi tshe thams cad grabs la zad / /
grabs byed pa'i 'phro la thams cad 'chi / /
shi yang grabs la zin pa pa med / /
tshe phyi ma'i grabs kyi mgo la 'jug /
'khor ba sdug bsngal gyi phung po la| |zhen par byed rnams the le le / /
zhen pa bral na mya ngan 'das /
mya ngan 'das na bde ba thob / /
zhen pa gnyis bral nyams kyi dbyangs / /
bdag gcig pu thar bas phan rgyu med / /
khams gsum sems can pha ma yin / /
pha ma sdug bsngal gyi gseb tu bzhag bdag bde bar 'dod pa the le le / /
khams gsum gyi sdug bsngal bdag la smin / /
bdag gi bsod nams sems can khyer / /
bsod nams 'di yi byin brlabs kyis / /
sems can thams cad sangs rgyas shog /
bdag ji ltar 'dug kyang chos kyi ngar / /
'dzin dang bcas pas grol ba med / /
de yang zhib tu bshad tsam na / /
yod par 'jan la thar ba med / /
med par 'dzin la mtho ris med / /
gnyis kar 'dzin pa mi shes kyis / /
gnyis med kyi ngang la gang dgar zhog / /
chos kun sems kyi spyod yul yin / /
phywa dang dbang phyug la sogs pa / /
'byung bzhi'i byed mkhan ma tshol bar / /
sems nyid kyi ngang la gang dgar zhog /
snang ba sgyu ma'i rang bzhin dang / /
rtan cing 'brel par 'byung ba yin / /
gsan lugs brjod par mi shes kyis / /
brjod bral gyi ngang la gang dgar zhog /
zhen pa bzhi bral bshad pa yi / /
dge ba 'di yi bsod nams kyis / /
'gro ba bdun po ma lus pa / /
sangs rgyas sa la 'god par shog /
zhen pa bzhi bral gyi gdams ngag rnal 'byor pa grags pa rgyal mtshan gyis dpal sa skya'i dgon par sbyar ba'o / / / /
