@# / /
rten 'brel snying po'i rnam bshad bder gshegs dgongs brgya zhes bya ba zhugs so / /
bla ma dang ston pa bcom ldan 'das dbyer ma mchis pa'i zhabs la dus thams cad du phyag 'tshal zhing skyabs su mchi'o| |brtse ba chen pos rjes su bzung du gsol / /
spangs rtogs yon tan kun gyi mthar son te / /
mtha' yas 'gro ba ma lus sgrol slad du / /
zab rgyas legs bshad chos kyi char chen po| |'bebs mdzad shAkya'i tog la gus phyag 'tshal / /
rgyal ba sras dang slob mar bcas pa yis / /
nyams su bstar bas go 'phang mthor gshegs pa / /
zab mo rten cing 'brel bar 'byung ba la / /
rab tu dang ba'i yid kyis phyag 'tshal lo / /
rten cing 'brel 'byung brjod bya'i snying po ru / /
bsdus te ston pas rten 'brel snying po zhes / /
yongs su grags pa'i gsung mchog bla med pa'i / /
rnam bshad dam pas bskul phyir 'din sbro / /
de la 'dir bdag cag gi ston pa yang dag par rdzogs pa'i sangs rgyas mnyam med shAkya'i rgyal po de nyid kyi gsung gi gces nor zab mo rten 'brel snying po zhes yongs su grags pa /
ye d+harma dang /
de'i don bod skad du bsgyur ba'i don 'chad pa la /
thog mar ji ltar gsung tshul bshad pa /
gzhung gi don dngos bshad pa /
bshad pa de la dogs pa spong ba /
'di la brten pa'i las sbyor bshad pa /
zhar la sngags kyi yi ge'i grangs dang 'thob tshul bshad pa dang lnga /
dang po gnas gar du 'khor ji lta bu la gsung ba /
zhub po gang gis tshul ji ltar du zhus pa /
rten gyi gang zag gang gis gsungs pa /
chos 'di'i phan yon bshad pa /
'khor rnams dga' zhing mgu ba'i tshul bshad pa dang lnga /
dang po / /
gnas gang ru 'khor ji lta bu la gsungs pa bzhag tu yod de /
sum cu rtsa gsum gyi lha'i gnas su lnga sde bzang po'i nang tshan spyod lam zhi ba'i mchog tu lung bstan pa 'phags pa rta thul la sogs pa nyan thos chen po rnams dang /
'phags pa byams pa dang /
sbyan ras gzigs dang /
lag na rdo rje la sogs pa byang chub sems dpa' rnams dang /
tshangs pa dang /
srid med kyi bu dang /
dbang phyug chen po dang /
brgya byin la sogs pa lha'i 'khor mang po 'dus ba la gsung ba'i phyir /
zhes 'chad par byed pa la /
'phags pa rten cing 'brel bar 'byung ba zhes bya ba theg pa chen po'i mdo las /
'di skad bdag gis thos pa'i dus gcig na /
bcom ldan 'das sum cu rtsa gsum gyi lha'i nang na /
a ra mo nig lta bu'i rdo leb la /
rta thul la sogs pa'i nyan thos chen po rnams dang /
'phags pa byams pa dang /
'phags pa sbyan ras gzigs dbang phyug dang /
lag na rdo rje la sogs pa byang chub sems dpa' sems dpa' chen po yon tan rin po che dpag tu med pas brgyan pa rnams dang /
mi mjed kyi bdag po tshangs pa chen po dang /
sred med kyi bu dang /
dbang phyug chen po la sogs pa lha rnams dang /
lha'i dbang po brgya byin dang /
dri za'i rgyal po gtsug phud lda pa dang thabs gcig tu bzhugs te /
zhes gsungs /
gnyis pa /
zhu ba po gang gis tshul ji ltar @# / /
du zhus ba yod de /
'phags pa sbyan ras gzigs dbang phyug gis gus pas btud nas 'khor der 'dus pa'i lha rnams kyis mchod rten bgyid par spro zhing / /
mchod rten bgyis pa'i bsod nams kyis 'bras bu shin tu rgya che ba 'thob par 'dod pa rnams kyi 'dod pa bskang ba'i ched du de dag la chos ston par gsol ba btab pa yin pa'i phyir /
zhes 'chad pa la /
mdo de nyid las /
de nas byang chub sems dpa' sems dpa' chen po sbyan ras gzigs dbang phyug stan las langs te /
bla gos phrag pa gcig tu gzar nas /
pus mo g.yas pa'i lha nga ri rab kyi rtse mo la btsugs te /
bcom ldan 'das gal ba de logs su thal mo sbyar ba btung nas /
bcom ldan 'das la 'di skad ces gsol to / /
bcom ldan 'das lha 'di dag ni mchod rten bgyid par 'tshal ba sha stag ste /
'khor gyi dkyil 'khor 'dir mchis na /
ci nas tshangs pa'i bsod nams 'phel ba dang /
lha dang bcas pa /
bdud dang bcas pa| tshangs pa dang bcas pa'i 'jig rten na /
dge slong dang /
bram zer bcas pa'i skye dgu las dge slong dang /
dge slong ma dang /
dge bsnyen dang /
dge bsnyen ma dag /
bsod nams shin tu mang du 'phel bar 'gyur ba /
de lta de ltar bcom ldan 'das kyis de dag la chos bstan du gsol / /
zhes gsungs /
gsum pa /
rten gyi gang zag gis gsung ba yod de /
bdag cag gi ston pa bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pas gsungs pa yin pa'i phyir /
zhes 'chad pa la /
mdo de nyid las /
de nas bcom ldan 'das kyis rten cing 'brel bar 'byung ba'i tshigs su bcad pa bka' stsal pa /
ye d+ha rma he du bra b+ha bA /
he dun te ShAn ta thA ga to hya ba tad /
teSh+'+ny+tsa yo ni ro d+ha /
e bam bA dI /
mahA shra m+Ne /
chos gang rgyus byung de dag gi /
rgyu dang de 'gog gang yin pa'ang / /
de bzhin gshegs pas bka' stsal te / /
dge sbyong chen pos de skad gsungs / /
zhes gsungs bzhi pa /
chos 'di'i phan yon bzhag tu yod de /
sngags tshig 'di ni sangs rgyas kyi chos sku'i ring srel du grags pa yin cing /
'di'i don ji lta ba bzhin mthong ste rtogs nas tshul bzhin du nyams su blangs na /
mthar thug de bzhin gshegs pa mthong ba ste /
de'i go 'phang 'thob par 'gyur ba dang /
gnas skabs su 'di'i sngags tshig yi ger bris ste mchod rten chung mtha' skyu ru ra'i 'bru tsam gyi tshad du byas pa'i nang du bcug na /
de ltar byed pa po de skye ba phyi mar tshangs pa'i 'jig rten du skye ba dang /
de'i skye ba phyi mar gnas gtsang ma'i lha rnams dang skal pa mnyam par skye ba'i bsod nams 'thob pa sogs phan yon dpag tu med pa yon pa'i phyir /
zhes 'chad pa la /
mdo de nyid las /
spyan ras gzigs dbang phyug 'di lta ste /
rten cing 'brel bar 'byung ba 'di ni de bzhin gshegs pa rnams kyi chos kyi sku yin te /
sus rten cing 'brel bar 'byung ba mthong ba des de bzhin gshegs pa mthong do / /
spyan ras gzigs dbang phyug /
rigs kyi bu'am /
rigs kyi bu mo dad pa can gang la la zhig gis /
mi gnas pa'i phyogs su mchod rten ni skyu ru ra'i 'bru tsam /
srog shing ni khab tsam /
gdugs ni ba ku la'i me tog tsam zhig @# / /
byas la /
rten cing 'brel bar 'byung ba chos kyi dbyings kyi tshigs su bcad pa nang du bcug na /
de tshangs pa'i bsod nams bskyed par 'gyur te /
'di nas shi 'phos shing 'chi ba'i dus byas nas tshangs pa'i 'jig rten dag tu skye bar 'gyur ro / /
de nas shi 'phos te 'chi ba'i dus byas nas /
gnas gtsang ma'i ris kyi lha rnams dang skal pa mnyam par skye bar 'gyur ro / /
zhes gsungs /
lnga pa /
'khor rnams dga' zhing mgu ba'i tshul yod de /
bcom ldan 'das kyi gong du bshad pa de skad bka' stsal pa la /
'phags pa rta thul la sogs pa'i nyan thos dang /
byang chub sems dpa' dang /
lha la sogs pa thams cad dga' mgu yi rangs ste /
bcom ldan 'das kyis gsungs pa la bstod bsngags chen po mdzad pa'i phyir /
zhes 'chad pa la /
mdo de nyid las /
bcom ldan 'das kyis de skad ces bka' stsal nas /
nyan thos de dag dang /
byang chub sems dpa' de dag dang /
thams cad dang ldan pa'i 'khor de dag dang /
lha dang mi dang /
lha ma yin dang /
dri zar bcas pa'i 'jig rten yi rangs te /
bcom ldan 'das kyis gsungs pa la mngon par bstod do / /
zhes gsungs /
gnyis pa gzhung gi don dngos bshad pa la /
gzhung dgod pa dang /
de'i don bshad pa gnyis las /
dang po la /
ye d+ha rma bod skad du bsgyur ba la /
chos gang rgyus byung de dag gi /
rgyu dang de 'gog gang yin pa'ang / /
de bzhin gshegs pas bka' stsal te / /
dge slong chen pos de skad gsungs / /
zhes pa dang /
chos gang rgyus byung de dag ni / /
rgyu las 'gog pa gang yin pa / /
de bzhin gshegs pas bka' stsal te / /
de skad gsungs pa dge sbyong che / /
zhes dang /
chos gang rgyus byung de dag gi /
rgyu dang de 'gog gang yin pa / /
de bzhin gshegs pas bka' stsal te / /
dge sbyong chen pos 'di skad gsungs| /
zhes dang /
chos rnams thams cad rgyu las byung / /
rgyu de de bzhin gshegs pas gsung / /
rgyu la 'gog pa gang yin pa / /
dge sbyong chen pos 'di skad gsung / /
zhes dang /
chos rnams thams cad rgyu las byung / /
de rgyu de bzhin gshegs pas gsung / /
rgyu las 'gog pa gang yin pa / /
dge sbyong chen pos de skad gsung / /
zhes bya ba la sogs pa 'gyur mi 'dra ba mang du byung /
gnyis pa /
de'i don bshad pa la /
gong gi 'gyur mi 'dra ba lnga las phyi ma ltar 'chad pa'i dbang du byas na /
gzhung 'di dang /
mngon 'byung gi mdo las /
chos rnams gang dag rgyu las byung ba dang / /
de yi rgyu dang de 'gog gang yin pa'ang / /
de bzhin gshegs pa nyid kyis bka' stsal te / /
de skad gsung ba'i tshul can dge skyong che / /
zhes dang /
'dus pa rin po che'i tog las| ji ltar 'jig rten las dang nyon mongs rgyur bcas byed rgyu ldan 'byung dang / /
las dang nyon mongs pa dag ldog rgyu de yang 'dren pas rab tu gsung / /
gang na skye dang rga dang rgud pa'i sdug bsngal nges par mi gnas pa / /
thar pa mchog de smra ba'i khyu mchog de yis rang gis mkhyen te gsungs / /
zhes pa 'di rnams brjod bya ston tshul phyogs mthun cing / /
gzhung phyi ma de snga ma gnyis kyi 'grel ba lta bur 'dug pas /
gzhung 'di gsum gyi don phyogs mthun du 'chad pa la /
'phags pa'i bden gzhi dang sbyar nas bshad pa /
rten 'brel bcu gnyis dang sbyar nas bshad pa /
zab mo rten byung @# / /
gi de kho na nyid dang sbyar nas bshad pa dang gsum /
dang po la /
theg pa thun mong ba'i dbang du byas pa dang /
theg chen thun mong ma yin pa'i dbang du byas pa gnyis las /
dang po ni /
grol ba don gnyer gyi skyes bu rtog pa dang ldan pa la la dag 'khor ba sdug bsngal gyi bden pa 'di 'gag pa'am spong ba'i thabs yod dam med /
yod na de ji ltar yin snyam na /
shes bya chos can /
'jig rten te 'khor bas bsdus pa'i sdug bsngal gyi bden pa'i chos 'di rnams rgyu rkyen sogs gzhan la ma ltos pa'i tshug thub tu grub pa dgag du'am spangs du med pa zhig ma yin te /
'khor ba sdug bsngal gyi bden pas bsdus pa'i chos rnams phyogs re ma yin par thams cad rang gi rgyu las dang nyon mongs pas bsdus pa'i kun 'byung bden pa las 'byung ba yin cing /
de yang nye bar len pa dang lhan cig byed pa'i rgyu dang ldan pa ste tshogs pa las byung ba yin pas /
'di'i rgyu las dang nyon mongs pa'i kun 'byung bden pa 'gag na rang gi ngo bo yang 'gag par 'gyur ba'i phyir /
zhes 'chad par byed pa la /
chos rnams thams cad rgyu las byung / /
zhes dang /
chos rnams gang dag rgyu las byung ba dang /
zhes dang /
ji ltar 'jig rten las dang nyon mongs rgyur bcas byed rgyu ldan 'byung dang /
zhes gsungs /
'o na 'khor ba sdug bsngal gyi bden pa'i rgyu las dang nyon mongs pa'i kun 'byung bden pa de 'gag pa'am ldog pa'i rgyu yod dam med ce na /
shes bya chos can /
las dang nyon mongs pa'i kun 'byung bden pa de spong ba'i rgyu yod de /
gang zag gi bdag med pa dang /
mi rtag sogs bcu drug rtogs pa'i lam gyi bden pa bsgom pa la brten nas las dang nyon mongs pa'i kun 'byung bden pa de ldog pa'am 'gag par 'gyur ro zhes 'gro ba kun gyi 'dren pa de bzhin gshegs pas rab tu ste legs par gsung ba'i phyir /
zhes 'chad par byed pa la /
de rgyu de bzhin gshegs pas gsungs / /
zhes dang /
de yi rgyu dang de bzhin gshegs pa nyid kyis bka' stsal te /
zhes dang /
las dang nyon mongs pa dag ldog rgyu de yang 'dren pas rab tu gsung /
zhes pa rnams gsungs pa'i phyir /
'o na kun 'byung bden pa 'gog pa'i rgyu lam gyi bden pa bsgom pa la brten nas 'gog pa'i bden pa thar pa myang 'das 'thob par 'gyur ram zhe na /
shes bya chos can /
las dang nyon mongs pa'i kun 'byung bden pa ldog pa'am spong ba'i rgyu gang zag gi bdag med pa sogs rtogs pa'i lam gyi bden pa bsgom pa la brten nas gang zhig thob na skye ba dang rga ba dang /
rgud pa la sogs pa'i sdug bsngal bar 'gyur ba'i sdug bsngal gyi bden pas bsdus pa mtha' dag nges par mi gnas pa ste gtan nas 'gag pa'i 'gog pa'i bden pa thar pa mchog mya ngan las 'das pa de 'thob par 'gyur pa yin te /
de ltar 'thob par 'gyur ba'i tshul gang yin pa de smra ba'i khyu mchog dge sbyong chen po de yis rang gis mkhyen cing gzigs te mngon du mdzad pas bshad ma thag pa de skad gsungs pa'i phyir /
zhes 'chad pa la /
rgyu la 'gog pa gang yin pa /
dge sbyong chen pos de skad gsung / /
zhes dang /
de 'gog gang yin pa'ang /
de skad gsung pa'i tshul can dge sbyong che /
zhes dang /
gang la skye dang rga dang rgud pa'i sdug bsngal nges par mi gnas pa /
thar pa mchog te smra ba'i @# / /
khyu mchog de yis rang gis mkhyen te gsungs /
zhes pa rnams gsung ba'i phyir mngon 'byung gi mdo'i tshigs bcad dang /
rin po che tog gi tshigs bcad sngar drangs pa gnyis kyi don gzhan rnams sngar bshad pa des go nus la /
mngon 'byung gi tshigs bcad las /
de skad gsung ba'i tshul can dge sbyong che /
zhes pa'i don ji ltar yin snyam na / /
de bzhag tu yod de /
gong du bshad pa'i bden bzhi'i blang dor de skad gsung ba'i tshul de rang nyid kyis mkhyen cing gzigs te nyams su blangs pas thar pa mya ngan las 'das pa mchog gi go 'phang mngon du mdzad pa'i yon tan mthar phyin pa can /
dge sbyong chen po ston pa bcom ldan 'das kyis gsungs pas na /
de ltar bshad pa de bslu ba med pa'i tshad mar bzung bar bya ba'i 'os yin no zhes pa'i don yin pa'i phyir /
'o na de'i rgyu dang de 'gog gang yin pa'ang /
zhes pa'i 'ang gi don dang /
las dang nyon mongs ldog rgyu de yang 'dren pas rab tu gsungs| zhes pa'i yang gi don ji ltar yin zhe na /
dang po bzhag tu yod de /
'khor ba sdug bsngal gyi bden pas bsdus pa'i chos thams cad rang rgyu las dang nyon mongs pa'i kun 'byung bden pa las byung ba dang /
kun 'byung bden pa de spong ba'i rgyu gang zag gi bdag med pa dang /
bden bzhi mi rtag sogs rtogs pa'i lam gyi bden pa rnams de bzhin gshegs pas gsung bar ma zad /
kun 'byung bden pa de 'gag pa'i 'gog pa'i bden pa gang yin pa'ang de bzhin gshegs pas gsungs so zhes go bar bya ba'i ched yin pa'i phyir /
gnyis pa'i don yang bzhag tu yod de /
'khor ba sdug bsngal gyi bden pa /
rang rgyu las dang nyon mongs pa'i kun 'byung bden pa las byung bar 'gro ba'i 'dren pa de bzhin gshegs pas gsungs par ma zad /
las dang nyon mongs pa'i kun 'byung bden pa de dag ldog pa'i rgyu gang zag gi bdag med pa sogs rtogs pa'i lam gyi bden pa de yang 'dren pa de bzhin gshegs pas rab tu ste legs par gsungs so / /
zhes go bar bya ba'i ched yin pa'i phyir /
gnyis pa /
theg chen thun mongs ma yin pa'i dbang du byas na /
shes bya chos can /
nyan rang dgra bcom pa dang /
dags la gnas pa'i sems dpa'i rgyud kyi sdug bden phra mor gyur ba'i yid kyi rang bzhin gyi lus kyis bsdus pa'i chos rnams thams cad rang gi rgyu las byung ba yin te /
rang rgyu kun 'byung bden pa phra mor gyur ba'i ma rig bag chags kyi sa dang zag med kyi las la brten nas byung ba'i phyir /
zhes 'chad pa la /
chos rnams thams cad rgyu las byung /
zhes gsungs /
shes bya chos can /
kun 'byung bden pa phra mor gyur pa'i ma rig bag chags kyi sa dang zag med kyi las de dag 'gog pa'am ldog pa'i rgyu yod de /
gzhi re re'i steng du'ang gang zag dang chos kyi bdag med pa rig pa'i rnam grangs mtha' yas pa'i sgo nas rtogs pa'i lam gyi bden pa phra mo de de yin par de bzhin gshegs pas gsungs pa'i phyir /
zhes 'chad pa la /
de rgyu de bzhin gshegs pas gsung /
zhes gsungs /
shes bya chos can /
rgyu lam bden phra mo de bsgom pa la brten nas kun 'byung phra mo dang sdug bden phra mo gnyis 'gag pa'i 'gog pa'i bden pa phra mo ngo bo nyid kyi sku 'thob @# / /
par 'gyur ba yin te /
ji ltar 'thob par 'gyur ba'i tshul gang yin pa te /
dge sbyong chen po yang dag par rdzogs pa'i sangs rgyas kyis mkhyen cing mngon du mdzad pas de skad gsung ba'i phyir /
zhes 'chad pa la /
rgyu la 'gog pa gang yin pa /
dge sbyong chen pos de skad gsungs /
zhes gsungs /
gnyis pa /
rten 'brel bcu gnyis dang sbyar nas bshad pa la /
shes bya chos can /
skye pa dang /
rga ba dang /
na ba dang /
'chi ba la sogs pa'i sdug bsngal bden pas bsdus pa'i chos rnams thams cad rang gi rgyu las byung ba yin te rang rgyu ma rig pa la brten nas 'du byed 'byung ba nas skye ba la brten nas rga shi 'byung ba'i bar kun nas nyon mongs phyogs kyi rten 'brel bcu gnyis snga ma snga ma la brten nas phyi ma phyi ma rnams 'byung ba yin pa'i phyir /
zhes 'chad pa la /
chos rnams thams cad rgyu las byung /
zhes gsungs /
shes bya chos can /
ma rig pa la sogs pa'i nyon mongs phyogs kyi rten 'brel bcu gnyis po de dag 'gag pa'i rgyu yod de /
gang zag gi bdag med pa dang chos kyi bdag med pa sogs rtogs pa'i lam bsgom pas de rnams 'gag par 'gyur bar de bzhin gshegs pas gsungs pa'i phyir /
zhes 'chad pa la /
de rgyu de bzhin gshegs pas gsung /
zhes gsungs /
shes bya chos can /
nyon mongs phyogs kyi rten 'brel de rnams 'gog pa'i rgyu gang zag gi bdag med dang chos kyi bdag med rtogs pa'i lam bsgom pa la brten nas kun nas nyon mongs phyogs kyi rten 'brel yan lag bcu gnyis 'gag pa'i 'gog pa 'thob par 'gyur ba yin te /
de ltar 'thob par 'gyur tshul gang yin pa de /
dge sbyong chen po de bzhin gshegs pas mkhyen cing mngon du mdzad pas de skad gsungs pa'i phyir /
zhes 'chad pa la rgyu la 'gog pa gang yin pa /
dge sbyong chen pos de skad gsung /
zhes gsungs /
gsum pa /
zab mo rten 'byung gi de kho na nyid dang sbyar nas bshad pa la /
shes bya chos can /
spangs bya sdug kun gyis bsdus pa'i chos rnams thams cad dang gi rgyu las byung ba yin te /
rang rgyu zab mo rten 'byung gi de kho na nyid la rmongs pa'i gang zag dang chos kyi bdag tu 'dzin pa'i ma rig pa la brten nas byung ba'i phyir /
zhes 'chad par /
chos rnams thams cad rgyu las byung /
zhes gsungs /
shes bya chos can /
spangs bya sdug kun gyi chos rnams kyi rgyu bdag 'dzin ma rig pa de ldog pa'am 'gog pa'i rgyu yod de /
gang zag dang chos thams cad bden pas stong ba'i zab mo rten 'byung gi de kho na nyid rtogs pa'i slob lam rnams de yin par de bzhin gshegs pas gsungs pa'i phyir /
zhes 'chad pa la /
de rgyu de bzhin gshegs pas gsungs /
zhes gsungs /
shes bya chos can /
rgyu bdag med rtogs pa'i shes rab de bsgom pa la brten nas bral ba'i 'bras bu /
spangs bya sdug kun gyi bden pa 'gag pa'i 'gog pa mthar thug pa dri bral chos kyi sku 'thob par 'gyur ba yin te /
de ltar 'gyur ba'i tshul gang yin pa de /
dge sbyong chen po sangs rgyas bcom ldan 'das kyis mngon du mdzad nas de skad gsungs pa'i phyir /
zhes 'chad pa la /
rgyu la 'gog pa gang yin pa /
dge sbyong chen pos de skad gsung /
zhes gsungs / /
@# / /
'chad tshul 'di 'thad pa yin te /
'phags pa rten cing 'brel par 'byung ba zhes bya ba theg pa chen po'i mdo las /
rten cing 'brel par 'byung ba chos kyi dbyings kyi tshigs su bcad pa nang du bcug na /
zhes chos kyi dbyings te rten 'byung gi de kho na nyid brjod bya'i gtsor byas nas stan pa'i rgyu mtshan gyis 'di la rten cing 'brel bar 'byung ba chos kyi dbyings kyi tshigs su bcad pa zhes gsungs pa'i phyir /
gsum pa /
bshad pa de la dogs pa spong ba ni /
rtog pa chung ba 'ga' zhig gis /
de rgyu de bzhin gshegs pas gsung /
zhes ston pa rang nyid kyis rang nyid la de bzhin gshegs pa zhes dang /
rang nyid kyis gsung zhes bstod tshig lta bu brjod pa dang /
dge sbyong chen pos de skad gsung /
zhes rang nyid la dge sbyong chen po zhes dang /
gsung zhes bstod tshig brjod pa mi 'os pas ston pa rang gi gsung ji ltar yin snyam na mthong rgya chung ba'i skyon te /
mngon 'byung gi mdo las /
de'i tshe tshigs su bcad de bka' stsal pa /
nga dang 'dra ba yod min pas /
nga la slob dpon 'ga' med de / /
'jig rten sangs rgyas nga gcig pu / /
yang dag byang chub dam pa thob / /
thams cad zil mnan 'jig rten kun mkhyen la / /
'di na chos kun gyis ni nga ma gos / /
thams cad spangs shing srid bral rnam grol te / /
rang gis mngon par shes nas su la rten / /
de bzhin gshegs pa lha mi'i ston pa po / /
thams cad mkhyen pa'i stobs ni kun ldan pas / /
nyid kyi byang chub rtogs nas rab gsung ba / /
mi mnyam mtshungs pa med na su la brten /
nga ni 'jig rten dgra bcom ste / /
'jig rten bla med nga yin pas / /
lha dang bcas pa'i 'jig rten na / /
nga ni rgyal ba bdud zil gnon / /
zhes bcom ldan 'das rang nyid kyis rang nyid la che brjod dpag tu med pa mdzad pa yod pa'i phyir /
gzhan yang de 'dra'i skyon med de /
sangs rgyas bcom ldan 'das ni mi 'jigs pa bzhi la mnga' brnyes pa yin la /
tshigs su bcad pa 'di yang mi 'jigs pa bzhi'i sgo nas gsung pa yin pas /
rang nyid kyis rang nyid la tshe brjod mdzad pa mi rung ngam snyam pa'i dogs pa skye mi 'jigs pa'i phyir /
tshigs su bcad pa 'di mi 'jigs pa bzhi'i sgo nas gsungs pa yin te /
chos rnams thams cad rgyu las byung /
zhes pas /
'khor ba'i sdug bsngal thams cad rang rgyu las dang nyon mongs pa la brten nas byung ba yin pas /
'khor ba'i rgyur gyur ba'i las dang nyon mongs pa rnams brten par mi bya zhes /
mi 'jigs pa bzhi'i nang nas bar du gcod pa'i chos bstan pa la mi 'jigs pa'i sgo nas gsung /
de rgyu zhes pas /
'khor ba'i rgyu las dang nyon mongs pa 'gog pa la bdag med pa sogs rtogs pa'i lam rnams bsgom dgos zhes pas| mi 'jigs pa bzhi'i nang nas nges par 'byung ba'i lam bstan pa la mi 'jigs pa'i sgo nas gsungs /
rgyu la 'gog pa gang yin pa /
zhes pas /
'khor ba'i rgyu las nyon gyi gnyen por gyur ba'i lam bsgom pa la brten nas 'khor ba mtha' dag spong bar 'gyur zhing /
bdag gis kyang spangs so zhes mi 'jigs pa bzhi'i nang nas rang don spangs pa phun tshogs @# / /
bdag bde ba dang /
bag tsha ba med pa'i mi 'jigs pa'i sgo nas gsungs /
de bzhin gshegs pas gsung /
zhes pa dang /
dge sbyong chen pos 'di skad gsung /
zhes pas mi 'jigs pa bzhi'i nang nas rang don rtogs pa phun tshogs la mi 'jigs pa'i sgo nas gsungs pa yin pa'i phyir /
'o na /
sangs rgyas kyi thugs rgyud kyi mi 'jigs pa bzhi po de ji lta bu yin zhe na /
rje bdag nyid chen po'i bzhed pa ltar /
rgyal tshab thams cad mkhyen pas mdzad pa'i mngon rtogs rgyan gyi rnam bshad snying po rgyan las /
mi 'jigs pa bzhi yod de /
rang don gyi dbang du byas pa'i 'khor gyi dbus su /
nga ni chos thams cad rnam pa thams cad du mngon par rdzogs par sangs rgyas so zhes bdag nyid zhal gyis 'ches pa la chos 'di thugs su chud do zhes chos 'thun gyi rgol ba med pas rtogs pa phun tshogs la mi 'jigs pa dang /
gzhan don gyi dbang du byas na 'dod chags la sogs nyon mongs pa'i sgrib pa dang /
shes bya'i sgrib pa thar pa dang thams cad mkhyen pa'i bar chad byed pa nyid du brjod pa la spang bya 'di brten kyang bar chad du mi 'gyur zhes chos 'thun gyi rgol ba med pas bar du gcod pa'i chos bstan pa la mi 'jigs pa dang /
thams cad shes pa nyid dang /
lam shes pa nyid la sogs pa'i lam thar pa dang /
thams cad mkhyen par nges par 'byung ba nyid du rab tu bstan pa la /
lam 'di bsten kyang nges par 'byung bar byed mi nus so / /
zhes chos 'thun gyi rgol ba med pa nges par 'byung ba'i lam bstan pa la mi 'jigs pa dang /
rang don spangs pa phun tshogs la mi 'jigs pa bdag nyid kyi zag pa ma lus pa zad pa nyid du zhal gyis bzhes pa la chos 'thun gyi rgol ba med pas bdag bde ba thob pa dang /
bag tsha ba med pa dang /
mi 'jigs pa thob pa'i gnas te khyu mchog rlabs po che'i gnas su dam 'cha'o / /
'khor gyi nang du seng ge'i sgra sgrog pa de ltar yang /
mdo las /
kye ma bdag gi chos 'di dag mngon par rdzogs par sangs rgyas so zhes sogs gsung ba ltar yin pa'i phyir /
yang kha cig chos rnams gang dag rgyu las byung ba dang /
zhes sogs dang /
ji ltar 'jig rten las dang nyon mongs byed rgyu ldan 'byung dang /
zhes sogs kyi tshigs bcad gnyis po de /
'phags pa rta thul gyis kun du rgyu nye rgyal lam /
sha ri'i bu la gsung pa yin pas /
rten 'brel snying po dang brjod bya phyogs mthun pa dang /
lung phyi ma de 'phags pa rta thul gyis kun du rgyu nye rgyal la chos bstan pa'i tshig yin gyi /
rten 'brel snying po'i dgongs 'grel du gsung pa ma yin pas /
dgongs 'grel lta bur ji ltar 'thad snyam na /
skyon med de /
'phags pa rta thul ni bcom ldan 'das kyi chos 'khor bskor ba'i thog ma bden bzhi'i chos 'khor la brten nas dgra bcom thob pa'i 'phags pa chen po yin pas /
rten 'brel snying po'i dgongs pa 'grel nus pa'i gang zag yin la /
der ma zad /
'phags pa rta thul gyis nye rgyal la tshigs bcad de gsung ba'i tshe bcom ldan 'das kyis rta thul gyi rgyud byin gyis brlabs nas gsungs pa yin cing /
rten 'brel snying po ni /
bden bzhi'i rnam bzhag ston pa'i chos zab cing brjod bya rgya che ba yin pas de @# / /
dang mthun par don 'dus la tshig cung zad phye nas bstan na nye rgyal gyi don du 'gyur bar dgongs nas de ltar gsung pa yin pa'i phyir /
rta thul gyis nye rgyal la tshigs bcad de gnyis gsung ba'i tshe bcom ldan 'das kyis rta thul gyi rgyud byin gyis brlabs nas gsungs pa yin te /
tshigs bcad de gnyis byin gyis brlabs nas gsung ba'i rgyu mtshan gyis /
de byin gyis brlabs pa'i mdor 'jog dgos pa'i phyir /
der thal /
de mdo tshig bye brag pa gang zhig /
de zhal nas gsungs pa'i mdo dang /
rjes su gnang ba'i mdo gnyis po gang yang ma yin pa'i phyir /
tshigs bcad de gnyis mdo tshig tu 'jog dgos ste /
snga ma mngon 'byung gi mdo dang /
phyi ma rin po che tog gi mdo tshig yin pa'i phyir| tshigs bcad de gnyis rten 'brel snying po'i don 'dus shing tshig cung zad rgyas par phye nas bstan na /
nye rgyal gyi don du 'gyur bar dgongs nas gsungs pa yin te /
tshigs bcad de gnyis bstan pa la brten nas de ma thag nye rgyal gyis dgra bcom pa'i go 'phang thob pa yin pa'i phyir /
'o na /
'phags pa rta thul gyis nye rgyal la tshigs bcad de gnyis bstan par gsung na /
tshigs bcad de gnyis dus gcig la nye rgyal la bstan pa yin nam /
dus so so pa gnyis la bstan pa yin /
dang po ltar na /
dus gcig la tshigs bcad de gnyis ka bstan pa'i khung med cing /
phyi ma ltar na /
'phags pa rta thul gyis chos lan gnyis su bstan pas /
nye rgyal gyis dgra bcom lan gnyis su thob par 'dod dgos na /
de yang mi 'thad do zhe na /
skyon med de /
'phags pa rta thul gyis nye rgyal la thog mar chos lan gcig bstan pas dgra bcom thob pa yin kyang /
chos bstan pa'i tshig cung zad mi 'dra ba mdo so so nas 'byung ba ni /
'phags pa rta thul gyis nye rgyal la legs sbyar gyi skad du chos tshigs su bcad pa gcig gsungs pa de /
lo tsA ba'i 'gyur gyi dbang gis bod skad du tshigs bcad mi 'dra ba gnyis byung ba'am /
yang na /
sangs rgyas kyi mthu dang gdul bya'i mos pa bsam gyis mi khyab pa'i dbang gis de ltar byung ba yin pa'i phyir /
bzhi pa 'di'i las sbyor bshad pa ni /
rang nyid sangs rgyas bcom ldan 'das su bsam ste /
rang gi lag mthil du sangs rgyas kyi sku mtshan dpes brgyan pa /
mi'i khams la snyoms par bzhugs par bsgom nas nad kyi rigs gso ba dang /
zhing dang shing tog srin bu sogs kyis za ba kha bcing ba /
tshar gcod pa /
ser bzlog pa /
gdon gyis zin pa gso ba /
sbrum ma legs par btsa' ba /
rigs rgyud 'phel ba /
don gnyer lam zhugs kyi don 'grub pa /
yid gzhung ba /
grogs po dang mdza' ba /
mi nad phyug nad gcod pa /
rang gi bsam don yid bzhin du 'grub pa rnams kyi ched du rten 'brel snying po'i sngags 'di'i mgor /
na mo rad+na dra yA ya /
oM dang mthar swA hA sbyar ba'i bzlas brjod dang rdzas la brten pa'i las sbyor byas na thams cad legs par 'grub par 'phags pa rten cing 'brel bar 'byung ba'i snying po'i cho ga zhes bya ba'i gzungs las bshad pa'i phyir / /
@# / /
de skad du yang /
gzungs de nyid las /
chos gang rgyus byung de dag ni /
rgyu las 'gog pa gang yin pa /
de bzhin gshegs pas bka' stsal te /
de skad gsung ba dge sbyong che /
tshig 'di bsgrub pa'i cho ga ni / /
sems can rnams la phan byed pa / /
las kun grub par byed pa'i phyir / /
de bzhin gshegs pas rab tu gsungs / /
rigs kyi bu dag gang gis ni / /
dang por bcom ldan sangs rgyas la / /
gus shing dang pa'i sems bskyed nas / /
bcom ldan 'das kyis bka' stsal pa / /
rten 'brel zab ma'i cho ga bshad / /
thams cad las dang mthun par gsung / /
dang por 'jug pa'i tshig gsungs pa / /
'di ltar las dang nyon mongs yod gyur na / /
sems can rnams ni 'khor bar 'gro 'gyur la / /
las dang nyon mongs med na 'khor ba las kyang ldog /
bden pa 'di yis bdag gi bsam pa grub gyur cig /
sangs rgyas la phyag 'tshal lo / /
chos la phyag 'tshal lo / /
dge 'dun la phyag 'tshal lo / /
yang dag par rdzogs pa'i sangs rgyas gang g+'I klung gi bye ma snyed bzhugs pa rnams la phyag 'tshal lo / /
rang sangs rgyas rnams la phyag 'tshal lo / /
dgra bcom pa rnams la phyag 'tshal lo / /
phyir mi 'ong ba rnams la phyag 'tshal lo / /
lan cig phyir 'ong ba rnams la phyag 'tshal lo / /
rgyun du zhugs pa rnams la phyag 'tshal lo / /
'phags pa byams pa la sogs pa'i byang chub sems dpa' rnams la phyag 'tshal lo / /
brtul zhugs grub pa rnams la phyag 'tshal lo / /
sems can gyi sman pa rnams la phyag 'tshal lo / /
nor bu grub pa rnams la phyag 'tshal lo / /
'di lta ste /
na mo rad+na drA yA ya /
oM ye d+harmA he tu pra b+ha bA he tun te ShAn ta thA ga to hya batad /
te ShA ny+tsa yo ni ro d+ha e baM bA dI ma hA shra ma NaH ye swA hA /
las rnams kun gyi cho ga la / /
tshigs su bcad pa 'di dag brjod / /
bsam rgyu rang gi lag mthil la / /
sangs rgyas bcom ldan 'das kyi sku / /
skyes bu chen po'i mtshan gyis brgyan / /
dpe byad bzang po brgyad cus spras / /
me yi khams la zhugs par bsgom / /
de ni lha dag rjes su dran / /
da ni sbyor ba'i las bshad de / /
rim pa bzhin du so sor brtan / /
rims kyis btab nas na ba dang / /
klad pa na dang mig nad dang / /
khong nad la sogs nad rnams la / /
tshigs bcad 'di dang snying po 'di / /
mang por bzlas shing langs nas ni / /
lag pa g.yas pa'i khu tshur gyis / /
byug pa'i thabs su byab par bya'o / /
nad rnams thams cad sos par 'gyur / /
nyin gcig nyin gnyis nyin gsum dang / /
nyin bzhi rtags pa'i rims rnams la / /
bu mo gzhon nus bkal ba yi / /
skud pa dkar po sum sgril la / /
bzlas brjod nyi shu brgyad bzlas nas /
mgul du btags na bde bar 'tsho / /
nad la phan pa'i sman rnams la / /
gzungs sngags 'di dag bzlas shing btang / /
snying nad rtsib logs na ba dang / /
khong na nad rnams gang yod la / /
chu la sngags 'di mang bzlas nas / /
blud na phan zhing bde bar 'gyur / /
nad la phan pa'i sman rnams la / /
bzlas shing btang na 'tsho bar 'gyur / /
g.yan pa dang ni 'brum bu dang / /
bol @# / /
mig dang ni rma red la / /
grog tshang sa la snying po 'di / /
mang du bzlas shing btab na 'tsho / /
gzhang 'brum gzhad nad za khu dang / /
pho mtshan skrangs shing na ba la| |skyer ba'i khan da'i ril bu'am / /
byang chub sems dpa'i ril bu la / /
nyi shu bzlas shing bskus na phan / /
nad kyi rnam pa gang la yang / /
nad tshab che chung tshod brtags nas /
tshigs su bcad pa'i bzlas brjod la / /
mang nyung nad dang sbyar nas kyang / /
lus la bya ba cing bzlas na phan / /
'khru ba'i nad kyis btab pa la / /
sman nam ril bu kha zas la / /
bdun nam nyi shu bzlas nas kyang / /
khong du btang na phan par 'gyur / /
de yi bzlas brjod snga ma ste / /
'di dag rab tu bzlas par bya / /
na mo rar na dra yA ya /
oM ye d+ha rmA he tu pra b+ha bA /
he tun te ShAM ta thA ga to hye batad /
te ShA ny+tsa yo ni ro d+ha e baM bA dI ma hA shra ma naH ye swA hA /
de dag bzlas na nad rnams 'tsho / /
de ni nad rnams 'tsho ba'o / /
de nas yang ni bka' stsal pa / /
nas dang gro dang sran ma dang / /
'bras dang sran chung mon sran dang / /
shing tog rgun 'bruM a ru ra / /
de dag kun la za ba yi / /
srin bu sbur bu phyi ma leb / /
bye'u dang byi ba ne tso dang / /
lo tog bra ? ba ma bcing na / /
zhing gi khyon dang sbyar nas kyang / /
bye ma sa dang bral ba la / /
bzlas brjod brgya ni rtsa brgyad bzlas / /
zhing dang shing tog gtor byas na /
de dag kun kyang kha bcings 'gyur / /
ha cang char pa che ba na / /
bcom ldan 'das la phul ba yi / /
me tog sman ma re re la / /
bzlas brjod nyi shu rtsa gcig bya / /
gtsang zhing bde ba'i gnas dag tu / /
dkyil 'khor chen po'i dbus dag tu / /
bum pa gang ba'i steng dag tu / /
kham phor gtsang ma'i nang du yang / /
me tog gtsang ma bzlas pa de / /
bsregs na char pa 'chad par 'gyur / /
ser ba drag po 'ong ba na / /
se ba nya mi lcug ma la / /
bzlas brjod brgya ni rtsa brgyad bzlas / /
ser ba gang nas yongs ngos su / /
klad la bskor zhing byabs na 'chad| |yang na thal chen yungs dkar la / /
bzlas brjod brgya ni rtsa brgyad bya / /
thum po byas te lcug ma la / /
btags te btsugs na ser ba 'chad / /
'byung po sha za yi dwags dang / /
brjed byed gdon gyis zin pa la / /
dkyil 'khor 'dom gang gru bzhi la / /
bum pa gtsang ma lnga bzhag ste / /
gu gul dud mas ? bdugs nas kyang / /
yungs dkar ga bur tsan dan dang / /
gla rtsi la sogs sman sbyar te / /
bzlas brjod brgya ni rtsa brgyad bzlas / /
gos dang zas ni dkar por sbyar / /
dkyil 'khor de yi nang du gzhug /
bum pa'i chu yis bkru bar bya / /
sangs rgyas sku bsil byas pa'i chus / /
bkrus shing blud na rab tu phan / /
nad dang gnod pa kun las thar / /
'byung po brjod byed sha za yis / /
glags kyang rnyed par mi 'gyur ro / /
byis pa gdon gyis 'jigs pa la / /
g+hi waM ? la ni sngags bzlas nas / /
snying po stobs chen 'di bris gdags / /
oM b+dz+ra kro d+ha ma hA bA la ha na ta ha ba tsa bi d+h+wan sa ya dza Ti la l-i b+ho d+dar u ts+tshuSh+ma kro d+ha hUM phaT swA hA /
gtsang sbra byas te mgul bar gdags / /
de bzhin yungs dkar dag la yang / /
bzlas brjod byas te btum la gdags / /
mkha' 'gro'i gdon gyis @# / /
zin pa na / /
yungs dkar dang ni gu gul la / /
sngags 'di lan ni bdun bdun bzlas / /
dud pas bdugs na 'tsho bar 'gyur / /
de la the tshom mi za'o / /
byis pa gdon dang nad las thar / /
bud med bu ni thogs gyur na / /
chu la bzlas brjod lnga bdun byas / /
blud na legs par btsa' bar 'gyur / /
bud med mo sham bu med la / /
sangs rgyas sku bsil byas pa'i chu / /
de la bzlas brjod nyi shu bya / /
khrus byas lus ni gtsang ma la / /
chu de blud na bu tsha 'phel / /
rigs rgyud dag ni 'phel bar 'gyur / /
lam du zhugs te 'gro ba na / /
skud pa dang ni gos kyi grwang / /
bzlas brjod bdun bzlas mdud pa bdun / /
mdud cing bzlas te song ba na / /
bde bar 'gro zhing don yang 'grub / /
dgra dang nye zho med par 'gro / /
yid ni gzhung bar 'dod pa na / /
shu dag tshon gang tsam pa dang / /
mar srang sum brgya drug cu la / /
bzlas brjod byas te bsres nas kyang / /
bum pa gcig tu blug la dkrug /
nyi ma re re lo gcig tu / /
shu dag dag ni du ma re dang / /
mar srang dag ni re re la / /
bzlas brjod re re bya zhing bza' / /
de ni yid gzhung blo ldan 'gyur / /
de bzhin pa ni ser skya ma'i / /
mar dang 'o ma dag la yang / /
bzlas brjod brgya ni rtsa brgyad du / /
bzlas te 'o thug dkrug cing bza' /
? /
yid gzhung ba yi mchog tu 'gyur / /
mi dang 'grogs shing mdza' 'dod na / /
gang dag yid dang 'thad pa la / /
me tog dang ni rtsa shing la / /
'bras bu'am ni 'jim pa dag /
lag pa g.yas pa'i char bar bcug /
bzlas brjod brgya ni rtsa gcig gdab /
gang gi lag tu byin pa na / /
de dang rtag tu mdza' bar 'gyur / /
rta la sogs pa'i phyug rnams kun / /
'chi bar nye bar gnas pa na / /
chu dang yungs dkar bcas pa la / /
bzlas brjod brgya ni rtsa brgyad bya / /
de la gtor na sos par 'gyur / /
yang na yungs dkar brgya brgyad la / /
bzlas pa'i zlum po mgul du gdags / /
de ni nad med bde bar 'gyur / /
mi rnams 'chi bas 'jigs gyur na / /
yungs dkar la ni bzlas brjod bya / /
thum po byas te sgo la gdags / /
bzlas brjod brgya stong 'bum yang bzlas / /
mi nad dang ni phyug nad kun / /
ming yang med cing bde bar 'gyur / /
de dag kun gyi bzlas brjod ni / /
de dag kun du rgya cher gsung / /
na mo rad+na dra yA ya /
oM ye d+harmA he tu pra b+ha bA he tun te ShAn ta thA ga to hya badata /
te Sha ny+tsa yo ni ro d+ha e baM bA dI ma hA shra ma Na ye swA hA /
rtag tu bzlas brjod byas na ni / /
bsam pa yongs su rdzogs par 'gyur / /
gnod pas cis kyang tshugs mi 'gyur / /
dam chos yongs su bzung bar 'gyur / /
tshigs su bcad pa 'di dag ni / /
mthu dang rdzu 'phrul bsam mi khyab / /
cho ga de dag thams cad ni / /
gang la dad pas yid ches na| |'grub par the tshom med par 'gyur / /
bzlas brjod 'bum ni byas gyur na / /
dgos pa thams cad 'grub par 'gyur / /
ston pa shAkya'i thugs rje ni / /
dge slong ner ban rak+Shi tras| |tho gar yul nas rnyed pa ste / /
'gro ba kun gyi dpal du shar / /
zhes gsungs /
lnga pa /
zhar la rten 'brel snying po'i sngags kyi yi ge'i grangs dang /
yi ge gang dang gang 'thob pa'i @# / /
tshul ni /
rten 'brel snying po'i sngags thems zhib mor bkod ba las /
'jam dpal dbyangs la phyag 'tshal lo / /
'a brgyad shad gcig tsheg drag gcig /
ya btags gcig dang ha bdun ni / /
rten 'brel snying po'i sngags thems yin / /
yig 'bru sum cu so lnga la / /
'thug po gsum dang log pa gsum / /
'khrul med sgra ? yi srang nas gdon / /
gdangs ni bla ma'i zhal lag dris / /
de dag don ni legs bkrol na / /
gsum ? pa brgyad pa btsu gnyis dang / /
bcu bzhi nyer gcig nyer dgu dang / /
sum cu thams pa so gnyis pa / /
ring po yin te 'a brgyad do / /
shad ni dar rtsar ? tsheg drag mtha' / /
ya ta gcig ni ha la 'dogs / /
'thug gsum gral bzhi ha bdun yod / /
gnyis bdun nyer drug 'thug po yin / /
lhag ma rnams ni gral du ste / /
bzhi dgu bcu bdun so gnyis so / /
bcu gnyis nyer gcig so lnga log /
res 'ga' sngags lugs thog mtha' sbyar / /
'di ni 'gyur med rdo rje'i tshigs / /
a ti sha las nag tshos bsgyur / /
de las 'gal na bris nyes yin / /
mkhas rnams 'di yi rjes su zhugs / /
rmongs rnams mig kyang lta mi 'gyur / /
nor 'khrul byung srid bzod par gsol / /
dge bas kun mkhyen myur thob shog /
rten 'brel snying po'i sngags thems zhib mor bkod pa zhes bya ba| lo ts+tsha ba tshul khrims rgyal bas bsgyur cing zhus te gtan la phab pa'o / /
ye d+harmA he tu pra b+ha bA he tun te ShAn ta thA ga to sya ba da ta / /
te ShAny+tsa yo ni ro d+ha e baM bA dI mahA shra ma NaH zhes pa ltar go bar bya'o / /
'dir smras pa /
rgyal gsung blang dor zab bsdus snying po 'di / /
gzhan gyis bkral ba'i legs bshad ma mthong kyang / /
dam pas bskul zhing sngon byon mkhas rnams kyis / /
bdag gi skal bar bzhag snyam spro bas bshad / /
dpag dga' drang srong chen po'i rdo rje'i tshig /
skye thob sbyangs pa dman pa'i byis blo yis / /
dpyad pas khrol ba'i nongs pa ci mchis pa / /
thub dbang nyid dang gzur gnas mkhas la 'chag /
lhag bsam dag pas 'dir 'bad dge ba gang / /
bstan 'dzin skyes bu'i sku tshe 'phrin las 'phel / /
rgyal bstan phyogs dus kun du dar zhing rgyas / /
'gro kun phan bde'i dpal la spyod phyir bsngo / / / /
ces rten 'brel snying po'i rnam bshad bder gshegs dgongs rgyan zhes bya ba 'di ni / /
yab rje rgyal ba gnyis pa gang du sku bltams pa'i gnas mchog /
chos sde chen po sku 'bum byams pa gling sogs chos sde chen po gsum gyi mkhan rin po che sku tshe mang rabs nas lung rtogs kyi yon tan la sbyangs shing goms pa'i mthus /
bstan 'gro'i dpal mgon dam par gyur pa chu bzang sprul pa'i sku ngag dbang blo bzang bstan pa'i rgyal mtshan gyis rten 'brel snying po'i Tik+ka lung rig gis brgyan pa zhig gyis zhes bskul ba'i bka' stsal ltar /
ngag dbang blo bzang chos ldan dpal bzang pos chos sde chen po dgon glung byams pa gling du sbyar ba'i yi ge ba ni rab 'byams smra ba blo bzang nyi ma'o / / / /
