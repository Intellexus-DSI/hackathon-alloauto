! / /
bde gshegs du mas legs par bsten gyur pa / /
ri yi dbang po bya rgod phung po'i ring / /
gsung rab kun gyi snying po rgyal ba'i yum / /
gang gis gsungs pa'i thub dbang der phyag 'tshal / /
thugs rje'i gter des dka' ba du ma yis / /
gang gi don du dpag yas spyod mdzad pa / /
dam chos rin chen kun gyi rab dang phul / /
rgyal ba kun gyi bgrod pa gcig pa'i lam /
gang zhig 'dri dang klog dang 'chad dang nyan / /
yid la byed dang mchod pa gang bgyid pa / /
de yi bsod nams phung po zla med par / /
rnam grangs du mar yang dang yang bsngags pa / /
rgyal yum par ma nyi khri lnga stong pa / /
in+d+ra rnyil ltar sngo ba'i glegs bam la / /
rin chen sa le sbram dang dngul gyis ni / /
mig la dpal ster yi ger lags bkod pa / /
de yis bskrun pa'i legs tshogs ji snyed kun / /
rgyal ba dgyes pa'i smon pa'i gnas rnams su / /
bsam pa thag pas rnam dag 'dun pa yis / /
yongs su bsngo ba'i rnam pa 'di 'dra'o / /
bzang po'i las 'dir rab tu 'bad pa yis / /
bdag gis 'jig rten rnam par 'dren pa yi / /
go 'phang thob nas sdug bsngal mtshor lhung ba'i / /
nyam thag 'gro kun srid las sgrol bar shog /
go 'phang mchog la ma reg pa'i / /
skye zhing skye bar rgyal ba yi / /
bstan la rab tu byung ba dang / /
tshul khrims yongs su dag par shog /
dam pa'i mgon la brten nas ni / /
de yis rjes su bstan pa la / /
thos dang bsam dang sgom pa yis / /
rnam pa kun tu slob par shog /
de tshe bzang po'i rtsom pa la / /
bar du gcod pa med pa dang / /
rjes su mthun pa'i rkyen rnams ni / /
bde blag gnyid du 'byor bar shog /
dam pa'i bshes la rgyal yum sogs / /
legs bshad dpag med thos pa dang / /
ji bzhin 'byed pa'i rnam dpyod dang / /
de dag chud mi za ba'i rgyu / /
mi brjed pa yi gzungs rnams dang / /
gtugs pa med pa'i spobs pa dang / /
rtag tu sbyor ba'i brtson 'grus ni / /
zla dang bral ba'ang thob par shog /
rgya che'i zhing ni sbyong ba dang / /
rgyal ba mchod dang sems can khams / /
grangs med smin par bgyid pa la / /
'jam pa'i dbyangs bzhin bdag gyur cig /
lus dang ngag dang yid kyis ni / /
spyod pa ci dang ci spyad pa / /
thams cad mtha' yas 'gro ba la / /
phan bde dpag tu med par shog /
rnam pa kun tu sdig grogs dang / /
bdud kyis bslu bar mi nus shing / /
bshes gnyen bzang po'i rjes zhugs nas / /
byang chub spyod pa rdzogs byed shog /
dben pa'i yon tan mthong ba yis / /
rnam g.yeng ma lus spong ba dang / /
rtag tu bag dang ldan pa yis / /
sgrub pa snying por byed par shog /
'jig rten chos brgyad dag la ni / /
yid ni mnyam pa nyid thob cing / /
rtag tu zang zing med pa yi / /
chos kyi dga' bdes 'tsho bar shog /
thub bstan 'jig tu nye ba'i tshe / /
bstan pa 'ba' zhig 'gro kun gyi / /
phan bde'i rtsa bar mthong nas ni / /
rgyal ba'i chos tshul 'dzin gyur cig /
yid ni snying rje'i dbang gyur te / /
ji ltar bgyis na sems can rnams / /
rnam par grol bar 'gyur snyam pa'i / /
bsam pa de dang 'bral ma gyur / /
rgyal ba'i yon tan ji bzhin du / /
shes pa'i dad pa rnyed @# / /
gyur te / /
bka' drin gzo bas de dag gi /
dgongs pa yongs su skong bar shog /
lus sems so sor 'bral ba na /
gnad gcod tshor ba med pa dang / /
rgyal ba'i dbang po 'od dpag med / /
'khor dang bcas pa mthong bar shog /
de nas bde ba can du ni / /
skyes ma thag tu 'khor dbus su / /
tshe dpag med las byang chub tu / /
lung bstan bdag gis thob gyur cig /
de yi mdo la yon tan tshogs / /
dpag med mngon du gyur nas ni /
grangs med zhing du rgyal sras kyi / /
rlabs chen spyod pa rdzogs par shog /
rgyal ba rgyal sras rgya mtsho yi / /
bden pa dang ni bdag cag gi /
g.yo med bsam pa'i stobs kyis ni / /
smon pa bde blag 'grub gyur cig /
ces pa 'di ni mang du thos pa'i rgyal khams pa blo bzang grags pa'i dpal gyis sbyar ba'o / / / /
