@# / /
khro bo sme ba brtsegs pa'i sgrub thabs bdud rtsi'i chu rgyun zhes bya ba bzhugs so / /
@## / /
swa sti| khro bo sme ba brtsegs pa bsgrub par 'dod pas /
skyabs 'gro sems bskyed tshad med bzhi bsgom pa sngon du btang /
oM swa b+hA wa shud+d+hAH sarba d+harmAH swa b+hA wa shud+d+ho nya haM gis stong par sbyangs /
stong pa'i ngang las padma dang nyi ma'i gdan gyi steng du /
rang gi sems nyid hUM yig du ba'i mdog can yongs su gyur pa las /
rang nyid khro bo sme ba brtsegs pa sku mdog dud ka /
g.yas zhal dkar po /
g.yon zhal dmar po /
phyag drug gi g.yas dang po na rdo rje rgya gram /
gnyis pa na rdo rje rtse lnga pa /
gsum pa na rdo rje lcags kyu /
g.yon dang po na rdo rje dbyug pa /
gnyis pa na rdo rje zhags pa /
gsum pas rdo rje sdigs mdzub mdzad pa /
thod pa bskam po lnga'i dbu rgyan dang /
rlon pa lnga bcu'i do shal can /
thod pa @# / /
bskam po'i phreng bas se ral ga byas pa /
yan lag thams cad sbrul gyis brgyan cing /
mi lpags kyi stod g.yogs dang /
stag gi pags pa'i sham thabs can /
zhabs gnyis bgrad pa'i stabs kyis bzhugs pa'i spyo bor oM /
mgrin par AH thugs kar hUM /
de las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
dzaH hUM baM hoH rang la thim pas gnyis su med par gyur /
slar yang thugs ka'i hUM las 'od 'phros /
dbang gi lha rnams spyan drangs /
de bzhin gshegs pa rnams kyis bdag la mngon par dbang bskur du gsol /
zhes gsol ba btab pas de rnams kyis ye shes kyi bdud rtsis gang ba'i bum pa thogs nas /
oM sarba ta thA ga ta a b+hi She ka ta sa ma ya shri ye hUM /
zhes gsung zhing dbang bskur bas lus gang /
dri ma dag /
chu lhag pa spyi gtsug tu gnas pa yongs su gyur pa las /
mi bskyod pas dbu brgyan par gyur /
mchod pa rnams /
oM badzra a mr-i ta kuN+Da li ha na ha na hUM phaT kyis bsangs /
oM swa b+hA wa shud+d+haH sarba d+harmAH swa b+hA wa shud+d+ho nya haM gis stong par sbyangs /
stong pa'i ngang las oM las byung ba'i rin po che'i snod yangs shing rgya che ba rnams kyi nang du / /
oM 'od du zhu ba las byung ba'i lha rdzas las grub pa'i mchod yon /
zhabs bsil /
me tog /
bdug spos /
mar me /
dri chab /
zhal zas /
rol mo la sogs pa rnams rang bzhin stong pa /
rnam pa mchod rdzas /
byed las dbang po drug gi spyod yul du zag pa med pa'i bde ba khyad par can bskyed par gyur /
oM ar+g+haM AH hUM /
oM pA dyaM AH hUM /
oM pu Sh+pe AH hUM /
oM d+hU pe AH hUM /
oM A lo ke AH hUM /
oM gan+d+he AH hUM /
oM nai bi dya AH hUM /
oM shap+ta AH hUM /
zhes byin gyis brlabs /
de nas 'bul ba ni /
rten cing 'brel bar 'byung ba yi / /
lha rdzas bzang po'i mchod yon 'di / /
bcom ldan 'khor dang bcas la 'bul / /
'gro ba'i don du bzhes su gsol / /
oM badzra mahA kro d+ha rA dza sa pa ri wA ra ar+g+haM pra tI ts+tsha swAhA /
de bzhin du 'og ma rnams la'ang 'gre bar shes par byas te /
mchod yon zhes pa'i gnas su /
zhabs bsil /
me tog /
bdug spos /
mar me /
dri chab /
zhal zas /
rol mo rnams bcug /
ar+g+haM zhes pa'i gnas su /
pA dyaM pu Sh+pe /
d+hU pe /
A lo ke /
gan+d+he /
nai bidya /
shap+ta rnams bcug la /
tshigs bcad sngags dang spel la mchod /
de @# / /
nas bstod pa bya ba ni /
dmigs med mkha' ltar yangs pa'i dkyil 'khor nas / /
gdul dka'i bgegs dang log 'dren 'dul phyir du / /
dus gsum rgyal ba'i 'phrin las sgrub mdzad pa'i / /
khro chen 'chol ba khyod la phyag 'tshal lo / /
sna tshogs padma nyi ma'i gdan steng du / /
dus mtha'i me chen 'bar ba'i klong dkyil na / /
zhal gsum phyag drug zhabs gnyis bgrad pa'i stabs / /
dran pas bgegs 'joms khyod la phyag 'tshal lo / /
mtshe gtsigs bgrad pa'i zhal dbus zhe sdang 'dul / /
g.yas dkar bzhad pa'i gang mos gti mug sel / /
g.yon zhal me 'od 'bar bas 'dod chags 'joms / /
spyan gsum gyen ldog khro gnyer dpral bar bsdus / /
dbu skra gyen brdzes thod bskam lnga lngas brgyan / /
na ra ngan ta'i pags rlon stod g.yogs can / /
mi mgo'i phreng ba'i do shal mgul du 'phyang / /
stag lpags smad dkris bag yod ri mos mdzes / /
dug lnga rnam dag ltos 'gro'i rgyan gyis brjid / /
rdo rje rgya gram rtse lnga lcags kyu g.yas / /
dbyug tho zhags pa drag po'i sdigs mdzub g.yon / /
sku gsum mthar phyin rgyud drug 'dren pa'i rtags /
sgeg pa dpa' ba mi sdug drag po'i gzugs / /
dgod dang drag shul 'jigs su rung ba'i gsung / /
snying rje rngams pa zhi ba'i thugs mnga' ba / /
stobs ldan khro rgyal khyod la bdag bstod kyi / /
nad gdon kho na grib mi gtsang kun zhi zhing / /
tshe ring nad med dpal 'byor rgyas pa dang / /
gnas skabs mthar thug skye dgu'i re 'dod rnams / /
myur du bdag la lhun gyis grub par mdzod /
ces sogs kyis bstod /
rang gi thugs kar nyi ma'i dkyil 'khor gyi steng du /
hUM yig gi mthar /
oM b+hUr kuM mahA prA NA ya b+hU rtsi b+hUr ki nA sa u tsu Sh+ma kro d+ha hUM hUM phaT phaT swAhA /
oM badzra b+hUr kuM ri li shu dar+Sha hur shi bi ma li u tsuSh+ma kro d+ha hUM hUM phaT phaT swAhA /
ces pa'i sngags gnyis ka 'am yang na dang po 'dis bskor ba la dmigs te bzla'o / /
oM badzra mahA kro d+ha rA dza sa pa ri wA ra ar+g+haM pra tI ts+tsha swAhA /
de bzhin du /
pA dyaM nas /
shap+ta'i bar la oM badzra mahA kro d+ha rA dza sbyar ba'i nyer spyod sngags rkyang gis mchod /
'jigs pa'i hUM sgra nges sgrog cing / /
bgegs rnams ma lus 'joms mdzad pa / /
dngos grub thams cad stsol ba'i lha / /
bgegs kyi dgra la phyag 'tshal lo /
zhes pas bstod /
yig brgya gsum bzla /
ma rnyed yongs su ma shes dang| |gang yang nus pa ma mchis pas / /
'dir ni bya ba gang bgyis pa / /
de kun khyod kyis bzod mdzad rigs /
badzra muH bdag bskyed kyi lha ye shes pa rang bzhin gyi gnas su gshegs /
dam tshig pa 'od du zhu nas rang la thim par gyur /
dge ba 'di yis myur du bdag /
khro rgyal sme brtsegs 'grub gyur nas / /
'gro ba gcig kyang ma lus pa / /
de yi sa la 'god par shog /
ces sogs bsngo smon gang mtsham bya'o / /
! / /
@# / /
rang gzhan gyi don du /
bum bskyed dang sbrel nas byed na /
bya rgyud nas bshad pa'i bum rdzas /
gser /
dngul /
byu ru /
mu tig /
mu men te rin po che lnga /
nas /
'bras /
gro| sran /
til te 'bru lnga /
sbrang /
kar /
mar /
'o ma /
zho ste bdud rtsi lnga /
sle tres /
kaN+Da ka ri /
dbang lag /
rgya mtsho lbu ba /
shu thag ste sman lnga /
tsan+dan dkar dmar /
dza ti /
ga bur /
gur kum ste dri lnga zhes gsungs pa ltar /
rin po che lnga /
'bru lnga /
bdud rtsi lnga /
sman lnga /
dri lnga ste bum rdzas rnams blug /
bum pa'i mdun du ci 'byor ba'i mchod pa dang /
gtso bo'i gtor ma rnams bshams /
rgyas par spro na cha gsum gyi gtor ma yang bya /
de nas cho ga la 'jug pa'i tshe sngar bshad pa'i bdag bskyed bzlas pa dang bcas pa grub pa'i rjes su nyer bsdu ma byas par /
rang lha'i nga rgyal la gnas te /
bum pa a mr-i tas bsangs /
swa b+hA wa sa stong par sbyangs /
stong pa'i ngang las baM las padma dang /
a las zla ba'i dkyil 'khor gyi steng du /
baM las byung ba'i rin po che'i bum pa dkar po /
lto ba che ba /
mgrin pa ring ba /
mchu 'phyang ba la sogs pa mtshan nyid thams cad dang ldan par gyur /
oM tA p+te tA p+te mahA tA p+te swAhA /
lha'i chu bo gang+gA dang bum pa'i chu dbyer mi phyed par gyur /
rnam rgyal bum pa'i nang du sna tshogs padma dang nyi ma'i gdan gyi steng du /
hUM du ba'i mdog can /
de yongs su gyur pa las khro bo sme ba brtsegs pa sku mdog dud ka /
g.yas zhal dkar po /
g.yon zhal dmar po /
phyag drug gi dang po na rdo rje rgya gram /
gnyis pa na rdo rje rtse lnga pa /
gsum pa na rdo rje lcags kyu /
g.yon dang po na rdo rje dbyug pa /
gnyis pa na rdo rje zhags pa /
gsum pas rdo rje sdigs mdzub mdzad pa /
thod pa bskam po lnga'i dbu rgyan dang /
rlon pa lnga bcu'i do shal can /
thod pa bskam po'i phreng bas se ral ga byas pa /
yan lag thams cad sbrul gyis brgyan cing /
mi lpags kyi stod g.yogs dang /
stag gi pags pa'i sham thabs can /
zhabs gnyis bgrad pa'i stabs kyis bzhugs pa'i spyi bor oM /
mgrin par AH thugs kar hUM /
de las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
dzaH hUM baM hoH dam tshig pa dang gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
de bzhin gshegs pa rnams kyis mngon par dbang bskur du gsol /
zhes gsol ba btab pas de rnams kyis ye shes kyi bdud rtsis gang ba'i bum pa thogs te /
oM sarba ta thA ga ta a b+hi She ka ta sa ma ya shri ye hUM /
zhes gsung zhing dbang bskur bas /
lus gang dri ma dag /
chu lhag pa spyi gtsug tu gnas pa yongs su gyur pa las mi bskyod pas dbu brgyan par gyur /
de nas a mr-i tas bsangs /
swa b+hA was sbyang ba nas bzung /
bdag bskyed bzhin mchod pa byin rlabs byas te 'bul ba ni /
stong gsum 'di'am stong gsum gzhan dag @# / /
na| |lha rdzas mchod yon ji snyed mchis pa rnams / /
bcom ldan bum pa'i lha la bdag 'bul na / /
thugs rjes 'gro ba'i don du bzhes su gsol / /
oM badzra mahA kro d+ha rA dza sa pa ri wA ra ar+g+haM pra tI ts+tsha swAhA /
de bzhin du rigs 'gre sbyar la tshigs bcad sngags dang spel ba rol mo'i bar gyis mchod /
bstod pa rgyas bsdus gang rung bya /
rang gis gzungs thag nas bzung /
rang lhar gsal ba'i thugs ka'i hUM las 'od zer 'phros /
phyogs bcu'i sangs rgyas dang byang chub sems dpa' thams cad kyi thugs ka nas ye shes kyi bdud rtsi dpag tu med pa bkug nas /
bum pa'i nang gi chu la thim pas dag byed kyi bdud rtsir gyur par bsams la /
gzungs ci mang bzla'o / /
de nas lhag chad kyi nyes pa zhi bar bya ba'i phyir /
yig brgya bdun nam gsum bzla /
gtor ma 'bul ba ni /
gtor ma a mr-i tas bsangs /
swa b+hA was sbyangs /
stong pa'i ngang las oM las rin po che'i snod yangs shing rgya che ba'i nang du /
oM 'od du zhu ba las byung ba'i lha rdzas las grub pa'i gtor ma dwangs shing thogs pa med pa /
zag pa med pa'i ye shes kyi bdud rtsi'i rgya mtsho chen por gyur /
oM AH hUM /
lan gsum brjod /
bum pa'i lha'i ljags 'od zer gyi sbu gus drangs te gsol bar gyur /
oM badzra mahA kro d+ha rA dza sa pa ri wA ra i daM ba liM ta kha kha /
khA hi khA hi /
gsum gyis phul nas /
oM badzra mahA kro d+ha rA dza ar+g+haM sogs kyis sngags mchod bya /
gong bzhin bstod /
badzra muH bum pa'i lha ye shes pa rang bzhin gyi gnas su gshegs /
dam tshig pa 'od du zhu nas bum pa'i chu dang ro gcig tu gyur par bsam mo / /
de nas bya bas bsrung bya ba ni /
khro bo sme brtsegs zhu ba las byung ba'i bum pa'i chus rang gzhan gang yang rung ba'i spyi bo nas rkang mthil gyi bar gyi phyi nang bar gsum thams cad khyab par bkrus pas /
nad gdon sdig sgrib thams cad dbang po'i sgo dang ba spu'i bu ga sogs nas 'thon te byang zhing dag par bsams la /
oM b+hUr kuM zhes sogs gong gi sngags gnyis ka'am gang rung zhig gi mthar /
ming 'di zhes bya ba'i sdig pa dang sgrib pa thams cad shAn+tiM ku ru swAhA /
de bzhin du rigs 'gre sbyar la /
nad /
gdon /
rims /
khon /
grib /
byad /
byur /
skal ba ngan pa /
ltas ngan pa /
bkra mi shis pa /
nye bar 'tshe ba /
dus ma yin par 'chi ba /
gza' dang rgyu skar gyi gnod pa /
rgyal po dang chom rkun gyi 'jigs pa /
bdud kyi zhags pa /
gshin rje'i pho nya /
bgegs dang log 'dren /
bar gcod mi mthun pa'i phyogs thams cad shAn+tiM ku ru swAhA /
de nas dri glud cig bcas la snod du bzhag /
bkru bya rnams rang rang gi khar chu cung zad re 'dzin du bcug la /
rdo rje dang bcas pa'i rma bya'i sgro'i chun po'i steng du nyi ma la gnas pa'i hUM yig sngags phreng dang bcas pa las 'od zer 'phros pas /
bkrus shing ma dag pa'i nad gdon sdig @# / /
sgrib thams cad 'od zer gyi rtse mos byabs shing ded pas kha nang gi chu la thim par gyur /
oM b+hUr kuM zhes sogs kyi mthar /
ming 'di zhes bya ba'i sdig pa dang sgrib pa thams cad a pa na ye swAhA zhes pa nas /
mi mthun pa'i phyogs thams cad a pa na ye swAhA /
zhes pa'i bar dang /
de nas bden bdar ni /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
khro bo'i rgyal po sme ba brtsegs pa'i lha tshogs kyi sku gsung thugs kyi gsang ba bla na med pa'i bden pa la brten nas /
ming 'di zhes bgyi ba la gnod cing 'tshe ba'i gdon bgegs thams cad dri chu 'dis tshim par gyis la /
so so rang rang gi gnas su songs shig /
oM suM b+ha ni suM b+ha hUM /
gr-i h+Na gr-i h+Na hUM /
gr-i h+NA pa ya gr-i h+NA pa ya hUM /
A na ya ho b+ha ga wA na bi dyA r+ya dza hUM phaT /
sangs rgyas rnams ni bdud las rgyal / /
chos ni chos ma yin las rgyal / /
dge 'dun mu stegs rnams las rgyal / /
dbang po lha min rnams las rgyal / /
lha min zla ba rnams las rgyal / /
nam mkha' lking ni rgya mtsho las / /
me ni shing rnams kun las rgyal / /
chu ni me las rgyal ba ste / /
rlung ni sprin las rgyal bar gyur / /
rdo rje yis ni rin chen phug /
lha rnams bden par rab tu gnas / /
sa yang bde bar gnas pa la / /
sangs rgyas dang ni chos kyang bden / /
bden pa rgyal gyur brdzun ma lags / /
bden pa dang bden pa'i tshig 'di dag gis ming 'di zhes bya ba bdud dang mi mthun pa'i phyogs thams cad las rgyal bar gyur cig /
dza ya dza ya sid+d+hi sid+d+hi swAhA /
rang gi thugs ka'i nyi ma la gnas pa'i hUM las 'od zer 'phros /
lus kyi phyi nang bar gsum thams cad khyab /
sha skye pags mtshams thams cad 'od zer las grub pa'i rdo rje'i rdul phra rab kyi rang bzhin du gyur te /
nad gdon sdig sgrib thams cad kyi gnod pas mi tshugs pa'i bsrung ba chen por byin gyis brlabs par gyur /
oM b+hUr kuM zhes sogs kyi mthar /
ming 'di zhes bya ba sdig pa dang sgrib pa thams cad las rak+Sha rak+Sha /
zhes pa nas /
mi mthun pa'i phyogs thams cad las rak+Sha rak+Sha /
de nas bkra shis bya ba ni /
che ba'i che mchog ston pa bla na med / /
chos rje nyi ma rgyal ba'i byin rlabs kyis / /
bdud dang bgegs rigs gnod pa'i dgra zhi nas / /
rtag tu dpal gnas nyin mtshan bkra shis shog /
chos nyid bden pa'i chos mchog bla na med / /
dam chos bdud rtsi bden pa'i byin rlabs kyis / /
nyon mongs sdug bsngal gdung ba'i dgra zhi nas / /
rtag tu dpal gnas nyin mtshan bkra shis shog /
dge 'dun yon tan rin chen dpal 'bar ba / /
rgyal sras phan mdzad bden pa'i byin rlabs kyis / /
nyes pa'i skyon bral dge tshogs rnam par 'phel / /
rtag tu dpal gnas nyin mtshan bkra shis @# / /
shog /
tshangs dang lha dbang bsrung ma'i byin rlabs dang / /
phan mdzad lha yi bkra shis gnas gyur te / /
dge legs bsam pa yid bzhin 'grub pa dang / /
tshe ring nad med bde skyid ldan par shog /
ces sogs shis pa brjod /
mjug chog spyi ltar bya'o / /
zhes khro bo'i rgyal po sme ba brtsegs pa'i sgrub thabs 'di yang /
mtshan sgrog mkhan chen nor bzang rgya mtshos bskul ba la brten nas /
shAkya'i dge slong blo bzang chos kyi rgyal mtshan gyis sbyar ba'o / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
