@# / /
na mo gu ru lo ki shwa rA ya /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
gsum| rang gi spyi bor pad dkar zla ba'i steng / /
rtsa ba'i bla ma mgon po spyan ras gzigs / /
sku mdog dkar po zhal gcig phyag bzhi pa / /
dang po'i phyag gnyis thugs kar thal mo sbyar /
g.yas pas shel 'phreng g.yon pas pad dkar 'dzin / /
rin chen rgyan dang dar gyi na bzas klubs / /
zhabs gnyis rdo rje skyil krung gis bzhugs pa'i / /
gnas gsum oM AH hUM mtshan 'ong zer kyis / /
rang bzhin gnas nas bla ma spyan ras gzigs / /
spyan drangs skyabs gsum kun 'dus ngo bor gyur / /
rtsa ba'i bla ma spyan ras gzigs dbang la / /
lus ngag yid gsum gus pas phyag 'tshal lo / /
dngos bshams yid sprul mchod pa ma lus 'bul / /
thog med nas bsags sdig ltung thams cad bshags / /
skye 'phags dge ba rnams la rjes yi rang / /
'khor ba ma stongs bar du legs bzhugs nas / /
'gro la chos 'khor ma lus bskor du gsol / /
dge kun rdzogs pa'i byang chub chen por bsngo / /
skyabs gnas kun 'dus bla ma lhag pa'i lha / /
mgon po spyan ras gzigs la gsol ba 'debs / /
bdag ? dang mkha' mnyam sems can thams cad kyi / /
mgon skyabs dpung gnyen dam pa mdzad du gsol / /
de ltar mchod cing gsol ba btab pa'i mthus / /
'phags pa'i thugs kar zla steng hIH yig mthar / /
yi ge drug pas bskor las bdud rtsi'i rgyun / /
babs pas nang gdon sdig sgrib thams cad bkrus / /
rang nyid spyan ras gzigs su gsal ba yi / /
thugs ka'i 'od kyis snod bcud skyon spyangs te / /
snang grag rig gsum 'phags pa'i gsang gsum du / /
'khyer ba'i rnal 'byor mchog la gnas par gyur / /
oM ma Ni padme hUM /
brgya stong bzla /
'dis mtshon rang gzhan dus gsum dge ba'i mthus / /
bla ma spyan ras gzigs kyis rjes bzung ste / /
sdug bsngal gsum gyis mnar ba'i 'gro ba rnams / /
'dren pa'i ded dpon chen por bdag gyur cig /
bdag sogs tshe 'di'i snang ba 'gags ma thag /
'od dpag med mgon thugs rje'i lcags kyu yis / /
nyer drangs bde ba can du padma las / /
skyes nas byang chub lung bstan thob par shog /
gnas skabs tshe ring nad med lus sems bde / /
chos min bsam sbyor ngan pa mi skye zhing / /
chos 'byor bde dges rtag tu 'tsho ba sogs / /
bde skyid dpal la rol ba'i bkra shes shog /
ces pa 'di yang dge slong d+harma b+ha dras bris pas phan thogs par gyur cig /
tshe 'das stag lha'i ched du bzhengs / /

