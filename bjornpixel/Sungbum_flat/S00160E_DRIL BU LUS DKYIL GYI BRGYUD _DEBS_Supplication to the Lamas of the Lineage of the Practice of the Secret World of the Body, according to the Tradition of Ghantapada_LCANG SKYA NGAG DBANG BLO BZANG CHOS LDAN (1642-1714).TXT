@# / /
dril bu lus dkyil gyi brgyud 'debs bzhugs s+l+ho / / / /
@# / /
na mo gu ru many+dzu g+ho ShA ya /
dpal ldan rigs brgya'i khyab bdag 'khor lo sdom / /
zag med bde ba'i dpal ster rje btsun ma / /
rnal 'byor dbang phyug dril bu rus sbal zhabs / /
gsol ba 'debs so dngos grub rnam gnyis stsol / /
bde chen 'bar 'dzin brtul zhugs spyod pa ba / /
ma rung tshar gcod gu hya phyogs kun las / /
rnam rgyal grub mchog te lo nA ro'i zhabs / /
gsol ba 'debs so dngos grub rnam gnyis stsol / /
lam 'di'i nus pa mngon gyur pham mthing mched / /
shes rab mchog brtsegs sgra bsgyur blo gros grags / /
rje btsun yab sras sa skya paN+Ti ta / /
gsol ba 'debs so dngos grub rnam gnyis stsol / /
phan bdes sa skyong 'phags pa rin po che / /
dkon mchog gsum gyi dpal gyur rgyal ba'i sras / /
na bza' pa dang bsod nams rgyal mtshan 'dzin / /
gsol ba 'debs so dngos grub rnam gnyis stsol / /
kun mkhyen rgyal ba'i dbang po tsong kha pa / /
rin chen sher 'byung mkhas btsun blo bzang rje / /
dpal 'byor rgya mtsho mkhas grub nam mkha'i mtshan / /
gsol ba 'debs so dngos grub rnam gnyis stsol / /
rgyal ba gnyis pa blo bzang grags pa'i dpal / /
de sras thu bo mkhas grub dam pa mched / /
'chi med grub pa d+harma badzra'i zhabs / /
gsol ba 'debs so dngos grub rnam gnyis stsol / /
sku gsum mngon gyur rgyal ba dben sa pa / /
'jam pa'i dbyangs dngos sangs rgyas ye shes dang / /
blo bzang bstan pa'i gsal byed chos brgyan zhabs / /
gsol ba @# / /
'debs so dngos grub rnam gnyis stsol / /
khyab bdag 'khor lo'i mgon po he ru ka /
ngur smrig gar gyis rnam rol dkon mchog mtshan / /
bka' drin mnyam med rtsa ba'i bla ma la / /
gsol ba 'debs so dngos grub rnam gnyis stsol / /
gang gi rdo rje lus kyi dkyil 'khor du / /
chos 'di'i drin thob dkyil 'khor 'khor lo'i gtso / /
'dren mchog mtshungs bral yongs 'dzin dam pa la / /
gsol ba 'debs so dngos grub rnam gnyis stsol / /
de ltar bstod pa'i rnam dkar dge ba'i mthus / /
shin tu rnyed dka' 'jig sla'i dal 'byor 'di / /
don med bya bas nam yang mi g.yengs par / /
don tshen snying po len par byin gyis rlob / /
'di snang phun tshogs rmi lam dga' ston dang / /
srid pa'i ngang tshul me 'obs ltar mthong nas / /
byams dang snying rjes brgyan pa'i sems bskyed de / /
phyin drug spyod pas 'da' bar byin gyis rlobs / /
thun mong lam sbyangs dngos grub kun gyi sgo / /
bshes gnyen dam pa'i lus kyi dkyil 'khor du / /
rnam dag dbang thob dam tshig sdom pa rnams / /
srog las gcas par bsrung bar byin gyis rlobs / /
rab 'byams rgyud rnams kun gyi rgyal po mchog bde mchog spas chu'i rgya mtsho'i don rtogs nas / /
thun bzhi'i sbyor ba'i rim pa dang po'i lam / /
shin tu brtan pa rnyed par byin gyis rlobs / /
snying ka'i chu skyes dbus su mi shig pa'i / /
rang bzhin 'od zer lnga ba'i dra ba can / /
byin rlabs rim pa rnam gnyis goms byas pas / /
lhan skyes ye shes 'char bar byin gyis rlobs / /
nor bu'i bug smin ma'i 'khri shing dbus / /
zla shel phyugs pa'i padma ra ga yi / /
mdangs ldan sna tshogs rdo rje'i rim pa bzung / /
goms pas las rlung ldog par byin gyis rlobs / /
dam tshig lag pa chos kyi phyag rgya dang / /
mnyam par sbyar ba'i srog rtsol rnam gsum mthus / /
stong nyid mdzes mar lhan skyes gzhon nu yis / /
'khyud pa'i phyag chen 'grub par byin gyis rlobs / /
sprul pa'i 'khor lo'i dbus dang smin 'tshams su| |bde skyong chos kyi 'khor lo'i lte ba ru / /
rigs lnga'i rang bzhin thig le lnga dag la / /
brten nas 'bar 'jig dga' bzhi yongs rdzogs shing / /
phyogs bcu'i rgyal ba'i byin rlabs mchog thob shog chos 'khor phyag rgya gsang ba'i chu skyes dbus / /
mi shig nor bu'i bur bas rnam rol bas / /
dpe yi lhan skyes sbrang rtsi'i bcud myangs te / /
sgyu ma'i lus mdzes rgyas par byin gyis rlobs / /
sgyu ma'i na chung don gyi 'od gsal du / /
sbyangs pa'i dbyings las sgyu b+ph+rul 'dra ba'i gar / /
slob dang mi slob zung 'jug rdo rje'i sku / /
tshe 'dir mngon du 'gyur bar byin gyis rlobs / / / /
ces bde mchog dril bu pa'i lus dkyil gyi dbang dang khrid kyi brgyud 'di bas sbrag ma 'di ni khrid kyi rgyud 'debs paN chen thams cad mkhyen pas mdzad pa la /
rin cen sher 'byung /
zhes sogs dbang gi rgyud 'debs paN chen gyis mdzad pa dang /
khyab bdag 'khor lo'i zhes sogs deng rang gi rtsa ba'i bla ma'i gsol 'debs sho lo ka gcig slob ma 'ga' zhig gis bskul ba'i ngor rang rang gi rtsa ba'i bla ma'i gsol 'debs tshig rkang gsum pa bsgyur chog pa'i sho lo ka gcig rnams rang gis sbyar ba gsum kha bskang ste bsgrigs pa po ni snyom las pa ngag dbang blo bzang chos ldan te /
yi ge pa ni rab 'byams pa blo bzang nyi ma'o / / / / / / / /

