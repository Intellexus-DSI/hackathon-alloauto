@# / /
snying po don gsum mdor bsdus nyams su len tshul grub chen zhal lung zhes bya ba bzhugs /
! na mo gu ru lo ke shwa rA ya /
'dir snying po don gsum mdor bsdus nyams su len tshul ni /
gnas gtsang mar rten mchod bshams la legs par 'khod nas /
mdun gyi pad sdong 'dab bzhi'i bla ma dang / /
sangs rgyas chos dang dge 'dun srung ma la / /
mi rtag sdug bsngal dran pas skyabs su mchi / /
bdag dang 'gro rgyud byin gyis brlab tu gsol / /
zhes skyabs 'gro dang /
drin can ma rnams srid zhi'i rgya mtsho las / /
bsgral phyir byang chub mchog tu sems bskyed nas / /
mdo sngags chos kyi snying po don gsum du / /
bsdus pa'i gdams pa nyams su blang bar bgyi /
zhes sems bskyed lan gsum re bya /
spyi bor shel dkar byang chub mchod rten gyi / /
bum nang pad zlar bla ma spyan ras gzigs / /
kha sar+pA Ni bang rim bzhi yi sgor / /
sangs rgyas stong ni rigs lnga'i rnam par bzhugs / /
rang snying pad dmar 'dab stong lte ba ru / /
kha sar+pA Ni 'dab mar a dkar stong / /
bla ma lha yi gsang gsum 'od zer gyis / /
ye shes spyan drangs skyabs kun ngo bor gyur / /
bla ma lha la phyag 'tshal mchod tshogs 'bul / /
sdig ltung kun bshags dge la rjes yi rang / /
chos 'khor bskor phyir rgyun du bzhugs su gsol / /
'dis mtshon dge ba byang chub chen por bsngo / /
spro na maN+Dal yang 'bul /
bla ma sangs rgyas tshad med thugs rje can / /
bdag dang mkha' mnyam 'gro ba ma lus pa'i / /
sgrib gnyis byang zhing tshogs gnyis rab rdzogs te / /
myur du sangs rgyas thob par mdzad du gsol / /
lan gsum /
de ltar gsol bas bla ma sangs rgyas las / /
bdud rtsi dkar po'i rgyun babs spyi bor zhugs / /
snying ga'i yi dam a dang bcas la thim / /
de las byung ba'i bdud rtsis sgrib gnyis sbyangs / /
dag pa gnyis ldan thugs rje chen por gyur / /
spyi bo'i bla ma snying ga'i yi dam dang / /
sangs rgyas stong yang a yig stong la thim / /
mchod rten mkha' la 'ja' ltar yal bar gyur| |yi dam thugs kar zla steng hrIH yig mtha'i / /
yi ge drug pa'i 'od zer spro bsdu yis / /
snod bcud skyon sbyangs rgyal ba'i thugs rje bskul / /
kun 'dus 'khyer so gsum dang ldan par gyur / /
oM ma Ni padme hUM /
zhes bzla /
thugs ka'i 'od kyis snod bcud rang gi lus / /
padma a yig lha sngags sa bon bsdus / /
rang sems la sogs chos kun bden grub kyi / /
skye med rigs pas btsal nas mnyam par gzhag /
tshe 'di'i nyams len no / /
! rang sems yi dam phyir thon bem rig phral / /
rlung me sgyed bu la gnas ka pA lar / /
phung po rnying pa sbyangs rtogs sbar byas te / /
bdud rtsis srid zhi'i mgron la mchod sbyin bya / /
mi rtag sgyu ma stong nyid dran byas la / /
lus dang longs spyod gnyen gyi 'brel thag gcad / /
rang gi lus dbus dbu ma'i snying nang du / /
rang sems kha sarbA Ni mtshon gang tsam / /
steng phyogs dga' ldan yid dga' chos 'dzin du / /
byams mgon gser mdog bzang po'i bzhugs stangs can / /
'dren par gsol ba btab pas thugs ka nas / /
'od ser sbubs byung rang gi spyi bor zug /
'du shes gsum ldan lcags kyus ral pa la / /
btab drangs rje btsun thugs dang dbyer med 'dres / /
sbyong dus phab nas nyong gyis tshangs bug 'gegs / /
'chi dus mdun gyi padmor skye ba len / /
'chi kha'i nyams len no / /
! 'chi kha'i yul snang bar dor mos pa sogs / /
rlung 'dun smon pas bar do ngos zin nas / /
snod snang dag zhing bcud snang yi dam lha / /
kun kyang bden med sgyu ma lta bur blta| |stong nyid snying rjes chags sdang nyer bkag ste / /
dag snang dang bcas bsam bzhin skye ba len / /
lta sgom spyod pa'i gnad dang ldan pa yi / /
grub chen mi tra'i gangs ba 'khrul med yin /
bar do'i nyaMs len no / /
'dis mtshon dge bas tshe rabs thaMs cad du / /
bla ma phyag na padmos rjes bzung ste / /
'di phyi bar do'i nyams len mthar phyin nas / /
bstan 'gro kun gyi dpal du bdag gyur cig /
smras pa /
tshul 'di rnam dpyod spyan yangs slob ma'i ngor / /
ban gzugs d+harma b+ha dras yi ger bris / /
dge bas mdo rgyud snying po'i gdams pa 'di / /
mi nyams phyogs brgyar yun du rgyas gyur cig /
sarba dza ga taM / / / /

