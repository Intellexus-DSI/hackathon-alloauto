@# / /
na mo gu ru badzra pA Ni ye /
'dir gsang ba'i bdag po 'khor lo chen po bsgrub par 'dod pas / /
skyabs 'gro sems bskyed tshad med bzhi bsgom pa sngon du btang nas /
swa b+hA was sbyangs /
stong pa'i ngang las paM las sna tshogs padma 'dab ma brgyad pa'i dbus su /
tshangs pa dang brgya byin g.yas g.yon du bsgyel ma'i ngor pad gdan zla nyi'i steng du /
sprul pa mi phyed rdo rje rtse lnga pa hUM gis mtshan pa las 'od 'phros /
don gnyis byas /
'dus /
rdo rje la thim pa yongs su gyur pa @# / /
las /
rang nyid sangs rgyas 'khor lo chen po gos sngon po can /
sku mdog mthing nag zhal gsum phyag drug pa /
zhabs g.yas bskums shing g.yon brkyangs pa /
rtsa zhal mthing ga char sprin ltar gnas pa /
g.yas zhal dung ltar dkar zhing ya sos ma mchu mnan pa /
g.yon zhal padma rA ga ltar dmar ba'i mdangs can /
zhal gsum zla ba'i dkyil 'khor ltar rgyas pa /
zhal re re'ang dmar la zlum pa'i spyan gsum gsum me'i phung po 'dra ba /
smin ma dang dpral ba'i mtshams su khro gnyer bsdus shing shin tu khros pa /
ljags 'dril zhing mche ba gtsigs pa /
hUM hUM dang a la la'i sgra chen po 'brug ltar phyogs bcur sgrog cing dbugs me lce ltar rab tu 'bar ba /
dbu skra kham ser gyen du brdzes pa /
ral pa'i cod pan la mi bskyod pas brgyan pa /
lto ba yangs shing gsus pa'i smad 'khyil ba /
phyag g.yas kyi dang pos khro bo'i rdo rje rtse lnga pa 'phyar zhing /
g.yon gyi dang pos sdigs mdzub mdzad pa /
bar pa gnyis thal mo'i sgra sgrog pas yum lha mo mdzes ldan ma sngon mo gri thod 'dzin pa la 'khyud pa /
tha ma gnyis kyis gdol pa'i rigs stobs rgyu dang /
rigs ldan nag po'i sked pa nas bzung ste mgo bo rtsa zhal du gsol zhing /
mjug ma zhabs 'og tu mnan pa /
gos sngon po'i stod g.yogs dang /
stag gi pags pa'i sham thabs 'phyar ba /
ye shes kyi me dpung rab tu 'bar ba'i dbus na bzhugs shing sems dpa' gsum gyi bdag nyid can du gyur pa'i spyi bor oM dkar po /
mgrin par AH dmar po /
thugs kar hUM sngon po /
de las 'od zer 'phros bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH gnyis su med par gyur| dbang gi lhas dbang bskur /
mi bskyod pas dbu brgyan par gyur /
mchod pa bla med ltar byin gyis brlabs la /
oM badzra pA Ni sa pa ri wA ra ar+g+haM nas shap+ta'i bar gyis mchod /
oM AH hUM hrIH ha ho hrIH sa /
nang mchod byin gyis brlabs te 'bul /
stobs po che la drag shul che / /
rigs sngags rgyal po dge ba can / /
gdul dka' po dag 'dul ba po / /
rdo rje 'dzin la phyag 'tshal lo / /
zhes pas bstod /
man ngag bzhin ting nge 'dzin las ma yengs par /
oM nI lAM wa ra d+ha ra badzra pA Ni hr-i da ya mahA kro d+hA satwa hUM phaT /
ces pa snying po dang /
oM nI lAM wa ra d+ha ra badzra pA Ni rA dz+nya pa ya ti swAhA /
zhes pa'i nye snying ci mang bzlas la| mjug tu dge ba rdzogs byang du bsngo'o / /
zhes pa 'di yang 'ga' zhig la phan pa'i bsam pas /
shAkya'i btsun pa blo bzang chos kyi rgyal mtshan gyis bkod pa'i yi ge pa ni zha lu ba tshe ring chos @# / /
'phel lo / / / /
