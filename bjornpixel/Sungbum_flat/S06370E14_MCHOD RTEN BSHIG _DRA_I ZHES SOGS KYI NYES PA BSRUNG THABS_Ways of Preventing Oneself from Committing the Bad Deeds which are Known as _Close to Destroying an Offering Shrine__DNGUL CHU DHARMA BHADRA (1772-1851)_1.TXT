! yang mchod rten bshig 'dra'i zhes sogs kyi nyes pa bsrung thabs ni /
'dul ba mdo'i gnas mal gyi gzhi las /
mchod rten gyi grib ma la 'gom dgos pa byung na /
skar ma rab rib mar me dang /
zhes sogs kyi tshigs bcad brjod nas 'gom par gsungs pa'i rigs 'gre sbyor pa'am sngags lugs ltar na bla ma'i sku'i grib ma'am /
zhabs lham mam /
chibs pa lta bur 'gom dgos pa byung na /
gang la 'gom pa'i gzhi de nam mkhar btag pa'i 'og nas rang nyid 'dzul bar mos te /
oM badzra beg a kra ma hUM /
zhes ngag tu brjod pa'o| |de ltar ji skad dris pa'i lan rnams gnad don snying por dril ba re nyung du'i tshig tu btab mod /
'on kyang gzhung 'di dag gi tshig rigs rnams dpyad gzhi che zhing gting dpag dka' bas tshig zur phra mo re yang phra zheng mdzangs la ches cher zhib pa'i rnam dpyod kyis brtags te khong du chud dgos pa sha stag tu snang bas legs par shes par 'dod pa rnams kyis /
de bzhin du mkhyen par mdzad nas kha bshad tsam du ma song bar lag len la btab ste don dang ldan par bya'o / /
smras pa /
rgya gar mkhas pa'i gzhung lugs mtsho ltar zab / /
sdom gsum bcas mtshams kun gsal mtha' dang mnyam / /
blun rmongs bdag 'dra'i blo gros nyam chung bas / /
phal cher log bshad dri mas sbags las cha / /
'on kyang tshad ldan mkhas pa mang bsten nas / /
'jam mgon rgyal ba gnyis pa'i legs bshad la / /
ngal ba'i khur chen lan 'ga' khyer ba'i phyir mi smra brtul zhugs 'dzin la spro ma gyur / /
dge ba 'dis kyang ma rgan 'gro tshogs kun / /
kun mkhyen sa la 'khrid pa'i thabs kyi phul / /
phul byung gzhung mang brjod bya ji bzhin du / /
du ma'i bskal par ston pa nyid gyur cig /
gzigs rten bcas chos bzang por phul / /

