@# / /
bca' yig gi skor rnams chabs gcig tu bsdebs pa bzhugs @## / /
oM bde legs su gyur cig /
thams cad mkhyen pa la phyag 'tshal lo / /
'dir bkra shis thub bstan bshad sgrub gling 'dir bzhugs pa'i dge 'dun btsun pa rnams kyi khrims su bya ba ni /
de yang grwa 'di chos grwa chen po bkra shis lhun po dpal gyi bde chen phyogs thams cad las rnam par rgyal ba'i gling chen po'i rjes su zhugs pa'i phyir thog mar gsar du 'jug pa'i gang zag rnams nas chos spyod rab gsal cha tshang ba dang /
'jigs byed bdag bskyed kyi rgyugs gtsang sing de ba bla ma dang dbu chos gnyis kyi mdun du 'phrod par bya zhing /
btsun gsar byed pa nyung ba'i dus dmigs bsal rigs byung na ma gtogs rgyugs ma 'phrod pa'i rigs mi 'jug /
grwar zhugs gong dge tshul gyi sdom pa nges par thob par byed cing zhugs nas kyang @# / /
yul dus dang bstun pa'i rab tu byung ba'i rtags bla gos mthang gos rdul gzan gding ba sogs legs par 'chang /
tshogs su 'du ba'i tshe dung brda byung ba dang bstun dge 'dun rnams na bza' sogs spyod lam rnam thar gcig gis bsdus pas 'jig rten dwang ba 'dren nges kyis 'tshog /
tshogs su mdo sngags kyi zhal 'don gang gsung ba rnams dbu mdzad kyis ji ltar bskul ba bzhin rta dbyangs 'then 'khyer la ma song bar 'grig pa dang dbu mdzad kyi gsung dang bstun pa'i phra sbom dang 'degs lugs mdzad /
mang ja re rer dge skos kyis sbyin bdag dang 'os rigs la mang ja'i gnang ba zhu zhing| ja mchod kyang mdo lugs kyi zhal 'don gnang dus 'dren pa mnyam med ma gdangs dang bcas pas mdzad cing /
sngags kyi skabs dbyangs med pa dang gzhan yang ji ltar rigs pa bskul /
mdo lugs kyi zhal 'don mdzad dus gsol ja mchod tshar bstun ja rgyab tu brtan bzhugs gang yang rung ba re bskul /
tshogs bzhugs tshang mas lus ngag gi kun sbyod sbyin bdag dwang ba 'dren cing bstan pa'i mig rgyan la phan nges mdzad pa las gzhogs bsnyes dang long gtam smra ba /
gnyid log pa /
na ba sogs kyi rkyen med par phyi rol du 'gro ba /
kha 'don mi byed par kha rog 'dug pa sogs gtan nas mi byed /
zhal 'don gyi rim pa'ang tshes lnga brgyad bcu gsum nyer lnga rnams la rgyud sde chen po gang rung dang 'brel ba'i cho ga bdag 'jug bcas pa re nges par mdzad cing /
tshes dgu bco lnga bcu dgu nyer dgu rnams la bcom ldan 'das dpal rdo rje 'jigs byed kyi bdag bskyed bzlas pa dang bcas pa sngon du 'gro ba'i mgon dkar chos rgyal phyi ba sgrub /
lha mo| zhal rnam sras /
lcam sring tshangs pa /
ne ser ba rnams kyi bskang 'phrin rgyud pa grwa tshang gi phyag bzhes ltar gtong zhing /
sbyin bdag gi ngo ltar zla bar sbrel ba'i bskang 'phrin grangs gsog dgos rigs rnams dang /
bstan rim dang sbyin bdag gi rkyen sel du gtor bzlog mdzad dgos rigs rnams la'ang phyag len gong du smos pa ltar la gtor bzlog gi rim pa'ang drug cu pa /
gdugs dkar bzlog chen /
sgrol ma g.yul mdos /
kha 'bar ma /
brgya bzhi'i cho ga rnams skabs su gang bab mdzad /
yang gdugs dkar sogs chos spyod rigs grangs gsog dang /
bka' bstan gsung sgrog sogs gnang dus kyang gong du bshad pa'i dus rnams la sgrub mchod bskang ba'i rigs rnams ma chag par bya /
dpyid dang dbyar gyi dus khyad par can 'gar dpal rdo rje 'jigs byed chen po'i dkyil 'khor rdul tshon la brten pa'i sgrub mchod re byung na legs /
grwa 'dir bzhugs pa'i dge 'dun rnams kyis dam pa'i chos 'dus @# / /
ba'i khrims nyis brgya lnga bcu'i gnad rnams shes par byas te /
legs par bsrung zhing skra tshad las ring bar mi 'jog pa sogs phyag len phra mo tshun chad la slob /
rtsa ba bzhi gang rigs kyi nyes pas gos pa dang /
rma khrag thon pa'i brdeg res byas tshe gnas nas 'byin /
myos 'gyur lan gnyis gsum 'thung ba la zla bar tsam tshogs kyi longs spyod bkag ste mthar rten dang mkhan por snyan dar 'bul tshan bcas sngon du 'gro bas phyag lnga brgya nas brgya'i bar nyes tshab dang bstun nas 'gel /
de nas slar yang lang shor gyis 'thung ba byung tshe gnas nas 'byin /
gzhan yang dge skos la gnang ba ma zhus par tshogs su ma 'ongs pa dang /
mda' 'phen pa dang 'dod pa dang rjes su mthun pa'i gtam smra ba sogs khyim pa bsun 'byin pa'i rigs byas tshe brgya phyag 'tshal du 'jug pa dang dkar me 'bul ba tshogs su mang ja zhu ba dge 'dun gyi bsnyen bkur gyi g.yos ta byed 'jug pa sogs gang 'os dge skos kyis bab bltas kyis byed /
dge skos rang nyid nas kyang sems drang por bsrong ba las ngo dga' phyogs lhung du 'gro ba'i rigs gtan nas mi byed cing gal te byung tshe mkhan po sogs dpang por bzhugs pa rnams nas brda legs par sbyor /
cho 'phrul gyi dus chen skabs ji ltar bya ba ni logs su gsal ba ltar bya zhing /
mdor na dam pa'i chos 'dul ba'i kun tu spyod pa gzhir bzung phan pa dang bde ba'i 'byung gnas sangs rgyas kyi bstan pa rin po che spyi dang khyad par chos kyi rgyal po rgyal ba gnyis pa tsong kha pa chen po'i bstan pa rin po che phyogs dus gnas skabs thams cad du dar zhing rgyas la yun ring du gnas pa'i thabs la 'bad par bya'o /
zhes pa 'di ni gau shri ngag dbang thabs mkhas kyis bskul ba ltar /
7shAkya'i dge slong blo bzang dpal ldan ye shes kyis sbyar ba'o / /
! / /
oM bde legs su gyur cig /
de yang /
'gro ba thams cad la phan pa dang bde ba ma lus pa 'byung ba'i sgo gcig pu ni sangs rgyas kyi bstan pa nyag gcig yin la /
de 'jig rten gyi khams 'dir dar zhing rgyas la yun ring du gnas pa ni /
bstan pa de la bslab pa gsum gyi nyams len gyi rim pas nan tan du slob pa'i bshes gnyen dam pa brtan mkhas kyi yon tan dang ldan pa dag gis /
rgyal ba'i dgongs pa ji lta ba bzhin lung gi bstan pa sde snod gsum thos bsam gyi sgo nas gtan la phab ste /
rtogs pa'i bstan pa lam dang 'gog pas bsdus pa rgyud la bskyed nas 'gro ba rnams la lam bzang de nyid gsal bar mdzad pa la rag las shing /
de lta bu'i bshes gnyen dam pa gang las 'byung ba ni dge 'dun gyi sde rnam par dag pa dar zhing rgyas pa la rag las pa'i phyir /
sangs rgyas kyi bstan pa rin po che yun du gnas pa dang khyad par du'ang thub bstan snying po 'jam mgon rgyal ba gnyis pa blo bzang grags pa'i bstan pa rin po che mchog tu rgyas pa bcas kyi ched du /
shar rgyal mo rong gi yul gru dar mdo zhes bya bar dang stobs gtong ba sogs kyi yon tan mngon par 'phags pa'i bstan pa'i sbyin bdag rje mo bkra shis lha mo dang sras rgyal bu nor bu dgra 'dul sogs nye 'brel @# / /
bltos bcas nas mdo sngags zung 'brel gyi dgon dga' ldan bshad sgrub yongs 'du'i gling zhes pa gsar du bskrun nas /
mkho dgu'i yo byad kyis yang dag par mchod de bde bar gshegs pa'i sku gsung thugs rten mang po dang dge 'dun brgya phrag mang po bzhugs su gsol te /
dkon mchog gsum bla mar mdzad pa'i phyir 'dir bzhugs pa'i dge 'dun btsun pa rnams nas kyang gang du bstan pa rin po che gnas pa'i gzhi mthar thug pa so so thar pa la nan tan du mdzad pa snying por bzungs /
'chad rtsod rtsom gsum thos bsam sgom gsum gyi sgo nas rgyal ba'i bstan pa rin po che bla nas blar spel bar mdzad dgos shing /
'phral gyi kun spyod ji ltar mdzad pa yang grwa 'dir thog mar 'jug pa'i dus su mkhan slob dang dge rgan sogs nas legs par brtags te /
sdom pa'i snod du mi rung ba rnams spangs shing lo tshod sogs rung ba rnams spangs shing lo tshod sogs rung ba rnams la dge sbyong gi yo byad dang dge 'dun nang khrims kyi cha lugs rnams tshang ba dang dge bsnyen nas dge tshul gyi bar gyi sdom pas rgyud legs par gtams par byas te 'jug /
tshogs su 'du ba'i tshe zhwa zlam sogs rung ba tshad mthun gyis legs par klubs shing dung gi brda dang bstun 'jig rten dwang ba 'dren pa'i kun spyod kyis 'du| tshogs su gnas pa'i tshe'ang dge tshul slong gi rim pa dang dge slong rnams kyang bslab gral ma 'chol bas 'khod nas byang 'dren gyis ji ltar bskul ba'i chos spyod zhal 'don gyi rim pa rnams gdangs dbyangs 'grig pa dang theg pa chen po dang rgyal ba'i bstan pa yun du gnas pa'i 'du shes kyis mdzad /
tshogs su long gtam smra ba dang kha rog 'dug pa dang gzhogs bsnyes dang gnyid log pa sogs kun spyod ngan pa'i rigs kun tu spangs /
skra tshad las lhag par 'jog pa dang gos phu dung can gyon pa dang chang dang tha mi kha 'thung ba /
tshong dang khe spogs sogs khyim pa'i las dang sho mig mang mda' rdo rtse ba sogs gtan nas mi mdzad /
chos grwa rnams su rang la skabs su gang babs kyi 'dzin grwa rnams la rtsod grwa dang 'dzin shar sogs go ba gnad du che ba gtso bor bzungs rigs lam la sgro 'dogs chod nges pa bya /
dge 'dun phan tshun 'khrug long gi gzhi'i dbyen gyi rigs mi 'byung ba la nan tan du mdzad na bstan pa rin po che'i mig rgyan du che /
bstan pa'i gzhi ma ni gzhi gsum gyi rnam gzhag yin pas zla ba yar ngo dang mar ngo'i gso sbyong dang dbyar gnas pa /
dgag dbye rnams 'dul ba rang gzhung dang dpal ldan smad rgyud grwa tshang gi phyag len ltar mdzad /
sangs rgyas kyi bstan pa rgyal ba'i dgongs pa dri ma thams cad dang bral ba rgyal ba rang nyid gang las gshegs pa bzhin nyams su len pa'i tshul phyin ci ma log par ston pa ni rgyal ba gnyis pa'i bstan pa nyag gcig yin pas grwa 'dir zhugs pa'i gang zag rnams kyis zhwa ser cod pan 'chang ba'i ring lugs nyag gcig la thos bsam sgom gsum byed pa las rnying bon sogs gzhan phyogs kyi nyams len gyi rigs mi bya zhing /
yang lugs de dag la spyod pa nye skor du rgyu ba dag la yang bstan pa'i ched du lung dang rigs pa dri ma med pas log rtog rnams bsun dbyung ba dang rig sngags kyi stobs kyis bzlog pa'i @# / /
rigs sgrub dgos byung na bya ba las /
kha smras ngan pas snying dkrug pa dang mtshon cha dang dmag gi lag mthu sogs la grwa rigs nas 'jug pa gtan nas mi bya /
mdor na rang gis ji ltar khas blangs pa'i dam tshig dang sdom pa rnams bsrung ba la brtson pa gzhir bzungs /
mdo sngags kyi chos spyod thos bsam gyi rim pa rnams kyi tshig byang ba dang don gyi rim pa gtan la phebs pa /
nges 'byung byang sems yang dag pa'i lta ba zab lam rim gnyis kyi rnal 'byor la brtson pa'i 'bras rtags mngon du 'gyur ba la 'bad pa snying por bya /
gal te de dag las 'gal bar chad las ji ltar bya ba ni /
rtsa ba bzhi'i nyes pas gos pa dang rma khrag thon pa'i brdeg res byas ba sogs chos 'dul ba nyid kyi phyag len ltar gnas nas 'byin /
chang 'thung tshe lan gcig gnyis la gtsug lag khang rnams su mar me mtshan thub phul nas tshogs su phyag lnga brgya re byed du 'jug /
da dung nan tar 'thung tshe gnas nas 'byin /
dge 'dun gyi dbyen rigs byas pa rnams tshab chen gnas nas 'byin cing 'phran bur dge 'dun la bsnyen bkur zhus te ji ltar 'os pa'i phyag byed du gzhug /
'khrug pa'i rigs byed pa rnams la dge 'dun gyi gtso bo rnams la sne bzhag 'bul du 'jug cing tshogs su phyag brgya re 'tshal /
sho mig mang mda' rdo sogs rtse ba dang dge 'dun gyi ched min pa'i tshong dang khe sbogs sogs byed pa la dge skos nas bya ba de bkag nas tshogs su phyag brgya re byed du 'jug /
tha mi kha 'then pa /
skra tshad las brgal ba tshogs su zhwa zla gam sogs mdzes par ma gyon pa tshogs su long gtam smra ba sogs la dge skos kyis tshig gi brda sbyor /
chos lugs gzhan byed pa rnams kyang tshig gis bsgos pas bzlog na dang /
de min gding ba 'then na legs /
gzhan yang 'dir gsal min la ma bltos par 7chos 'dul ba'i bcas khrims dang /
7khams gsum chos kyi rgyal po tsong kha pa chen po'i bzhed srol rnam par dag pa nyid nyams su blangs te /
rgyal ba'i bstan pa yun du gnas pa la brtson par bya'o / /
bslab pa gsum dang ldan pa yi /
mkhas mang 'dus pa'i sde chen pos / /
phyogs kun yongs su khyab pa yis / /
thub bstan snying po 'bar gyur cig /
! / /
oM bde legs su gyur cig /
thub dbang rdo rje 'chang dbang blo bzang grags / /
'jam pa'i dbyangs dang byams pa'i mtshan can sogs / /
dngos brgyud bla ma'i tshogs la gus btud nas / /
phan bde'i lam bzang bdag gis gsal bar bya / /
bde gshegs bstan pa spyi dang khyad par du / /
blo bzang grags bstan mi nub bskal brgya'i bar / /
gnas phyir lhag pa tshul khrims bslab pa la / /
slob pa'i man ngag deng 'dir bdag gis bshad / /
rnyed dka'i dal 'byor don dang ldan bgyid cing / /
phan dang bde ba'i sgo 'phar legs phye nas / /
sangs rgyas grong khyer nyams dgar 'jug 'dod rnams / /
tshul 'dir 'bad par gyis zhes bdag cag 'doms /
zhes mchod par brjod cing phan pa dang bde ba thams cad kyi 'byung gnas sangs rgyas kyi bstan pa'i snying po 'jam mgon rgyal ba gnyis pa'i ring lugs dri ma med pa la thos bsam sgom gsum gyis 'jug pa'i @# / /
phyir legs par bskul ba sngon du btang nas chos grwa chen po phan bde legs bshad ging 'di na bzhugs pa'i dge 'dun rnams nas spang blang ji ltar bya ba'i rim pa ni /
spyir thar pa dang thams cad mkhyen pa thob par 'dod pa dag gis lam bslab pa gsum la nan tan du bslab dgos par ma zad /
'jam dbyangs mi yi gar mkhan chos kyi rgyal po tsong kha pa chen po'i ring lugs pa rang cag dga' ldan pa rnams kyi phyag srol ni /
sde snod rin po che rnam pa gsum dang /
rgyud sde bzhi'i lung gi chos rnams rgud pa mtha' dag sel zhing /
mngon mtho nges legs kyi yon tan thams cad ster bar byed pa la lung don bslu ba med pa tshad mar gyur pa'i gdams ngag mchog tu nges pa rnyed nas de'i don thams cad skyes bu'i don bsgrub pa dang /
dngos dang brgyud pa ci rigs pa'i sgo nas sangs rgyas kyi go 'phang ster ba'i thabs su gcig grogs su gcig 'gro ba'i tshul gyis nyams su blangs te bstan pa thams cad gru bzhi lam gyis 'khyer shes pa dang /
lhag par mdo sngags kyi yon tan thams cad kyi gzhi mar so sor thar pa'i tshul khrims la nan tan gces spras su mdzad pa'i ngo mtshar rmad du byung ba'i rnam par thar pa la bslab pa bzhin /
sde 'dir tshogs pa'i dge slong rnams kyis kyang khrims nyis brgya lnga bcu rtsa gsum la sogs pa lung sde bzhi las ji ltar bcas pa'i bslab khrims rnams dang /
dge tshul rnams kyis kyang khrims nyis brgya lnga bcu rtsa gsum las ltung med phyed dang bco brgyad ma gtogs la lhag ma bsrung dgos par bcas pa mdzad pa bzhin gyi rang rang gi bslab bya mtha' dag mig gi 'bras bu ltar bsrung ba las lhag pa'i bca' khrims ma mchis pas na /
lung sde bzhi las gsungs pa'i bcas mtshams gzhir bzung yul dus kyi dbang las byung ba'i dge 'dun gyi nang khrims bca' ba'i yi ge 'god par bya ba'i rim pa ni /
thog mar gsar pa 'jug pa'i skor la /
grwa 'dir 'jug 'dod pa'i gang zag 'ong ba'i tshe /
sdom pa skye ba gnas pa khyad par du 'gyur ba mdzes pa'i bar chad bzhi dang bral zhing /
mthun rkyen lnga tshang ba /
snam bu dkar po dri mas ma gos pa lta bu dgos /
de yang dge bsnyen par ma rab byung dge tshul rnams rim bzhin bsgrub pa zhig ma mtha' la'ang nges pa can du dgos shing /
sngon nas rab tu byung zin pa zhig yin na rtsa bzhi chang dang bcas pa la mthong thos dogs gsum med pa cig nges can du dgos te /
rnam 'byed las /
lcags gong me lce 'bar ba dag /
zos par gyur pa mchog yin gyi / /
tshul 'chal yang dag mi sdom pas / /
yul 'khor bsod snyoms za ba min /
zhes gsungs pa ltar /
tshul 'chal dge 'dun gyi dkor la longs spyad pa dag rang nyid 'phung tshabs shin tu che zhing /
dge 'dun 'bags pa sogs sbal pa rma can bzhin gyur pa'i nyes dmigs shin tu che bas /
tshul 'dir nan tan du brtags te phyogs gzhan nas rab tu byung rigs kyang nyes can gnas nas bskrad pa /
dge 'dun gyi 'khrug long byas pa sogs @# / /
'gal tshabs can gyi rigs gtan nas 'jugs med /
kham tshan mi tshan sogs kyi tha snyad phyogs 'dir med kyang gsar zhugs rten skor byed mi gang yin pa des gong smos kyi nyes skyon yod med legs par brtag dpyad byas te /
med tshe kho rang gis khag theg pa byas te rgan pa zhig dpang por khrid nas bla ma dge bskul la snyan sgron zhus te tshogs la 'jug /
gsar 'jug yo byad kyi rim pa yang /
dge sul rnams la bla gos /
mthang gos /
gding ba /
zhwa ser /
zla gam dang /
dge slong rnams la de'i steng du mthun rkyen 'dzom pa rnams kyis snam sbyar des can du byed dgos /
spyi so che ba nas lo ltar dpyid chos chen mo dang bla brang nas dgun chos chen mor ja sbag re'i phogs chag med byed /
rgyun ja'i spyi so nas gtong sgo'i rim pa /
dgun 'bring po'i tshes gcig nas bco lnga'i bar rgyun ja bco lnga /
zla ba de kha'i nyer lnga nas 'bring po'i tshes gsum bar bzang spyod /
mang ja nyi shu rtsa bzhi /
thug ba bdun dgun tha chung gi nyi shu tham pa nas nyer dgu'i bar rgyun ja bcu /
nyer lnga nas tshogs thebs gsum re 'phar mar btang nas lo rnying pa'i rim gro sgrub /
gnam lo gsar pa'i tshes gcig la bla brang nas lo gsar dpyid ra ba'i tshes bdun nas bcu bdun bar smon lam /
mang ja sum cu /
thug pa dgu /
snga ja'i phogs /
dpyid ra ba'i nyi shu nas nyer gsum bar rgyun ja gsum /
dpyid 'bring po'i bcu gsum nas nyer bdun bar rgyun ja bcu gcig /
sa ga zla ba'i tshes gcig nas bcu tham pa'i bar bde lam /
mang ja nyi shu /
ras 'gyed gcig bcas /
zla ba de kha'i bcu bzhi nas bcu drug bar smyung gnas sbyin bdag zur ba dbyar 'bring po'i tshes bzhi nas bcu bzhi'i bar rgyun ja bcu gcig /
dbyar tha ma'i tshes bco lngar gso sbyong gi mjug tu dbyar khas len gyi sta gon d+nag bcu drug gi zhogs kha dbyr khas len mdzad cing /
de nyin nas gnam gang bar rgyun ja bco lnga /
sto nar ba'i tshes gcig nas bco lnga'i bar dpon slob las thog pa'i bla brang nas rigs grwa /
nyin rer mang ja gnyis re /
mthar phogs gcig bcas /
ston 'bring po'i tshes gsum nas bcu gsum bar rgyun ja bcug gcig /
ston tha ma'i nyi shu nas nyer bdun bar rgyun ja brgyad /
dgun ra ba'i nyer gsum nas nyer brgyad bar lnga mchod sbyin bdag zur pa /
gtong sgo 'di rnams chad lus med pa byed /
chos thog spyi so nas lo rer zla chos bzhi /
bco lnga'i chos thog bzhi rnams chag med gtong dgos /
phogs 'gro mtshams la ka bla ma dang /
dge bshes rnam gnyis la skal 'phar gnyis re /
dpon slob zur pa gang yod la skal 'phar gnyis re /
mkhan po las thog pa la skal ba lnga re /
dpon slob las thog pa rnams la skal ba bzhi re /
rgyud pa'i bla ma dbu mdzad la skal ba gsum /
sprul sku che khag khri rgyab yol thob pa rnams la skal ba gsum /
sprul sku dang chos mdzad che khag gdan thob pa rnams la skal ba gnyis re /
tshogs @# / /
chen dge skos la skal ba gsum /
tshogs chen dbu mdzad spyi so'i sde pa bzhi la skal ba gnyis re /
rgyud pa'i dge skos dbu mdzad gnyis /
sku gnyer gnyer pa gnyis /
chab ril dang tshogs chen chab ril /
ja ma rnams la skal ba phyed gnyis re /
bla brang dbon po gnyer ba gsol dpon /
sku gnyer rnams la ngo skal gtong zhing /
nang zan lnga /
dpon slob rnams la nang zan re re /
spyi ba gnyis la nang zan gnyis re /
rgyud pa spyi sa nang zan gcig rnams la ngo skal re gtong zhing /
bka' rab 'byams rnams dang chos mdzad che khag rnams la 'dzoms na phogs skabs su rnam gzhag re gtong /
'gyed kyi skabs su che chung gang yin kyang rnam gzhag nges can du dgos /
ja tshul skor yang /
slob dpon so so / /
sprul sku che khag dmigs bsal can gyi chos mdzad che khag rnams kyis kyang mang ja re la dge 'dun re'i bzhes tshad nyis 'phar las lhag pa mi len /
bskang gso ba dang sku gnyer gyis kyang dge 'dun re'i bzhes tshad las lhag pa len sa med /
spyi gnyer so so nas kyang babs ltas byas nas len pa ma gtogs bag med du gtan nas mi len /
tshogs la ma 'ong ba'i grwa pa su thad nas kyang snang ba gang dran byas nas len sa med| gal srid mi thus pa byung na dge sgos kyis chad 'gel byed /
dgon 'dir gnas pa su thad nas rung mthun gyi gos gyon pa las /
gos phu thung can /
'ber zhwa /
glo cha /
ske rgyan /
tshos kha ma bsgyur ba'i pags rigs /
gri rings stod 'gag g.yogs ma med pa sogs gyon sa med cing /
skra tshad las lhag pa gtan nas mi 'jog /
gling bar du spyi so'i sde pa bzhi dang /
nang gnyer bla brang gnyer pa /
gsol dpon /
rgyud pa'i gnyer pa rnams ma gtogs pas pu dung mi gyon cing /
de rnams kyis kyang tshogs dmangs gzigs sar gyon sa med /
zur 'chad slob dpon ma gtogs gling bar du rta mi zhon /
'di ka'i grwa rigs khong du 'gro tshe gzan sham med par grong chas sogs mi mdzes pa'i rigs byed sa med /
de ltar byed mkhan byung na brgya phyag gi chad 'gel byed /
nye ring phyogs lhung gis tshogs chen gyi 'du sgo grwa tshang so sor bsgyur ba dang /
grwa tshang khag phan tshun kyang 'du sgo phar sgyur tshur sgyur byas na rnam smin shin tu lci bas de rigs gtan nas byed sa med /
lus kyi rkyen theg cing shes rab yod bzhin du /
chos grwa phan tshun gang rigs shig mi 'grim par sos dal du mi sngod cing /
dge 'dun spyi don ma gtogs rang don du tshong khe dpogs bun 'jug pa sogs mi byed| phyogs gzhan nas 'ong ba rnams chos grwa'i chos spyod gtor 'bul blo la ma bzung bar du gzhi ba byas chog de phan gzhi ba byed sa med /
mda' tshan 'di ka'i grwa pa tshogs la bzhugs nas yi ge blo 'dzin slob byed gzhi ba byas nas lo gcig bsdang chog pa byed /
de phan sdod sa med /
grwa tshang gcig gi grwa pas cig shos kyi slob dpon bar brtsi bzhag mi nyan /
mdo sngags gang gi skabs su yang rang re chos kyi rgyal po shar tsong kha pa chen po'i lugs srol 'di nyid kyis mi thus rgyu ci @# / /
yang med pas yid ches kyi nges pa gting nas drangs te lta grub mi gcig pa'i rigs la shes 'dod mi byed /
sgrigs 'gal skor rtsa bzhi chang dang bcas pa la mthong thos dogs gsum gyi sgo nas nges pa dang /
dge skos la lag lan slog pa /
grwa tshang phan tshun bla ma las sne grwa mang bar la 'khrug long chen po bskyed pa'i bstan bshig gte bo rnams phyogs gtogs dang rgyab bsten mi byed par gaN+Di shog thod kyis gnas dbyung gtong /
dge skos la kha lan slog pa /
mi dpung gra sdebs byed pa /
mi tshan bsgrigs pa /
'thab mo byas te rma khrag byung ba /
gri bton ba byung na brgya phyag /
mang ja /
zla ba gcig gi tshogs chu /
dkar me snyan shal gyi chad 'gel /
kha 'thab sogs nyes byas kyi rigs la dge skos kyis gang 'tshams kyi tshar gcod byed /
nag chang gi skor 'di dge 'dun gyi nang khrims 'dul ba'i bca' khrims gang la yang gnod tshabs chen po yin pas /
yas mas kyi dpon sa nas phebs pa dang /
lnga mchod smon lam lta bu dmigs bsal 'ga' re ma gtogs /
thag ring thung sbyin bdag gal che chung gang gis kyang 'dul ba'i bca' khrims kyi phyir bud med zhag sdod gtan nas mi byed /
thag ring po nas 'ong mkhan bla brang spyi sos sbra ras gur g.yar po byas te skor lam gyi phyin zhag sdod byed nyin par bud med mjal phyag la skor lam nang du 'ong dgos byung na dge skos la gnang ba zhus nas 'ong pa ma gtogs gtan nas mi 'ong /
dgon khrod du dam rdzas nang mchod rgyu ma gtogs chang gi 'grim 'grul byed sa med /
gling bar du grwa pa phyogs yong gang gis kyang skad log chen po mi byed /
tha mi kha dri ngan cing myos 'gyur gyi rigs yin pas grwa pa rgan gzhon sus kyang gtan nas mi 'then /
der ma zad tshogs chen rung khang nang du gzhi sdong phyogs yong gang gis kyang tha ma kha 'then sa med /
bla ma'i drung du grwa rgan rigs ma gtogs pas grwa pa dgos med du mi 'gro /
dgos pa can yang dgos pa myur du bcad de 'gro ba ma gtogs bla ma'i bzlas brjod la gnod pa mi byed /
dpon slob gdan zur gang yin kyang las sne rgan pa grwa mang su thad nas grwa ba sgrigs lam zhugs dag gi phyag srol ltar gus zhabs lhur len pa ma gtogs 'gran sems brnyas bcos ma gus pa'i rigs gtan nas byed sa med /
nges med de 'dra byung na dge skos kyis tshar gcod dwag po byed /
dge skos lo gcig gi sgrigs lam sogs gang ci'i bdag po yin pas /
de la grwa sa'i dpe ltar mkhan po slob dpon gang gi mdun du phebs tshe stan 'ding /
drag zhan mtha' dag langs nas rtsi bkur byed /
las sne gzhan rnams dang rgan pa grwa mang bcas kyis sngon du ldang ba gzan skyor 'bebs pa sogs gus zhabs gang che byed /
dge bskul gling bar du 'gro tshe lam bar du yod pa rnams g.yas g.yon du byol ba ma gtogs gdong thug byed sa med /
dbu mdzad sde pa sogs las sne rnams la rgan pa grwa mang bcas kyis sngon du ldang ba gzan 'bebs sogs rtsi bkur byed /
des mtshon nas @# / /
rgan pa nang phan tshun yang rgan rim ltar dang /
rgan pa la grwa mang grwa pa yang 'dzin grwa mtho dman dang 'dzin grwa gcig pa yang blo kha mtho dman gyis rtsi bkur gang drag byed pa ma gtogs mnyam mnyam byed sa med /
las sne rgan gzhon gyi rtsi bkur 'di 'dul ba'i bca' khrims /
dge 'dun gyi nang khrims kyi gtso bo zhig yin pas thams cad kyis gal po cher byed /
mda' /
rdo skor /
mchongs /
mig mangs /
sha da ra sogs bag med kyi spyod pa'i rigs dgon phyi nang gang sar bkag cha gang dam byed /
btsun chung rigs dge rgan med par 'dug sa med /
zhing las rigs grwa rigs grwa pas byed sa med /
gyang gzhas ma yin pa'i glu dang rgyang 'bod byed sa med /
mgar ba lham mkhan sprang po sogs mi nag gzhis sdod byed mi 'jug /
bre srang rgya ma spyi bla brang ma gtogs sus kyang mi rgyug /
yas mas nas tshong ba 'ong ba rnams kyang rgan pa las sne nas gros bting ri gong ma rgyab par hab thob kyis nyo sa med /
snga mas tshod thag ma bcad par phyi mas hab thob dang lkog tshong mi byed /
rang rang gi nye 'khor du brtags dpyad ma byas par grogs gsar pa 'dug mi 'jug /
dgon pa'i rgyab ri dang nye 'khor du bya dang ri dwags mi brngon zla ba byung ngo cog gi nya stong dang dgu bskyur thob pa rnams la bla ma dge bskul gyis gal po cher byas te /
grwa tshang gnyis kyis lhan du gso sbyong nges can du byed /
ming rtags skor /
dbus gtsang la 'gro ba'i cha rkyen ma 'dzom pa dag la yon tan bzang rim nas smon lam gling bsre sogs ster zhing /
yon tan yod rigs rnams kyis dam bca' bshad pa gtso bor 'don /
gtong sgo gang 'dzom zhar byung du byed /
yon tan de tsam med kyang grwa sar bsdad pa'i don por ming btags byed 'dod kyi rigs kyis gtong sgo gang drag byed /
yo byad sogs cha rkyen 'dzom pa yod tshe /
dgon 'dir ming btags sogs byas rigs dang blo gsal don gnyer ba su thad nas dbus gtsang du song ste grwa sa chen po rnams su slob gnyer byas shing rgyud grwa sogs 'grims na /
da ltar gyi dus su sangs rgyas kyi bstan pa gang nas 'byung ba'i gnas kyi zhabs 'degs su 'gyur ba dang /
grwa 'dir yang lung rtogs kyi yon tan rdzing na gnas pa'i padma bzhin du rgyas pa'i gnad che bas de bzhin byed /
sprul sku rnam pa las sne thon zin nas gsar bu ba yan chad kyis dgongs pa zhu gnang ma byas par sdongs med /
'on kyang rgan pa rnams la dge skos nas gnang ba yang cha byed /
sprul sku che khag /
dge 'dun gyi spyi don la song ba nad ba rkyen ma theg pa ma gtogs gnang ba skad bskur byed sa med /
gnang mtshams las 'das na chad 'gel byed /
chos thog dang 'khor zhag gi gnang ba bla mar zhu /
bla mar zhus nas gnang ba ma byin par dge skos la zhu sa med /
bla mas gnang ba byin kyang dge skos nas bkag chog /
'khor zhag gi dgongs pa zhu skabs la de ma ja kha btags re 'bul /
zla ba gcig tshun la dgon par mi 'khor na 'khor zhag gi gnang ba zhu dgos /
phyag phyi ring thung la 'gro ba rnams kyang dgongs pa zhu gnang ma byas @# / /
bar mi 'gro zhing /
skor lam du ma phyin par phu thung gyon sa med /
gzhi pa'i dge slong rnams mang ja grwa ja sgrol 'don rnams la nges can yong dgos /
tshogs 'tshogs pa dang grol skabs ma gtogs zla gam gyon nas gling bar du 'gros med /
bla ma'i drung du las ka dmigs bsal can ma gtogs zla gam thul ba gyon nas yong sa med /
gzan med par gling bar du 'gro sa med /
dge skos la pags thul gyon nas gnang ba zhu sa med /
dge skos gling bar du 'gro tshe phal cher khrims shing bzung chos gos zhwa mo gyon nas 'gro dgos /
chos mtshams btang ma thag gi zhag re gnyis song nas skyor sbyangs kyi bskul mar dge skos nas skor ba byed skabs grwa tshang gnyis po'i grwa pa rnams steng khar phyin te khral chos la ma seng ba'i skyor sbyangs ru gang nga byed dgos /
nang chen rnams nas dge skos gsar ba lang skabs gung tshigs zhus thog kha btags phul te babs 'os kyi gnang chen zhu /
don gcod la thabs med 'gro dgos pa rnams dge bskul gyis brda ma byung bar gya tshom du tshogs nas langs te gnang ba zhu sa med /
dbyar gnas smon lam bzang spyod lnga mchod rnams la dge slong rnams kyis chos gos gyon nas phebs dgos /
sbyin bdag zur ba'i mang ja grwa ja yin tshe bla ma /
dge skos /
dbu mdzad /
spos sna'i sde pa rnams la sne bzhag snyan shal bcas sbyin bdag tshogs su spos skor la 'gro /
rgan mang 'tshogs nas la rgya'i don bshad skabs /
blo gzu bor gnas pa'i sgo nas spyi don la gang phan byed pa ma gtogs rang 'dod sbubs tshang byed sa med /
yas mas nas ma Ni sogs kyi phogs yong ba rnams kyang dge skos gtso bor byas /
las sne rgan pa gzu bor gnas pa re gnyis bcas dus tshod kyi tshong byas te /
dge 'dun la gang phan byed pa las /
ngo 'then sogs byas te pham tshong mi byed /
nyo mi rnams nas dus tshong kha chad steng sprod len byed pa las ngo sprod mi chog /
zhal 'don rnams chos thog steng nas bsgrubs nas phogs kyang da dus bsgrub mkhan rnams la 'bul /
zhal 'don bcol ba rnams kyang spyi 'jog 'bul rnga rgya can ma yin pa dag spyi sa gnyis kyis bgos nas len /
dgon pa'i la rgya snying la bcangs te sbyin bdag rnams la ster sbyin ma pham pa spyi sa gnyis nas ster /
dom shar mdo man /
dom sgang mdun gyi gzhung yan la grong sde mi 'jog /
rgyab rir lam mi gtod /
tshogs chos grwar 'gro skabs ma yin par nang du 'dzin skyor byed pa las don med kyi 'du long gtam la ba mang po byed sa med /
zla chos yin tshe bskang gso nyin gnyis /
bco lnga'i chos thog yin tshe nyin gcig gtong chos thog tshugs pa'i rim pa yang dgun zla 'bring po'i bcu bdun nas dgun zla tha ma'i bcu drug par dgun chos chen mo /
dpyid zlar ba'i nyer lnga nas 'bring po'i tshes dgu'i bar dpyid chos dang po / /
dpyid zla tha ma'i tshes gcig nas gnam gang gi bar dpyid chos chen mo /
dpyar zla ra ba'i bcu bdun nas 'bring po'i tshes gcig par dpyid chos gsum pa /
'bring po'i de kha'i bcu bdun nas dbyar zla tha ma'i bco lnga'i shog ka'i dbyar chos chen mo /
ston zla ra ba'i bco lnga nas nyer @# / /
dgu'i bar ston chos dang po /
ston zla 'bring po'i bcu bdun nas ston zla tha ma'i bcu drug bar la ston chos chen mo /
dgun zla nga ba'i tshes gcig nas bco lnga'i bar ston ches tha ma rnams 'tshog cing /
dpon slob rnam pa dge skos chos thog sde pa bcas nas khur len byas te chos thog tshugs tshod grol tshod de las nyin gcig gis kyang yol ba med par byed /
mtshan nyid grwa tshang gi zla chos rnams kyi thog mtha'i zhog kha gsum re dang /
bco lnga'i chos thog thog mtha'i zhog kha gnyis rer chos 'don dang sku rim byed dgos shing /
dus bzang gang yin gyi zhog kha chos 'don byed dgos /
skabs de ma gtogs pa'i zhog kha rnams la rtsi bzhag dang gung tshigs la lam rim dang 'brel ba'i rtsi bzhag dpon slob che bas chag med gtong /
longs ma byung tshe nye gnas kyis dge skos la gnang ba zhu /
de bzhin rgyud pa dpon slob nas kyang rgyud pa'i sgrigs yig ltar rtsi bzhag dang 'grel bshad chag med byed /
brel ba byung tshe nye gnas kyis rgyud pa'i dge skos la gnang ba zhu /
spyi bla brang grwa pa so so'i khang pa rnams kyi 'dzin gras legs par byas te khang steng du rtswa skyes pa /
dkar gsol dang /
sgo sge khung la nag rtsi med pa /
bu shu dang rdo g.yab med pa ni grong khang du song nas shin tu mi mdzes pa 'dug pas de 'drar 'gro ba gtan nas mi byed cing /
'du khang gi 'dzin grwa'i skor sku gnyer gyis gang drag byed pa las snang med du mi 'jog /
rung khang du ja ma chu len mi 'bud sbyin bdag ma gtogs pa mi 'gro zhing /
rung khang gi wa kha thigs chags rtsi dkar nag rtsi bcas ja ma me 'bud chu len pa rnams kyis byed /
de yang ru gang nga las sla bcos su ma song ba byed /
rung khang gang brdar chogs zangs sogs snod la gtsang spras thon pa /
mang ja bzang na bzang khu thon pa /
ngan na ngan khu thon pa byed /
de dag gi bkod khyab chos thog tshe chos thog sde pa /
chos mtshams yin tshe rgyun ja'i sde pas ru gang nga byed /
spyi so nas kyang tshogs pa'i babs ltas kyi mang ja gang bzang byed pa las khral chos su 'gro ba mi byed /
gdangs dbyangs /
rnga chings /
rkang gling /
dung chen /
rgya gling sogs slob sbyong 'os pa rnams do khur gyis tshul bzhin shes par byed /
rten gsum /
rol mo /
snyan dar /
snod dpyad /
phyag mtshan sogs bcag grugs chud zos la btang ba byung na skyin tshab 'gel /
byed mi rtsad mi chod cing ngos mi len na mdo sgrab mtshams gcod byed /
phyi nang skya ser gang gi dngos spyad bor brnyed na bdag po ngo shes na de la sprod /
ma shes na dge skos la gtod /
tshogs su longs spyod la 'du ba'i tshe /
chos thog yin tshe zhog kha skya rengs tha ma'i skabs tshegs skad ma byung bar du mi 'byon /
tshogs skad byung ba dang bstun kun spyod zhi dul gyis 'du ba las /
rgyug mchongs 'phros gtam ku co sogs kyis mi 'du zhing /
tshogs dung btang nas sgo ma phye bar du phyag mchod byed pa'ang spyod lam gang mdzes kyis bzhugs pa las spyod rtsing mi byed /
ltag sgo sogs mgyogs lam gzhan mi skor /
sgo ma phye bar du 'du khang nang du mi 'gro /
mchil lham khyams su 'jog pa ma gtogs 'du khang nang du 'phud sa med /
@# / /
sgo phye ba dang mang mas dbu zhwa bzhes nas dmigs brtse ma 'ur chems kyis gsungs te 'du /
gral du 'khod pa'i rim pa yang rang rang gi bslab pa'i go rim ma 'chol bar bzhugs pa las rkang mgyogs mi byed cing ka ba /
zhal ba sogs la mi snye /
gos kyis ma gtums par mchil snabs 'dor ba /
gnyid /
gleng mo /
lag rtsed /
kha yengs /
mig yengs /
kha gtums /
gzhogs gcus sogs ma yin par mu tig star la brgyus pa ltar spyod lam dwang ba 'dren nges kyis bzhugs dgos /
zhal 'don gyi rim pa la thugs mi g.yengs shing /
tshang ma mgrin gcig dbyangs gcig gis dwang ba 'dren par byed /
bza' btung gi tshe hub cag gi sgra dang bcas pa dang /
lces 'byog ba sogs mi mdzes pa rgyang ring du spangs te /
kha zas sman dang 'dra ba'i dran shes kyis bstan par mdzad gral khrod du dge 'dun la brda sprod dogs kyi rigs byung na dge skos las gzhan gyis brda mi gtong /
bzang spyod dang smon lam gyi sgrigs yig zur gsal ltar byed cing /
tshogs chen dge skos nas kyang blo gzu bor gnas pa'i sgo nas sgrigs lam dpe cha'i gting bskul sogs gang ci le shor med pa byed pa las ngo 'then ma nus jo bzang sogs byed sa med /
mang ma tshogs la bzhugs pa /
chab ril gyis sgo gcod pa /
dbu mdzad kyis zhal 'don gyi dbu tshugs pa dus mnyam /
rgyun ja'i skabs sku rim dmigs bsal can yod med kyis 'jigs byed bcu gsum ma dang dpa' gcig gang rigs 'don /
de yang bdag bskyed mchod pa'i mgor mang ja dang po btang /
mang ja gnyis pa bcu gsum ma'i tshe drug cu pa'i mgo dang /
dpa' gcig gi tshe drug cu pa'i mjug tu gtong /
ja rgyab sher snying tshar gsum /
seng gdong phreng skor bzlog bcas /
bzlog pa'i dmigs pa /
bstan 'gro spyi bye brag la gnod pa /
dgon khrod du rkun ma byed pa /
dge 'dun gyi dbyen byed pa /
rtsa bzhi chang dang bcas pa sbyong ba /
dgon pa'i nang du bshas ra byed pa rnams la dmigs bzlog pa tshar gsum byed /
bgegs rigs ma dang chos spyod rnams re mos byas te gcig la gdangs dang gcig la 'dur dal brel dang bstun /
de nas rta mgrin gsang sgrub kyi sngags 'gro gang che bton rjes /
gtor 'bul mgo blangs pa na mang ja gsum pa btang /
ja rgyab dmigs brtse ma rgyang 'then /
rab 'byams rgyal ba ma'i lta /
lhun grub bde ba ma /
grub pa'i dbang phyug ma sogs gtor 'bul lnga yul lha'i gtor 'bul rnams gsungs /
dbu zhwa bzhes te chos kyi rgyal po sogs bkra shis kyi tshigs bcad brjod nas legs par grol /
bye brag tu phan bde legs bshad gling pa'i thun mong ma yin pa'i sgrigs lam gyi rim pa yi ger 'god pa ni /
chos thog gang yin kyang tshugs pa'i dgong mo sgor 'tshogs byas te rtsod pa yun ring byed /
de rjes sgrol 'don la 'tshogs te sgrol mtshar bcu gcig /
sher snying tshar dgu /
de rjes mkha' mnyam ma /
mkhyen srid ma /
dpal ldan yon tan ma /
rje btsun chos rgyal ma /
gtor 'bul @# / /
rnams gsungs /
bstan 'bar ma dang bkra shis kyi tshigs bcad gsungs rjes dge skos nas shing slong bgo / /
bla mas grwa tshang rang gi thun mong ma yin pa'i sgrigs skor tshogs gtam zhib rgyas gtong /
bla ma phebs phral| d+hIHskad btang nas gnyis cha byas te rtsong ba dkyus ltar byed /
shing slong zla chos yin tshe nyin gnyis /
bco lnga'i chos thog yin tshe nyin gcig /
de yang grwa mang nas chos 'chad nyan bcag pa'i don bor thugs khur che bzhes gnang dgos /
zhog kha'i mang ja'i zhal 'don gtor bsngos kyi khyad par cung zad dang /
gtor 'bul tshar nas rgyan 'gro gang che byed pa ma gtogs sngar dang 'dra /
tshogs grol 'phral shing slong la phebs /
shing slong tshar ba dang bstun /
'khar rda'i ri sgul ba dang mnyam du grwa jar 'tshogs lugs zhogs kha ltar byed /
zhal 'don gnas bcu phyag mchod /
gdugs dkar sngags ring thung gang rigs shig la grwa ja dang po gtong /
ja rgyab sher snying tsha re gsum /
seng gdong phreng skor /
dgu bzlog /
dang po gsum bla ma dang bstan 'gro'i spyi dgra /
bar pa gsum dgon gnas 'di kha'i grwa rgyun chos gzhi 'du sgo 'phrog pa /
tha ma gsum bla ma las sne grwa mang bar du dbyen byed mkhan la dmigs nas rgyag /
de rjes chos spyod gang rigs shig gdangs dang gang rigs shig 'dur byed /
de nas gdugs dkar gyi 'phro dang sbyin bdag gi rim gro babs bltas kyis grwa ja gnyis pa rgyug /
de nas rta mgrin lcags ral dang seng ge sgra'i sngags 'gro gang che byas te grwa ja gsum pa gtong /
de rjes rta mgrin gtor 'bul dbu ma 'jug pa 'gro gang che byas te /
chos kyi rgyal po zhes pa dang dbu zhwa bzhes te grol /
chos thog gi dkyus rnams su'ang tshogs thebs gnyis kyi zhal 'don gong bzhin bya zhing /
dus bzang tshe ja mchod 'dren pa mnyam med ma lta chen dang /
ja rgyab chos spyod spyod 'jug la lta chen gtong /
phyi dro dus bzang gi 'don pa lag bstar ltar dang /
bskang gso'i dus chog gdangs dbyangs /
rda ching rgyud smad pa'i phyag len las 'da' ba med par byed /
lo re bzhin dbyar dgun ston dpyid bzhi la rgyud smad pa'i phyag len ltar gyi gtor chen re re byed /
chos grwa'i sgrigs lam ni zla chos thog ma'i zhogs kha gsum re dang bco lnga'i chos thog gi zhogs kha gnyis /
dus bzang gang yod kyi zhogs kha /
dbyar chos chen mo'i zhogs kha tshang mar chos 'don byed /
zhog tshogs grol 'phral 'khar rda'i ri sgul ba dang /
chos grwar gral bshar byas te 'tshogs /
'khar thag chod pa dang /
chos 'grims zhing chos 'don yun ring byed pa ma gtogs /
gnas skabs kyi las snes snang ba gang dran mi byed /
de rjes sher snying tshar bdun /
seng gdong bzlog bcas /
mthar bkra shis /
dus bzang skabs rgyun bar dang mi 'dra ba'i khyad par rnams lag len la 'debs par byed /
d+hIHskad btang ste rtsod pa nyis cha byed /
'khar rnga btang ba dang grwa jar 'tshogs /
zla chos mtha'i zhogs kha gsum /
bco lnga'i chos thog mtha'i zhogs kha gnyis /
zhogs kha rtsi zhag med pa dag la zhog tshogs grol ba dang 'khar rnga btang ba na chos grwar sgor @# / /
'tshogs byas te /
gdugs dkar mdzo 'gros mtshar lnga 'am gsum gang rigs /
sgrol ma tshar zhe gnyis /
sher snying tshar gsum /
seng gdong bzlog bcas /
bkra shis kyi tshigs bcad /
d+hIHskad btang nas rtsod pa chos 'don skabs ltar dang /
zhogs kha rtsi bzhag yod skabs tshogs grol 'phral 'khar rnga btang ba dang 'dzin grwa gong ma bla ma'i drung du 'gro /
gzhan ma rang rang gi go sar dbu zhwa bzhes te bzhugs /
'khar thag chod pa dang 'dzin grwa gong mas rtsi zhag nyan pa /
mang mas nyis cha byas te rtsod pa tshugs pa dus mnyam /
rtsi bzhag len sar yar 'gro dus mgyogs par 'gro / /
'dzin grwa gong mas kha sang gi rtsi bzhag yar 'bul mi dgos /
gzhan mas 'bul dgos /
bla mas tshar gsum bzlas pa dang /
skyor dpon gyis tshar gcig skyor /
mar dal bus phebs te sgor 'tshogs byas te skyor dpon gyis tshar gsum /
de nas mang mas skyor /
rtsi bzhag zin pa dang sgor 'tshogs byas te rtsod pa rgyun ring byed /
'di skabs rtsi bzhag nyan rjes dang /
chos 'don dang sku rim gyi tshe /
sher snying skabs dge skos grwa ja'i chu tshod la 'gro /
nyi tshod dang bstun chab ril gyis brnga byas pa dang /
dge skos 'khar rnga gtong sar 'gro /
'dzin grwa yas rim nas mngon chung gi phebs /
'khar skad btang ba dang 'tshogs /
grwa ja grol 'phral rang rang gi 'dzin grwa'i go sar sgor 'tshogs byas te rtsod pa rgyun ring byed /
nyi tshod dang bstun 'khar rnga btang ba na rtsi bzhag yod tshe lham 'phud /
gral bshad byas te 'tshogs /
chos 'grims /
bla ma tshogs dbur phebs pa dang chos bsdus /
bla mas sher snying dang po'i mgo bskul /
dbyar dgun gyi khyad kyis bdun nam lnga /
seng gdong phreng skor dgu bzlog bcas /
de nas bla mas ye shes yon tan bzang po'i bstod pa /
a ra pa tsa ci 'gro /
brtse ldan sogs tshigs bcad kha shas /
lam rim chen mo'i rgyud 'debs /
de nas lam rim gyi gzab bshad lung rigs dang 'brel ba rgyun gang ring dang /
de nas 'dzin grwa gong ma rtsi bzhag nyan pa la 'dug cing /
gzhan mas gzan rkyang zhwa mo bsnams te rang rang gi 'dzin grwa'i go sar nyis cha byas te rtsod pa byed /
rtsi bzhag nyan skyor zhog kha ltar dang /
nyan tshar ba dang zhwa zla gam 'dzin grwa'i go sar bzhag ste gsol tshigs la phebs /
rtsi bzhag med skabs tshos grwar sgor 'tshogs byas te gdugs dkar tshar gcig /
sher snying tshar bdun /
seng gdong bzlog bcas /
dbu zhwa bzhes te bkra shis kyi tshigs bcad gsungs /
rtsod pa nyis cha byas te /
dge skos nas sor ba tshar gsum byed cing tha ma'i skabs zhwa gyon te phebs skabs gnang ba zhu dgos yod na zhu /
de nas rim bzhin grol /
gsol tshigs mgyogs par byas te rang rang gi 'dzin grwar sgor 'tshogs kyis rtsod pa rgyun ring byed /
de nas 'khar rnga btang ba dang chos grwar sgor 'tshogs byas te sgrol ma nyer gcig /
sgrol ma'i yan lag bdun pa /
sher snying mdzo 'gros ma dbyar dgun gyi khyad par bco brgyad dang bcu bdun /
seng gdong bzlog bcas /
lo ma gyon me'i gzungs /
tshe gzungs /
gdugs @# / /
dkar bstod pa /
mkha' mnyam ma /
mkhyen srid ma /
dpal ldan yon tan ma /
rje btsun chos rgyal ma /
gtor 'bul gyi rim pa /
dbu zhwa bzhes te bstan 'bar ma gsungs /
bslab pa gsum ldan la lta gtong /
d+hIHskad btang nas rtsod pa sdong rgan la me mched pa lta bu /
dang po tshugs dka' ba /
bar du chad dka' ba /
mtha' mar 'phro chad dka' ba byas te rgyun ring po byed /
dge skos kyis bskor ba gsum byed cing tham zhwa gyon nas skor ba byed skabs gnang ba zhu gnang byed /
chos thog gi mtshan mo 'dzin grwa re mos kyis mtshan skyong dam bca' byed cing /
dam bca' ma tshugs pa rnams kyis bshar sbyangs rgyun ring byed /
chos thog grol ba'i zhogs kha chos grwar sgor 'tshogs byas te sgrol ma tshar bcu gcig /
sgrol ma'i yan lag bdun pa /
sher snying tshar gsum /
lo gyon gzungs /
tshe gzungs /
gdugs dkar bstod pa /
mkha' mnyam ma /
mkhyen srid ma /
dpal ldan yon tshogs ma /
gtor 'bul /
bstan 'bar ma /
de nas bla mas chos mtshams skor gyi tshogs gtam zhib rgyas btang ste bla ma chos grwa'i sgo nas phebs pa dang /
rje btsun chos rgyal ma'i lta ring gtong /
de nas yon tan gzhi gyur ma /
bslab pa gsum ldan ma lta gtong /
d+hIHskad btang nas rtsod pa byed /
sbyin bdag zur pa'i yong sgo bzang ba dang /
bla brang spyi so dpon slob las thog pa rnams la 'byor ba che ba byung na chos thog rer phogs re 'bul thabs byed /
chos thog phogs yod skabs chos thog grol ba'i snga nyin gung tshigs rtsi zhag la phebs pa'i mar lam mtshan tho blangs nas grol nyin 'bul /
chos mtshams la yang grwa ja yod med ma gtogs chos 'chad nyan chos thog dang khyad med byed /
de yang rgyun ja grol ba dang blo 'dzin gtso bor byed /
gung tshigs kyi rgyab dpon slob drung du rtsi zhag nyan te rtsod pa rgyun ring byed /
dgong bzang nas dpe cha bshar spyangs yun ring dang de dag gi bskul ma dge skos kyis gang drag byed /
chos thog grol ba'i phyi nyin nas rtsi bzhag 'don cha /
gzhung chen mo rnams kyi rgyugs gang bzhag dpon slob dge skos dbu mdzad gsum gyis do khur gang drag byas te rgyugs len cing /
phar la yang rgyugs 'jog rgyugs ma 'phrod pa rnams la gang 'tshams kyis chad 'gel byed /
de dag la las snes le shor gtan nas byas mi chog /
dgon pa'i 'o rgyun gyi mdzo mo 'bri /
rta sogs 'jog sa'i rtsa bkag dang /
mdun ri'i bkag shing sogs la drag zhan su thad nas gnod pa byas mi chog /
nges med gnod par byed mkhan yod na chos 'jig rten gnyis ka nas tshar gcod drag po gtong /
rgyud pa grwa tshang nas kyang rgyud smad pa'i sgrigs lam gzhir byas la yul dus kyi dbang gis skabs thob byed dgos rnams byas pas sgrigs lam zur du yi ger gsal ba ltar nyams pa med par phyag len la thebs par byed| mdo sngags kyi grwa tshang gnyis po yang khyed tsho dang ded tsho zhes pa'i phyogs ris med par grwa tshang gcig gi grwa pa ltar thugs mthun po ci nas kyang byed dgos pas /
de don la bla ma las sne rgan mang nas thugs khur che bzhes byed /
rtsod grwa ba @# / /
rnams kyis kyang thal phreng gcig pus chog shes mi byed par gzhung chen mo 'dzin pa dang dpe ltas gtso bor byed /
zhal 'don yang rgyan 'jug gtso bor byed /
bsdus tshan tshun la rgyan 'jug tshang ma'i rgyugs sprod dgos /
dpyid zla 'bring po'i bco lnga nas grwa tshang gnyis ka'i dbyangs ra tshugs te bcom ldan 'das dpal gsang ba 'dus pa dang rdo rje 'jigs byed chos skyong rnams kyi gdangs dbyangs rnga chings dang rgyud pa'i thun mong ma yin pa'i zhal 'don bde mchog bdag 'jug gsum sdud gzhung dang bcas pa'i gdangs dbyangs rgyud smad phyag bzhes ltar dang /
kun rig gi skyor lta phyag rgya bcas pa dang /
se ra byes pa'i phyag bzhes kyi chos spyod dus bzang gi gdangs dbyangs tshags su tshung nges byed /
mtshan nyid grwa tshang la rje btsun pa yab sras dang de'i phyogs mthun ma gtogs pa'i yig cha gzhan rtsi bzhag la mi gtong /
mtshan nyid ba rnams po ti lnga rdzogs nas rgyud la zhugs te sngags kyi slob gnyer gang drag byed /
sgrigs lam gyi rim pa dag kyang nyin gcig la cha bzhag zla ba /
zla ba la cha bzhag lo /
lo la cha bzhag ji srid rgyal ba'i bstan pa rin po che nam gnas par gong 'phel du 'gro ba'i thugs khur yang dag mdzad /
mdo sngags kyi grwa tshang gnyis por slob gnyer mthar phyin pa rnams kyang dgon gnas 'di khar rgyun sdod byas nas chos spyong bcu'i nyams len la brtson pa dang /
rang rang gi yul grur song ste bstan pa rin po che'i zhabs 'degs ci lcogs byed pa dang /
dben pa'i gnas su sgrub pa snying por byed pa sogs kyi sgo nas rang gzhan gyi don du ci 'gyur la rmad du byung ba'i brtson pa chen po gong 'phel du byed cing /
don hril te sgril na spyir rgyal ba'i gsung rab mtha' dag dang /
khyad par du khams gsum chos kyi rgyal po tsong kha pa chen po'i mdo sngags kyi bstan pa rin po che 'di nyid phyogs dus gnas skabs thams cad du dar zhing rgyas la yun ring du gnas pa dang /
de'i mthu la brten nas rang gzhan sems can thams cad kyi gnas skabs dang mthar thug gi don gnyis lhun gyis 'grub pa'i thabs la nan tan du 'bad par bya'o / /
'gro kun phan dang bde ba'i 'byung gnas mchog /
bslab gsum rim gnyis bshad sgrub lung rtogs kyi / /
'od brgya'i snang bsam rig mun pa'i tshogs / /
drungs phyung sku bzhi'i nyin byed bzhad gyur cig /
mang+ga laM /
zhes phan bde legs bshad gling gi dge 'dun rnams kyi khrims su bca' ba 'di bzhin dgos tshul ltar 7shAkya'i dge slong blo bzang dpal ldan ye shes kyis sbyar ba'o / /
swasti| phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
