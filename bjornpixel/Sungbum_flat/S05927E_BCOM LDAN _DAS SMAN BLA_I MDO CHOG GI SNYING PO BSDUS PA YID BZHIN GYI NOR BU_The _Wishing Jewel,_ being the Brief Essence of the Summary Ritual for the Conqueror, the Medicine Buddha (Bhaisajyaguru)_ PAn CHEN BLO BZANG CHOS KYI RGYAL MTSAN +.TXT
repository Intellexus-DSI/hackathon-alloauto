@# / /
bcom ldan 'das sman bla'i mdo chog gi snying po bsdus pa yid bzhin gyi nor bu zhes bya ba bzhugs / /
@## / /
na mo gu ru mu ne in+t+rA ya /
gang gi mtshan tsam thos pa'i chu rgyun gyis / /
mnar med me yang rab bsil pad mtsho ltar / /
bsgyur mdzad snyigs ma'i mgon po bde gshegs bdun / /
shAkya'i tog dang bcas pa'i zhabs btud nas / /
mchog dman bya bas g.yengs shing rnam dpyod kyis / /
snyigs ma'i rgyal ba bdun gyi rnam thar la / /
mos pa'i blo ldan dag la'ang phan pa'i phyir / /
mdo chog bdud rtsi'i yang zhun snying po bri / /
'dir snyigs ma'i dus su mthu dang byin rlabs ches cher myur bar 'phags pa'i bka' mi 'gyur bar zhal gyis bzhes pa /
snyigs ma'i mgon po bde gshegs bdun gyi thugs dam bskul ba'i snying po'i yang snying po nyams su len par 'dod pas /
mdo chog nas 'byung ba'i sbyor ba @# / /
rnams sngon du btang /
skyabs 'gro sems bskyed rgyud dang 'dres nges pa byas te 'di ltar /
mchog bden rgyal ba sras bcas byin rlabs dang / /
tshogs gnyis mnga' thang chos dbyangs dge ba'i mthus / /
zhing 'di bde ba can ltar snod bcud kyi / /
srid zhi'i phun tshogs 'dod dgus 'byor gyur cig /
rin chen sa gzhi ljon shing chu mtshos brgyan / /
gser dngul mu tig bye ma gram bur bdal / /
me tog gcal bkram tsan+dan dri bsung ldang / /
lha mi'i longs spyod kun bzang mchod pas khyab / /
der ni yid 'ong nor bu'i pho brang dbus / /
padma seng khrir rgyal ba sras bcas rnams / /
bzhugs nas gzungs rig mos stobs kyis bskrun pa'i / /
mchod sprin rgya mtshos gang zhing spyod gyur cig /
snyigs ma'i mgon po brtse ldan bde gshegs bdun / /
thub dbang dam chos byang sems bka' bstod bcas / /
bdag sogs skyob phyir mgon skyabs dpung gnyen du / /
spyan 'dren 'dir gshegs gdan 'dzom byin rlabs mdzod / /
bka' drin mnyam med rtsa ba'i bla ma dang / /
shAkya'i rgyal po 'jam dbyangs zhi 'tsho sogs / /
zab mo'i mdo 'di phyag mtshan bzhes pa yi / /
dngos brgyud bla ma rnams la phyag 'tshal lo / /
nyam thag 'gro rnams sgrol ba'i thugs rje can / /
bde gshegs bdun dang thub dbang dam pa'i chos / /
'jam dpal skyabs grol gsang bdag tshangs dbang dang / /
rgyal chen gnod sbyin rnams la phyag 'tshal lo / /
dngos bshams gzungs rig mos stobs kyis sprul pa'i / /
mchod tshogs kun 'bul sdig ltung thams cad bshags / /
dge la yi rang bskul zhing gsol ba 'debs / /
'dis mtshon dge ba byang chub chen por bsngo / /
bcom ldan gdan 'dzom chen po dgongs su gsol / /
bde gshegs bdun gyi sngon gyi smon lam dag /
shAkya'i bstan pa lnga brgya'i tha ma la / /
'grub par 'gyur ba zhal gyis bzhes pa bzhin / /
bdag la bden pa mngon sum bstan du gsol / /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mtshan legs par yongs sgrags dpal gyi rgyal po la phyag 'tshal lo / /
mchod do /
skyabs su mchi'o /
zhes lan bdun brjod /
de bzhin du 'og ma rnams la yang rigs 'gre'o / /
mtshan gyi me tog rgyas shing dag pa la / /
dpe @# / /
byad bzang po'i 'bru chags mdzes pa'i sku / /
gang gis mthong thos dran pa'i dpal gyur pa / /
mtshan legs yongs sgrags dpal la phyag 'tshal lo / /
dngos bshams gzungs rig mos stobs kyis sprul pa'i /
zhes pa nas /
byang chub chen por bsngo /
zhes pa'i bar sho lo ka gcig gis yan lag bdun pa 'bul zhing /
'di 'og ma rnams la yang sbyar bar bya'o / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
nad rims gshed byed sdig can gdon las thar / /
dbang po kun tshang sdug bsngal sdig rgyun chad / /
ngan 'gror mi ltung lha mi'i bde ba myong / /
bkres skom dbul 'phongs zhi zhing 'byor gyur cig /
bcings dang brdeg sogs lus kyi gdung ba med / /
stag seng sbrul gyis 'tshe bral 'thab rtsod zhi / /
byams pa'i sems ldan chu yis skrag rnams kyang / /
dbugs phyin 'jigs med bde bar brgal gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
mtshan legs yongs sgrags la sogs rgyal rnams kyi / /
bka' lung nod cing mnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rin po che dang zla ba dang padmas rab tu brgyan pa mkhas pa gzi brjid sgra dbyangs kyi rgyal po la phyag 'tshal lo / /
mchod do /
skyabs su mchi'o / /
rin chen zla dang padmas rab brgyan cing / /
shes bya kun la mkhas shing mkhyen pa rgyas / /
rgya mtsho lta bur zab pa'i thugs mnga' ba| |sgra dbyangs rgyal po'i zhabs la phyag 'tshal lo / /
dngos bshams gzungs rig /
nas /
bsngo /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
g.yengs rnams chos 'phel lha mi'i 'tshog chas 'byor / /
btsa' ba'i gdung bral rtag tu skyes par gyur / /
byang chub sems dang mi 'bral dge chos rgyas / /
sgrib byang lha mi'i bde ba thob gyur cig /
bshes bral mun par gdon gtses 'chi dang dgra /
dgon pa'i gnod med mchod dang rim gror brtson / /
dman rnams ting 'dzin dran stobs gzungs ldan cing / /
shes rab mchog thob mes nyen bsil gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
sgra dbyangs rgyal po la sogs rgyal rnams kyi / /
bka' lung nod cing mnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas gser bzang dri med rin chen snang brtul zhugs grub pa la phyag 'tshal lo / /
mchod do skyabs su mchi'o / /
'dzam bu chu bo'i gser ltar lhang nge ba / /
nyi ma stong las lhag pa'i gzi brjid 'bar / /
dri med gser @# / /
gyi mchod sdong lta bu'i sku / /
gser bzang dri med snang la phyag 'tshal lo / /
dngos bshams /
nas /
bsngo / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
tshe thung ring 'tsho dbul rnams dbang phyug tshang / /
'thab rtsod 'gyed pa'ang byams pa'i sems ldan zhing / /
bslab bral ngan song mi ltung sdom pas bsdoms / /
byang chub sems dang 'bral ba med gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
gser bzang dri med la sogs rgyal rnams kyi / /
bka' lung nod cing gnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mya ngan med mchog dpal la phyag 'tshal lo / /
mchod do /
skyabs su mchi'o / /
mya ngan 'das zhi bde ba'i mchog brnyes pa / /
'gro ba'i dug gsum sdug bsngal zhi mdzad cing / /
'gro drug mgon dang dpal du gyur pa yi / /
mya ngan med mchog dpal la phyag 'tshal lo / /
dngos bshams /
nas /
bsngo / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
mya ngan sogs zhi mi 'bral tshe ring bde / /
dmyal bar rgyal ba'i 'od kyis bde dga' rgyas / /
mdangs ldan mdzes 'byor 'byung pos mi 'tsho zhing / /
phan tshun byams ldan nad rnams med gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
mya ngan med mchog la sogs rgyal rnams kyi / /
bka' lung nod cing mnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas chos sgrags rgya mtsho'i dbyangs la phyag 'tshal lo / /
mchod do /
skyabs su mchi'o / /
chos sgra chen pos pha rol rgol ba 'joms / /
rgya mtsho lta bur zab pa'i gsung mnga' zhing / /
'gro ba'i sdug bsngal ma lus zhi mdzad pa / /
chos sgrags rgya mtsho'i dbyangs la phyag 'tshal lo / /
dngos bshams /
nas /
bsngo / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
rtag tu yang dag lta dang dad ldan cing / /
chos kyi sgra thos byang chub sems kyis phyug /
longs spyod slad du sdig spangs 'byor pa 'phel / /
byams gnas tshe ring chog shes nyid gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
chos sgrags rgya mtsho la sogs rgyal rnams kyi / /
bka' lung nod cing mnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas chos rgya mtsho mchog gi blos rnam par rol pa mngon par mkhyen pa'i rgyal po la phyag 'tshal lo / /
mchod do /
skyabs su @# / /
mchi'o / /
chos kyi blo gros gting dpag dka' ba'i thugs / /
rnam dag chos kyi dbyings la rol mdzad cing / /
shes bya ma lus mngon sum gzigs pa po / /
mngon mkhyen rgyal po khyod la phyag 'tshal lo / /
dngos bshams /
nas /
bsngo / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
g.yengs rnams gnod sems med cing 'tshog chas 'byor / /
ngan song lam ngan zhugs rnams dge bcu thob / /
gzhan dbang gyur rnams rang dbang phun tshogs shing / /
kun kyang tshe ring mtshan thos dge gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
mngon mkhyen rgyal po la sogs rgyal rnams kyi / /
bka' lung nod cing mnyes par byed gyur cig /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas sman gyi bla baiDU r+ya'i 'od kyi rgyal po la phyag 'tshal lo / /
mchod do /
skyabs su mchi'o / /
thugs rjes kun la snyoms pa'i bcom ldan 'das / /
mtshan tsam thos pas ngan 'gro'i sdug bsngal sel / /
dug gsum nad sel sangs rgyas sman gyi bla / /
baiDU r+ya'i 'od la phyag 'tshal lo / /
dngos bshams /
nas /
bsngo / /
rgyal ba'i mtshan thos dran brjod phyag mchod mthus / /
bdag cag la sogs sems can gang dang gang / /
mtshan dpes mdzes shing 'gro kun bdag 'drar gyur / /
'od kyis mun sel shes rab thabs mkhas kyis / /
longs spyod mi zad lam log dman mos rnams / /
theg chen lam zhugs sdom pas mdzes gyur cig /
tshul 'chal gdung bral dbang po kun tshang zhing / /
nad med yo byad 'phel zhing bud med kyi / /
dngos pos skyo rnams rtag tu skyes dbang ldan / /
bdud zhags lta ba ngan las grol gyur cing / /
rgyal pos mnar rnams bde zhing bkres pa'i rgyus / /
sdig pas 'tsho rnams chos 'byor zas kyis tshims / /
tsha grang ngal zhi bsam pa yongs rdzogs shing / /
'phags pa dgyes pa'i tshul ldan grol gyur cig /
'di nas shi 'phos gyur tshe sangs rgyas kyi / /
zhing der padmo las skyes yon tan rdzogs / /
sman pa'i rgyal po la sogs rgyal rnams kyi / /
bka' lung nod cing mnyes par byed gyur cig /
ston pa bcom ldan 'das de bzhin gshegs pa dgra bcom pa yang dag par rdzogs pa'i sangs rgyas dpal rgyal ba shAkya thub pa la phyag 'tshal lo / /
mchod do /
skyabs su mchi'o / /
thabs mkhas thugs rjes shAkya'i rigs 'khrungs shing / /
gzhan gyis mi thub bdud kyi dpung 'joms pa / /
gser gyi lhun po lta bur brjid pa'i sku / /
shAkya'i rgyal po de la phyag 'tshal lo / /
dngos bshams /
nas /
bsngo / /
ston pa mchog des mdo sde'i cho ga las / /
ji ltar gsungs pa'i phan yon ma lus pa / /
bdag cag mgon med 'gro ba mtha' dag @# / /
gis| |deng 'dir 'phral du thob par byin gyis rlobs / /
ma rig mun sel sgron me mchog /
sdug bsngal nad sel sman gyi phul / /
dam chos dkon mchog thams cad la / /
phyag 'tshal mchod cing skyabs su mchi / /
dngos bshams /
nas /
bsngo / /
dam chos dkon mchog bden pa'i byin rlabs kyis / /
bdag sogs deng nas tshe rabs thams cad du / /
rgyal ba kun gyi dam chos ma lus pa / /
rgyal ba'i dgongs pa ji bzhin 'grub gyur cig /
'jam dpal skyabs grol phyag na rdo rje sogs / /
bde gshegs sras po sum khri drug stong gis / /
rgyal ba'i thugs dam bskul zhing gleng bslangs nas / /
mdo sde'i phan yon ji skad gsungs pa rnams / /
deng 'dir bdag la mngon du 'gyur bar mdzod / /
'jig rten skyong ba sde dpon bcas pas kyang / /
sngon tshe ston pa'i spyan sngar zhal bzhes bzhin / /
dgra dang gnod pa nad rims bzlog pa dang / /
'thab rtsod kun zhi lus sems bde ba rgyas / /
longs spyod dbang phyug nor 'bru tshe 'phel zhing / /
bsams pa'i don rnams yid bzhin 'grub pa dang / /
rtag tu bsrung skyob g.yel ba med par mdzod / /
de nas /
oM na mo b+ha ga wa te| b+hai Sha dzye gu ru baiDU r+ya pra b+ha rA dzA ya /
ta thA ga tA ya /
ar+ha te saM mya ka saM bud+d+hA ya /
tadya thA /
oM b+hai Sha dzye b+hai Sha dzye /
mahA b+hai Sha dzye b+hai Sha dzye /
rA dza sa mung+ga te swAhA /
zhes gzungs ring ngam /
yang na /
tadya thA /
oM b+hai Sha dzye b+hai Sha dzye /
mahA b+hai Sha dzye b+hai Sha dzye /
rA dza sa mung+ga te swAhA /
zhes gzungs thung ci mang bzla bar bya'o / /
mjug tu gtang rag gi mchod pa mdor bsdus byas te bzod par gsol /
rten yod na brtan bzhugs dang /
med na gzhan du gshegs shing| shis pa brjod do / /
smras pa /
nyon mongs dug lnga'i gdon gyis myos pa yi / /
mgon med lnga brgya tha ma'i 'gro rnams la / /
thugs rjes dgongs nas shAkya'i gtso bo des / /
snyigs ma'i rgyal ba bdun gyi thugs rje bskul / /
phan bde'i 'byung gnas mdo sde'i cho ga gsungs / /
thams cad mkhyen pa dpal ldan zhi ba 'tshos / /
mdo chog dbang gi rgyal po'i do shal spel / /
de nyid snying po'i yang snying yid bzhin nor / /
gang 'di deng dus rnam par g.yengs ldan pa / /
dad ldan 'ga' yi don du kho bos bkod / /
'dis mtshon rnam dkar dge bas bdag gzhan kun / /
bde gshegs brgyad kyis dgyes bzhin 'dzin gyur cig /
ces pa 'di yang /
deng sang gi skye bo 'ga' la phan gdags par 'dod pa'i bsam pas /
chos smra ba blo bzang chos kyi rgyal mtshan gyis /
chos grwa chen po bkra shis lhun po'i gzims khang du sbyar ba'o / /
mang+ga laM / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba mang+ga laM / / / /
