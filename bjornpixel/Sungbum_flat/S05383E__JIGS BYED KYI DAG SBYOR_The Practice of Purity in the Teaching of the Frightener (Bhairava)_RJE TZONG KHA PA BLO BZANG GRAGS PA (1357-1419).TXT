@# / /
'jigs byed kyi dag sbyar bzhugs so / /
@## / /
gshin rje gshed kyi rtog bdun la med kyang /
rtsa rgyud rgyas pa mkha' 'gro ma'i phyag tu yod pa rnams la /
phyi nang gzhan gsum sbyor tshul bzhugs pa de /
rnal 'byor gyi dbang phyug grub chen lA li ta badzras / /
gshin rje gshed kyi sgrub thabs su 'dod pa'i don /
'jigs byed dpa' bo gcig pa la yang rdzogs rim smin byed yongs su rdzogs pa'i rgyur 'gyur na /
dkyil 'khor yongs rdzogs bsgom pa lta smos kyang ci dgos /
de la dpa' gcig zhal dgu phyag so bzhi zhabs bcu drug pa 'di la /
grub chen gyis phyi nang gzhan gsum sbyor tshul ni /
rdo rje 'jigs byed zhe dgu ma'i sgrub thabs slob dpon lA li ta badzras dag pa mdzad pa las /
dam pa'i don du rnam dag pa'i / /
dus ni dpa' bo chen po'i gzugs / /
zhal brgyad thun tshod brgyad yin te / /
zhal dgu thun tshod spyi yin no / /
zhes gsungs pa'i don /
spyir dus dag pa ni lha'i gzugs so / /
dus la thun tshod brgyad dang /
de la rjes su 'gro ba'i thun tshod spyi gcig dang /
dgu yod pa de dag pa'i cha nas zhal dgu /
dam pa'i don du de rnams zhal dgu /
dam pa'i don du de rnams dag tshul ni / /
rang gi skye ba snga phyi sogs kyi dus kyi mthar gtugs pa las rlung gi rgyu ba yin pas /
rtsa ba'i rlung dkyil bzhi nyin mtshan gyi bye brag gis brgyad brgyad @# / /
dang /
dgu rags pa'i don du dag pa ye shes kyi rlung gi rang gzugs shar ba'i zhal dgu /
dkyil 'khor re re la 'khor gyi tshul du bzhi sngar ltar dgu dag pa'i dag cha nas kyang zhal dgu srid pa'i 'khor lo rlung gi rgyu ba bcad pas dpa'o / /
de nas /
phyag dang r+wa gnyis zla ba dang / /
zla ba phyed pa yang dag sbyor / /
zhes pa ni /
phyag so bzhi dang r+wa gnyis dang so drug ni /
phyi rol du zla ba bcu gnyis /
yar ngo'i zla ba phyed dang /
mar ngo'i zla ba phyed de so drug dag pas so / /
phyi rol du de ltar yod pa ltar /
nang du khams kyi rgyu ba bcu gnyis /
khams dkar po 'phel ba bcu gnyis /
'grib pa bcu gnyis te /
so drug gi rgyu ba dbu mar dag pa'i cha nas kyang /
r+wa gnyis dang bcas te so drug go /
yang phyi rol du lo gcig la zla ba bcu gnyis /
nyi ma lho bgrod kyi dus zla ba drug /
zla ba phyed pa bcu gnyis dang bco brgyad do / /
phyi rol du zhag re la chu tshod drug cu bsags pas /
lo gcig la chu tshod nyi khri chig stong 'ong ba bzhin du /
thun phyed ra la dbugs brgya re bsags pas zhal gcig la stong drug brgya'o / /
nyi ma byang bgrod la zla ba drug /
zla ba phyed pa bcu gnyis dang bco brgyad do / /
nang gi lte bar rtsa 'khor lnga yod pa'i bar gyi gcig la g.yas kyi rtsa 'dab drug g.yon gyi rtsa 'dab drug la 'pho chen re re /
de re re la 'pho chen phyed pa re re ste /
g.yas su 'pho chen drug /
'pho chen phyed pa bcu gnyis te bco brgyad do / /
mtshams bzhir rlung mi rgyu bas mi bgrang ngo / /
g.yon du bco brgyad do / /
de dag pa'i cha nas g.yas kyi phyag bcu bdun te /
r+wa gcig dang bco brgyad do / /
g.yon du'ang de ltar bco brgyad do / /
don dam pa'i dag tshul ni g.yas kyi rlung rnams ro ma dang /
g.yon gyi rlung rnams rkyang mar rgyu ba bcad nas dbu mar dag pas /
phyag dang r+wa bco brgyad tshan pa gnyis so / /
de nas yang /
bzhon pa bcu drug dus dang ni / /
zla ba yi ni zhag tu shes / /
zhes pa la /
dus kyi skad dod ka la zhes pa cha shes pa /
g.yas pas dus te phyi rol tu zla ba'i cha bcu drug /
nang du dkar cha 'phel 'grib kyi cha bcu drug /
lam dus su yas babs mas brtan gyi dga' ba bcu drug gi rten can dkar cha bcu drug /
'bras bu'i dus su de rnam par dag pa spangs pa dang /
lhan skyes bde chen gyi ldog pa cha bcu drug ste /
de rnams dag pa'i bzhon pa srog chags bcu drug go /
de nas /
zhal ni dus kyi rlung 'jug pa oM sku ste /
gnas pa dang /
da lta ba gsung rdo rje AH 'byung ba 'das pa hUM thugs rdo rje /
de yang sku sprul sku /
gsung longs sku /
thugs chos sku /
sngags rnams su gsung longs skur 'jog pa ni /
chos la longs spyod pa'am /
gsung ba sogs gsung yin pas gsung gi rtsa ba rlung yin zhing /
longs sku yang phra ba'i rlung tsam las byang @# / /
chub pa'o / /
phyi rol tu dbyu gu drug cu rtsa bzhi ni /
chu srang so bzhi thun tshed brgyad /
nang du lte ba'i rtsa 'dab drug cu rtsa bzhi /
spyi bo'i so gnyis /
mgrin par bcu drug /
snying ga'i brgyad /
lte ba'i rtsa gnyis kyi nang du rlung rgyu ba'i yun dang /
spyi bo'i rtsa gcig tu rgyu ba'i yun mnyam /
spyi bo'i rtsa gnyis dang /
mgrin pa'i gcig tu rgyu ba'i yun mnyam /
mgrin pa'i gnyis dang snying ga'i rtsa gcig tu rlung rgyu ba'i yun mnyam / /
'jam dpal gyi zhal gyis mtshon pa /
rtsa dbu ma las gyes pa'i zhal brgyad kyis mtshon pa'i rtsa brgyad kyi nang gi thun tshod rlung dang bcas pa dbu mar zhugs pas zhal dgu'o / /
mdor na dbu skra gyen du brdzes pas mtshon pa'i mi gnas pa'i myang 'das /
sku gcer bus mtshon pa'i sgrib gnyis spangs pa /
gdan gyis mtshon pa'i dngos grub brgyad dbang phyug brgyad ldan gyi sku chen po 'di /
phyag mtshan thugs kyis mtshon pa'i bde stong gi ye shes mthar thug pas /
glang lpags kyis mtshon pa'i ma rig pa zad par spangs pa las 'khrungs /
bde stong gi ye shes bskyed pa la /
gong du bshad pa'i zhal phyag sogs kyis mtshon pa'i phyi rol gyi lo zla ba yar ngo mar ngo /
nyin zhag /
chu tshod /
dbyu gu /
thun tshod /
'pho ba /
dbyar dgun sogs thams cad kyi mthar gtugs pa rlung gi dkyil 'khor bzhi /
'pho chen bcu gnyis sogs ro rkyang nas rgyu ba'i rlung /
de la brten pa'i khams dkar dmar gyi 'phel 'grib dang bcas pa thams cad a wa d+hU tIr zhugs gnas thim gsum byas nas /
khams dkar dmar gyi 'du 'phrod byas pa la brten nas bde stong gi ye shes de skye /
de la nang gi rkyen rdo rje bzlas pa /
phyi'i rkyen yod pa'i mtshan ma gyen bsgrengs kyis mtshon pa'i phyag rgya la bsten /
ma he zhal gyis khams gsum gyi srog dbugs sdud pa la /
ma he gdong can yin la /
de la dbang bskur bar mdzad cing /
sa 'og gi 'byung po 'dul ba /
bar gyi srin zhal dmar po ni /
sems can la brtse bas chags pa dang /
zhal nas khrag 'dzag pa ni /
sems can la bde chen gyi lam ston pa /
sa steng mi dang srin po 'dul ba /
steng zhal lha rnams 'dul ba /
de'i zur phud lngas ye shes lnga mtshon pas /
thod skam lnga la dngos su mi sbyor /
ko lpags gyon kyang gcer bu zhas pa 'dems dkris dang bral ba'o / /
man ngag snye ma ru /
sems dpa' gsum brtsegs gzhi dus su /
lus rags pa dang gnyug rlung dang sems so / /
lam dus su rnal 'byor pa'i lus rags pa dang /
dag ma dag sgyu lus dang /
dpe dang don gyi 'od gsal lo / /
'bras dus rim bzhin chos ga sku longs kha sku sprul ka sku gsum mo / /
spyan gsum ni dus gsum dang rnam thar gsum mkhyen pas so / /
zhes de ltar phyi nang gzhan gsum mtshan tshul rgyas par yi ger bkod pa'o / /
rtsa ba'i rgyud rgyas nang bzhugs lA li tas / /
'jigs byed skus mtshon rnam dag dang sbyar ba'i / /
phyi nang gzhan gsum ji ltar mtshon don la / /
dpal ldan bla mas cung @# / /
zad mtshan btab cing / /
rgyas par snyan ngag tshig brgyud lta bur ni / /
mkhas grub chos kyis rgyal por gtad pa las / /
des kyang brjed nyams spang phyir yi ger bkod / /
slar yang shin tu dam pa'i rgya yis btag /
tshul 'di dgongs la dad pa blo ldan gyis / /
gzhan la mi ston shin tu dam par mdzod / /
gal te bstan na bdag la nag chen thug /
de'i phyir cis kyang mi spel dam rgyas gdab / /
mang+g+laM / /
