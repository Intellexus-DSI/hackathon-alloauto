@# / /
rje btsun ma ku ru ku l+le gsang sgrub lha lnga'i sgrub thabs khams gsum dbang du sdud pa'i ye shes lcags kyu zhes bya ba bzhugs so / /
@## / /
shri ku ru ku l+le ya /
rab 'byams rgyal ba'i ngo bo gar gyi dbang / /
'dzum khro'i nyams kyis rol ba rig byed ma'i / /
gdams zab mkha' 'gro'i snying khrag lta bu 'di /
yi ger 'god la chos bdag gnang ba stsol /
de la 'dir rgyud brtags gnyis pa las /
'di nyid sgom pa tsam gyis ni / /
srid pa gsum yang dbang du byed /
ces gsungs pa'i rje btsun ma la phyi nang gsang ba'i sgrub tshul gsum lasm shin tu sgrub myur zhing byin rlabs che ba da yong su grags pa grub mchog Do ma b+hi he ru ka nas brgyud pa'i gsang sgrub lha lnga bsgom par 'dod pas lha 'di'i dbang dang byin rlabs thob cing dam sdom la gnas pa'i sgrub pa pos /
bris sku rab gnas can gyi drung du mchod gtor phyag len bzhin bsham /
rang kha nub tu phyogs ba'am der mos nas stan dmar po la 'khod de skyabs sems rgyud dang 'dres nges pa bya /
de nas /
rang nyid skad cig gis rje btsun mar gsal ba'i @# / /
thugs kar padma dang nyi ma la gnas pa'i hrIH yig gi 'od zer gyis bla ma 'od dpag med dang gtso mos dbu brgyan pa'i ku ru ku l+le lha lnga la sangs rgyas dang byang chub sems dpa'i tshogs kyis bskor ba mdun gyi nam mkhar spyan drangs par bsams la /
na mo gu ru b+h+yaH shri ku ru ku l+le maN+Dal b+h+yaH zhes bla ma dang lha la phyag bya /
oM ku ru ku l+le maN+Da la sa pA ri wa ra ar+g+haM sogs kyis mchod /
rgyun bshags lan gsum /
tshad med bzhi bsgom /
tshogs zhing rnams rang la thim pas rgyud byin gyis brlabs par bsam /
de nas /
oM shU n+ya tA dz+nyA na badzra swa bahA wa atam konya haM /
snang srid thams cad stong pa nyid du gyur /
stong pa'i ngang las pad nyi'i steng du hUM las sna tshogs rdo rje'i lte ba la hUM gis mtshan pa /
de las 'od zer 'phros pas rdo rje'i sa gzhi /
r+wa ba /
dra ba gur dang bcas pa'i phyi rol tu ye shes kyi mi dpung 'bar zhing 'khrugs par gyur /
oM badzra rak+Sha rak+Sha hUM hUM hUM phaT /
ces bsrung 'khor bsgom /
de nas /
bsrung 'khor gyi dbus su paM las padma dmar po 'dab ma bzhi pa'i lte bar ram las nyi ma'i dkyil 'khor gyi steng du dbang phyug chen po dang /
lha mo u ma bsnol ba'i steng du rA hu la nag po r+wa'i mda' gzhu 'dzin pa kha bub tu bskyel ba /
de'i steng du hrIH dmar po las ut+pa la dmar po hrIH sa mtshan pa las 'od zer 'phros /
'phags pa mchod /
sems can la phog pas sems can thams cad rje btsun ma'i skur gyur /
tshur bsdus /
hrIH yig la thim /
de yongs su gyur pa las rang nyid rje btsun ma ku ru ku l+le sku mdog dmar po zhal gcig phyag bzhi ma /
rtsa phyag dang po gnyis kyis ut+pa la dmar po'i mda' ut+pa la dmar po'i gzhu dang sbyar te rna ba g.yas pa'i drung du 'gengs pa /
g.yas 'og mas ut+pa la dmar po'i lcags kyu dang /
g.yon 'og mas ut+pal dmar po'i zhags pa 'dzin pa /
spyan gsum ma /
dbu skra ser po gyen du brdzes pa /
zhal nas hrIH'i sgra sgrogs pa'i bdag nyid can /
mche ba cung zad gtsigs shing /
ljags dril ba /
'dzum khro'i tshul can /
mthong thos dran pas skye dgu'i yid 'phrog cing dbang du sdud pa /
phyag rgya lnga dang ldan zhing /
stag lpags rlon pa'i sham thabs mnabs pa /
zhabs g.yas bskum zhing g.yon brkyangs pa'i gar stabs kyis 'od dmar po dang me dpung 'bar ba'i dbus na bzhugs pa /
phyogs bzhi'i 'dab mar ro'i gdan gyi steng du ha ri ni sa @# / /
las shar du rdo rje mkhar 'gro dkar mo /
lhor rin chen mkha' 'gro ma ser mo /
nub tu padma mkha' 'gro ma dmar mo /
byang du las kyi mkha' 'gro ma ljang gu /
bzhi ga'ang zhal gcig phyag gnyis ma /
g.yas Da ma ru dang /
g.yon thod pa khrag gis gang ba 'dzin pa /
gcer bu /
spyan gsum ma /
ral ba thur du 'phyang ba /
sgeg pa'i nyams can /
gru mo na kha TAM ga 'chang ba /
zhabs g.yon brkyang ba'i gar stabs kyis bzhugs pa /
gtso mo'i spyi bor hrIH las khro rgyal rta mgrin sku mdog dmar po zhal gcig phyag gnyis pa /
g.yas dbyug pa dang /
g.yon sdigs mdzub mdzad pa /
khro bo'i rgyan thams cad kyis brgyan pa'i thugs kar hrIH dbu'i steng na rta mgo ljang gu rta skad 'tsher bas khams gsum dbang du sdud pa /
de'i mdun du rtsa ba'i bla ma kyai rdo rje'i rnam pa can gyis brgyan pa /
rang gi snying gar padma 'dab bzhi'i lte ba dang 'dab ma rnams la hrIH ha ri ni sa las gtso mo mkha' 'gro ma bzhi dang bcas par gyur /
gtso mo'i thugs kar 'dab ma bzhi pa'i lte bar nyi ma'i steng du hrIH rigs bzhi'i mkha' 'gro'i thugs kar ha ri ni sa /
de thams cad kyi spyi bor oM dkar po /
mgrin par AH dmar po /
thugs kar hUM sngon pos mtshan pa /
thugs ka'i hrIH las 'od zer 'phros /
lho phyogs ku ru ku l+le'i phug dang rang bzhin gyi gnas nas rje btsun ma gtso 'khor lnga la sangs rgyas dang byang sems kyis bskor ba spyan drangs /
dzaHhUM baM hoH sa rang la bstim /
slar yang thugs ka'i hrIH las 'od zer 'phros /
dbang gi lha rnams spyan drangs /
pany+tsa ku la sa pA ri wa ra a r+g+haM sogs kyis mchod /
de bzhin gshegs pa thams cad kyis bdag la mngon par dbang bskur du gsol /
zhes gsol ba btab pas /
dbang lha rnams kyis oM badzra b+ha wa a b+hi Shiny+tsa hUM /
zhes gsungs shing bum pa'i chus spyi bo nas dbang bskur /
sku gang /
dri ma dag /
chu'i lhag ma yar lud pa las gtso mo la 'od dpag med dang /
'khor rnams la gtso mo nyid kyis dbu brgyan par gyur /
phyi nang gi mchod pa kyi rdor ltar byin gyis brlabs la /
oM ku ru ku l+le sa pA ri wa ra a r+g+haM nas shap+ta pra tI ts+tsha swAhA'i bar gyis mchod /
mtshan sngags la 'bru gsum btags pas nang mchod 'bul /
thugs ka nas spros pa'i lha mo brgyad kyis mchod par bsams la /
dkar mo ri dwags mtshan ma 'dzin /
nas /
'di rnams kyis ni lha mo mchod / /
'dod chags chen pos rjes chags pa / /
g.yung mos sku la 'khyud pa nyid /
ces lha mo brgyad kyis mchod /
de nas /
me 'gyur mnyam pa'i dang las ma g.yos kyang / /
so sor rtog pas 'gro ba'i don mdzad pa /
dmar pa'i 'od 'phros nyi ma stong gi gzi / /
zhal gcig phyag bzhi ma la phyag 'tshal lo / /
hrIH las byung ba'i lha mo ni / /
kha dog dmar zhing phyag bzhi ma / /
mda' dang gzhu yi lag pa ma / /
lcags kyu 'dzin la phyag 'tshal lo / /
bskal ba'i me ltar 'bar ba'i 'od / /
zhal gcig spyan ni gsum pa ste / /
dbu skra dmar ser gyon du 'bar / /
@# / /
ut+pal 'dzin la phyag 'tshal lo / /
dkyil krung phyed pa'i gar gyis bzhugs / /
gtum po'i khro tshul 'gying bag can / /
thod pa lnga yis dbu la brgyan / /
stag lpags bsnams la phyag 'tshal lo / /
mche gtsigs dmar po mi bzad sku / /
drag chen phyag rgya lnga yis brgyan / /
brgya phyed phreng ba'i do shal can / /
bdud 'joms ma la phyag 'tshal lo / /
a li ka li snyoms 'jug pa'i / /
bde ba rtag dgyes byang chub ma / /
'od dpag med kyis dbu la brgyan / /
gar gyis dgyes la phyag 'tshal lo / /
mda' dang gzhu yis bdud rnams sdigs / /
ut+pal yis dbang du byed / /
lcags kyus nyon mongs 'dam las 'dren / /
bdud dag phyag bzhi ma la 'dud /
ces slob dpon Do ma b+hi he ru kas mdzad pa 'dis bstod /
rang gi snying ga'i hrIH yig dmar po'i mtha' skor du yi ge bcu gnyis pa'i sngags byu ru'i phreng ba lta bu las 'od zer dmar po bsam gyis mi khyab pa 'phros /
snod bcud thams cad la phog pas dbang du gyur /
'od zer rnams tshur bsdus /
snying ga'i hrIH dang sngags phreng la thim pa'i dmigs pa gsal btab bzhin pa'i ngang nas /
spyi bo'i dpa' bo mar byon /
yum dang snyoms par zhugs pas lha thams cad mnyes par bsgom ste /
de la dran pa rtse gcig pas yun ring mnyam par 'jog /
de nas bzlas pa byed pa'i tshe /
rang gi snying ga'i hrIH las 'od 'phros sna bug g.yon nas thon /
rta mgrin gyi shangs bug g.yas nas song ste thugs ka'i hrIH la thim pas thugs rgyud bskul /
slar yang shangs bug g.yon nas thon /
rang gi sna bug g.yas nas zhugs /
snying ga'i hrIH la thim zhing rgyun mi chad par 'khor ba la sems gtang de /
snying ga'i hrIH las 'od zer lcags kyu lta bu 'phros /
dpa' bo rta mgrin dbang du 'dus te des DA ki bzhi bskul /
de rnams las 'od zer lcags kyu lta bus mkha' 'gro ma thams cad dbang du bsdus /
de rnams kyis 'jig rten khams kyi dngos grub thams cad bsdus nas rang la byin /
khyad par bsgrub bya dbang du bsdus par bsams la /
byu ru 'am tsan+dan dmar po'i phreng ba 'dren cing /
oM ku ru ku l+le hrIH ha ri ni sa swAhA /
zhes pa'i yi ge bcu gnyis pa bzlas pa'i skyon drug spangs shing yid gzhan du ma yengs par bzla /
res 'ga' ting nge 'dzin de lta bu'i ngang nas oM ku ru ku l+le hrIH hUM hUM phaT phaT oM AH hUM hri hri hri ha ri ni sa che ge mo hri dzaH a kar+Sha ya hUM dzaH ba su wa shaM ku ru ang+ku sha hri wa shaM ku ru hUM hUM dza dzaH zhes pa'i sngags kyang ci mang bzlas te yig brgyas kha bskang la mchod bstod mdor bsdus bya /
gtor ma 'bul ba la /
phyi nang gi mchod pa mngar gsum dang zas mchog sbyar ba'i gtor ma rnams kyai rdor ltar byin gyis brlabs la /
rang gi snying ga'i hrIH las 'od zer 'phros /
lho phyogs ku ru ku l+le'i phug nas rje btsun ma lha lnga la sangs rgyas byang sems padma mkha' 'gro'i tshogs kyis bskor ba spyan drangs /
padma ka ma la ye stwaM /
zhes gdan 'bul /
lha'i ljags rdo rje'i 'od zer gyi spu gus gtor ma'i bcud drangs te gsol bar bar bsams la /
bad skor sngon du 'gro bas rdo rje thal mo kha phye ba'i mthar se gol tog pa dang bcas /
oM ku ru ku l+le @# / /
hrIH ha ri ni sa swAhA i daM ba liM ta kha kha khA hi khA hi /
lan gsum /
phyi nang gi mchod pa dbul /
tsan dan dmar po'i maN+Dal tshar nyer gcig tsam bya /
de nas /
ma lus rgyal ba'i ye shes klong 'khyil ba / /
'jo sgeg lha mo'i zol la bsten pa gang / /
phyogs kun ngo mtshar gur gum gyis bris par / /
mtha' dag rgyal ba'i yum gyur khyod phyag 'tshal / /
bye ba phrag brgya'i nyi 'od rtse dga' dang / /
rab 'grogs padma rA ga'i lhun po zhig /
srid 'dir khro chags gar gyis rol pa ni /
mdzes sdug dpa' mo'i dbang phyug khyod dang mtshungs / /
zhabs sen ban+du dzi ba'i 'dab phreng rdul / /
khyab 'jug ri sras dang bcas bde byed kyi / /
mgo bor bkod pas bdud sde 'khu ba yi / /
slob ma'i g.yul las rgyal ba'i rgyal mtshan mtho / /
khyod sku skam rlon thod pa'i phreng ba dang / /
stag lpags gsar pas kyang ni rnam mdzes te / /
lha dang mi las 'das pa'i rin chen tshogs / /
rnam mang rgyan gyi phreng ba bcas pas kyang / /
rin chen zhags pa kyo ba'i sbyor ba yis / /
sa gsum dregs ldan 'byung po ma lus dang / /
rna bar bkang ba'i ut+pal nyag phran gyis / /
'jig rten gsum po mtha' dag dbang du mdzad / /
gang gi grib bsil srid gsum ma lus khyab / /
'bras bzang mchog de lag rtser stsol mdzad na / /
'dod rga 'bras bu'i char 'bebs smos ci dgos / /
dpag bsam mchog 'di 'gro 'di'i skal bas rnyed / /
snying nas khyod sku'i snang brnyan mi 'bral ba / /
'di la sku gsum go 'phang mi ring ste / /
bskal mang thugs rje goms pa'i rgyal ba rnams / /
'gro ba'i don sgrub kho na min nam ci / /
dri bral 'od zer stong ldan rta ljang can / /
tsha zer dbyig gi blo gros mar lhung bas / /
chu skyes dmar po'i tshal rab rgyas pa la / /
mtha' dag rkang drug myos pa'i dar dir sgrog /
khyod kyi mtshan dang sngags tsam 'dzin rnams kyang / /
srid 'dir rang byung phyugs bdag mda' lnga pa / /
bde sogs bdag pos mchod na gzhan ci smos / /
bslu med skyabs kyi dam pa khyod phyag 'tshal / /
zhi sogs rab 'byams las dang grub chen brgyad / /
de bzhin dbang phyug brgyad kyi go 'phang yang / /
khyod sku dran pa'i mod la legs stsal nas / /
ma lus 'gro ba'i re ba 'bras ldan mdzod /
ces bstod cing /
bcom ldan 'das ma 'khor dang bcas pas snod bcud thams cad bdag gi dbang du bsdu bar mdzad du gsol /
zhes 'dod don la gsol ba btab /
yig brgya bzod gsol brtan bzhugs nyer bsdu smon lam rnams bya zhing shis brjod kyis mtha' brgyan par bya'o / /
de ltar tshul bzhin nyams su blangs bas mi dang mi min stobs ldan dag dbang du byas te bstan pa'i zhabs 'degs su 'gyur ba dang /
nor longs spyod dbang du byas nas zhen med du bcangs te lam gyi khus yongs su rdzogs pa'i dge sbyor la 'bad pa gal che /
gzhan du na rang kho na'i phyir 'di lta bu'i sgrub pa nyams su len na mngal gyi srin bu sogs su skye bas tshul 'di la bag dang ldan par bya'o / /
'dzam gling khyon langs gser gyis bkang ba las / /
ches cher dga' ba'i grub mchog snying nor 'di / /
kun la spel na rdo rje'i chos srung rnams / /
spel mkhan spel yul snying khrag dges par rol / /
rje btsun ma ku ru ku sle gsang sgrub @# / /
lha lnga'i sgrub thabs khams gsum dbang du sdud ba'i ye shes lcags kyu zhes bya ba 'di ni hal ha g.yon ru nas /
rgyal dbang yab sras /
sa paN sku mched sogs mkhas grub mang po'i zhabs la gtugs nas zab chos kyi bka' drin mnos shing thub bstan rin po che'i zhabs 'degs la gcig tu brtson pa sa skyong mi'i dbang po yel ten jang cung wang yang gsang dpal gyi thugs dam gsal 'debs su /
zhwa sen cod pan 'dzin ba dga' ldan bstan pa'i gsal byed lcang lung ar+ya paN+Di tar grags pas gser 'phyang zhes pa me bya lo'i dbyar gyi dga' mdar la babs pa 'dod 'phel zla ba'i tshes brgyad kyi nyin rab zhi bde ldan dga' tshal nas bris pa dge / / / /
@# / /
khyab bdag rdo rje sems dpa'i ngo bo lcang skya rol ba'i rdo rje ye shes bstan pa'i sgron me dpal bzang po'i gsung 'bum dka' rgya ma'i tho yig gser gyi skud par brgyus pa'i rin chen do shal zhes bya ba bzhugs so / /
@## / /
na mo gu ru b+h+yaH ye shes lnga ldan khyab bdag rdo rje 'chang / /
zhing 'dir bstan pa'i sgron me sbor ba'i slad / /
rig sngags 'chang ba'i dge sbyong tshul 'dzin pa la / /
rje btsun bla ma'i zhabs pad spyi bos bsnyen / /
gang de'i zhal lung srid gsum 'gro ba'i mig /
sngon med legs bshad yid bzhin dbang gi rgyal / /
bdag sogs blo mun sel ba'i 'od brgya pa /
thar 'dod skal bzang 'jug ngogs 'di rmad byung / /
sngon chad yi ge med pa'i snyan brgyud dag /
yi ger bkod 'di snod min 'khyar gyur na / /
ham can bzang brdzus 'ga' yis nga mkhas zhes / /
lung med chos kyis rgyal khams 'gengs ta re / /
de slad snying dang 'dra ba'i gdams pa 'di / /
kun la mi sbyin gsang ba'i dka' rgya yod / /
snod ldan rang gi bstan @## / /
pa 'dzin nges las / /
gzhan gyi rna bar ming tsam mi bsgrag cing / /
snying nas dad kyang bstan pa mi zin na / /
chos rgyun shod la dpe rgyun sba bar byos / /
mang por spel na stobs 'phrog dbang po yis / /
spel yul ston mkhan gnyis la dgongs par rigs /
de yang bdag cag gi 'dren mchog dam pa /
gong ma'i lung gis byams brtses kun gyi spyi bo nas dbang bskur ba'i kun mkhyen bla ma chen por bsngags pa lcang skya rol ba'i rdo rje ye shes bstan pa'i sgron me zhes mtshan tsam gyis kyang srid pa'i gdung ba 'phrog par mdzad pa de nyid kyi gsung 'bum rgya mtsho lta bu bzhugs pa'i nang nas dka' rgya ches dam par gyur pa'i chos tshan glegs bam gyi tho yig ni 'di ltar /
lam zab mo bla ma lha'i rnal 'byor nyams su len tshul snyan brgyud thun mong ma yin pa las tshogs dang bcas pa /
'jam dbyangs nang sgrub dang 'brel ba'i zab lam bla ma'i rnal 'byor thun mong ma yin pa bde chen rgyas pa'i dga' ston /
bla ma dang 'khor lo sdom pa dbyer med kyi rnal 'byor nyams su len tshul dngos grub 'gugs pa'i lcags kyu /
bde mchog lus dkyil dang 'brel ba'i bla ma'i rnal 'byor snyan brgyud ma /
bla ma'i rnal 'byor dang 'brel ba'i rdzogs rim sgom tshul shin tu zab pa /
bde mchog mkha' spyod ma mgon po gsum dang 'brel ba'i bla ma'i rnal 'byor zung 'jug bgrod pa'i them skas /
bla ma'i rnal 'byor snyan brgyud kyi man ngag gis brgyan pa mdor bsdus /
bla ma'i rnal 'byor 'khrul 'khor dang 'brel ba /
bde mchog lhan skyes kyi bla ma'i rnal 'byor thon 'jigs med rnam rgyal la gnang ba /
grub chen bril bu ba'i lugs kyi 'khor lo sdom pa'i lus dkyil gyi dmar khrid zhal shes bde chen gsal ba'i sgron me /
bde mchog lu i pa'i lugs kyi rim gnyis kyi gnad thun mong ma yin pa /
zab lam gtum mo'i gdams pa nyams su len pa'i khrid yig bde ba chen po'i rgya mtsho /
rdzogs rim la nye bar mkho ba'i gtum mo sgom tshul /
bde mchog gi rgyud las gsungs pa'i rtsa dbu ma'i nang rlung sgom tshul d+hu d+hi gsang thig gi phreng ba /
rgyud kyi rgyal po brtag pa gnyis pa m+las gsungs pa'i rdo rje glu'i @# / /
rnam par bshad pa mkha' 'gro'i zhal lung gsang ba'i mdzod /
rdo rje glu'i 'grel pa'i zur rgyan rnam bzhi /
bde mchog dkar po'i tshe sgrub thun mong ma yin pa /
bde mchog yab yum la brten pa'i 'pho ba mkha' spyod bgrod pa'i bde lam /
rje btsun rdo rje rnal 'byor ma'i bsnyen sgrub kyi rim pa gsal bar bshad pa gsang chen bcud kyi thig le /
shin tu gsang ba'i mgur dbyangs rdo rje mkha' 'gro ma rnams kyi snying gi thig le bskul ba'i sgra dbyangs /
'chi med rdo rje lha mo'i sgo nas tshe sgrub bya tshul 'chi med bdud rtsi'i rgya mtsho /
rtsa sngags kyi nges don zab mo lam gyi rim par bsgrigs pa /
yab kyi rtsa sngags kyi don 'grel paN chen blo bzang chos rgyan gyi zur rgyan /
yab yum gyi snying po nye snying go cha'i sngags kyi 'grel pa /
gnyid mo che'i rmi lam gyi rol mtshor shar ba'i bstan bcos ngo mtshar zla ba'i gzugs brnyan /
rtsa rlung thig le'i rnam bzhag /
dus 'khor lugs kyi rtsa rlung thig le'i rnam bzhag /
lha gang la'ang sbyar chog pa'i tshe sgrub rgyun 'khyer mdor bsdus tshe srog brtan byed rdo rje'i go cha /
dpal rdo rje 'jigs byed kyi bdag 'jug rgyun gyi rnal 'byor bya tshul mdor bsdus dngos grub 'gugs pa'i lcags kyu /
dpal rdo rje 'jigs byed dang gtsug tor 'khor sgyur la brten pa'i sbyin sreg gi cho ga bskal ba'i me lce bskyod pa'i tsha zer /
las bzhi sbyin sreg gi man ngag thun mong ma yin pa /
bla ma mgon po snying zhugs dang 'brel ba'i bla ma'i rnal 'byor /
bla ma mgon po dbyer med la gsol ba 'debs pa dngos grub 'gug pa'i lcags kyu /
mgon po phyag drug pa la bstod cing 'phrin las bcol ba'i rab tu byed pa bdud las rnam par rgyal ba'i ru mtshon /
dpal myur mdzad ye shes kyi mgon po phyag drug pa'i bsnyen sgrub las gsum gyi rnam bzhag dgra bgegs srog gi snying 'byin /
tshe bdag mgon po'i tshe sgrub yid bzhin dbang rgyal /
dam can chos kyi rgyal po'i bsnyen sgrub las gsum gyi rnam bzhag bstan pa bsrung ba'i rdo rje'i ru mtshon /
dam can chos kyi rgyal po la mchod gtor 'bul zhing 'phrin las bcol ba'i tshigs bcad gdong lnga'i sgra dbyangs /
gtor sgrub kyi skabs su mkho ba'i gshin rje gshed dkar ser dmar gsum gyi bstod pa 'phrin bcol dang bcas pa /
dmag zor ma'i zor sgrub thun mong ma yin pa /
rnam sras kyi gtor 'bul rgyas pa shri phes le la gnang ba /
chos skyong lcam sring la ja phud 'bul tshul /
chos skyong spyi bskul rdo rje'i thog 'bebs /
dam can rdor legs kyi gsol mchod 'gor hUM tri dzaH zhes yod pa gsal gsal lhug lhug gdams so zhes pa'i mtha' can rnams so / /
de ltar kun mkhyen bla ma'i zhal gyi lung / /
mdo sngags gnad gsang bsdus pa'i yid bzhin nor / /
mos gus gser gyi skud par legs brgyus pa'i / /
do shal @# / /
mchog 'di skal ldan spyi bo'i rgyan / /
cher rlom 'ga' zhig rnam dag bka' bstan las / /
don med yig hrul sna tshogs brtsis chen byed / /
gleng rmongs phal cher lto gos 'tshol ba'i ched / /
dbu zhabs ma tshang gto mdos dpe mang sdud / /
kho bo kun shes shar po'i mkhas pa zhig /
min yang sngon smon bsod nams bsags rgyab mthus / /
dam pa'i zhabs pad ring du bsten pa las / /
bla ma'i mdzad pa mchog la dad pa thob / /
de lta mod kyi yid 'ong padmo'i tshal / /
'chi med rked phra'i kun spyod ces grags na'ang / /
legs nyes rtog dpyod mi shes lug bong gi /
snying la 'bab pa'i go skabs ga la yod / /
legs bshad 'o ma'i rgya mtsho 'di mthong tshe / /
gzur gnas skyed mo'i tshal la gnas bcas pa'i / /
dpyod ldan mkhas pa 'khor lo'i lag ldan dag /
dga' bas lus ngag rnam 'gyur ni yang brel / /
drin chen pha rgod rol pa'i rdo rje yi / /
sku drin bsam bzhin dad pa'i mchi ma 'khrugs / /
dga' ldan mngon dga' bde ldan mkha' spyod sogs / /
dag zhing gar gnas de ru bdag cag drongs / /
skyabs rje'i gsung la gces par 'dzin pa'i blos / /
chos tshan tho dang go rim ma nor par / /
legs bsgrigs 'dis mtshon rnam dkar gang bgyis pa / /
de kun bla ma mnyes pa'i rgyu ru bsngo /
zhes khyab bdag rdo rje sems dpa'i ngo bo lcang skya rol ba'i rdo rje ye shes bstan pa'i sgron me dpal bzang po'i gsung 'bum dka' rgya ma'i tho yig gser gyi skud par brgyus pa'i rin chen do shal zhes bya ba 'di ni /
glegs bam rin po che 'di nyid rang gi dad rten du gsar du bzhengs skabs /
rje btsun bla ma dmigs pa med pa'i thugs rje chen po dang ldan pa de nyid kyi zhabs rdul spyi bos brten cing /
gsung gi bdud rtsi myang ba'i btsun chung lcang lung ar+ya paN+Di ta ngag gi dbang phyug blo bzang bstan pa'i rgyal mtshan dpal bzang pos /
'jam dbyangs gong sa'i lung gis dge 'phel dga' ldan chos mdzod gling zhes bsngags pa'i gtsug lag khang gi bla brang du bris pa dza yan+tu / / / /
