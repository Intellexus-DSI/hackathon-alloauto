/
@# / /
na mo gu ru many+dzu g+ho ShA ya /
'dir ye shes kyi mgon po beng bsgrub par 'dod pas /
phyi nang gi mchod gtor spyan gzigs rnams legs par bshams shing byin gyis brlabs /
swab+hA was sbyangs /
stong pa'i ngang las padma dang nyi ma dang ro'i gdan gyi steng du /
hUM las tsan+dan gyi beng dmar hUM gis mtshan pa las 'od 'phros /
dgra bgegs gdug pa can thams cad tshar bcad /
tshur 'dus /
phyag mtshan hUM yig dang bcas pa yongs su gyur pa las /
dpal ye shes kyi mgon po sku mdog dmar nag srin po'i gzugs can /
zhal gcig phyag gnyis kyis bstan dgra 'joms pa'i dmag tshogs bye ba 'gyed pa'i sgo gsum dang ldan pa'i tsan+dan gyi beng dku la brten nas 'dzin cing /
phyag g.yon pas 'dod dgu stsol ba'i lcags kyi par bu bsnams pa /
zhal gdangs nas mche ba btsigs shing ljags glog ltar 'khyug pa /
dmar zhing zlum pa'i spyan gsum sdang mig tu bgrad cing /
dbu skra dang sma ra dang smin ma dus @# / /
mtha'i me ltar 'bar ba /
thod bskam lnga'i dbu rgyan dang /
thod rlon lnga bcu'i do shal can /
dar nag gi ber gsol zhing gser gyi ska rags kyis brgyan pa /
zhabs la sag lham nag khra gsol ba /
g.yas bskums shing /
g.yon brkyangs pa'i stabs kyis me dpung rab tu 'bar ba'i klong dkyil na bzhugs pa /
de'i g.yon du dpal ldan lha mo 'dod pa'i khams kyi dbang phyug ma sku mdog mthing nag /
zhal gcig phyag gnyis kyis g.yas khram bam dang /
g.yon zhags pa dang bcas pa'i nad rkyal 'dzin pa /
zhal gdangs nas mche ba gtsigs shing /
spyan gsum dmar zhing 'khrug pa /
snyan g.yas g.yon la seng ge dang dug sbrul gyis brgyan cing /
spyi bo dang lte bar zla nyis mdzes pa /
mi lpags kyi stod g.yogs dang stag gi pags pa'i sham thabs can /
dbu la rma bya'i gdugs phub cing dre'u rkyang ser la chibs pa /
lcam dral de gnyis kyi 'khor du dpal mgon bdun cu /
tshe ring mched lnga /
bstan ma bcu gnyis la sogs pa dam can rgya mtshos bskor ba'i gtso 'khor thams cad kyi spyi bor oM dkar po /
mgrin par AH dmar po /
thugs kar hUM sngon po /
bdag nyid kyi thugs ka'i hUM sngon po'i 'od zer lcags kyu'i rnam pa can gyis dur khrod chen po brgyad nas /
dpal ye shes kyi mgon po beng chen lcam dral 'khor dang bcas pa skad cig gis spyan drangs /
hUM /
sngon tshe rdo rje 'chang dbang gis / /
ji ltar bka' bsgos dam bcas bzhin / /
sangs rgyas bstan pa bsrung ba dang / /
rnal 'byor 'phrin las bsgrub pa'i phyir / /
beng chen lcam dral 'khor dang bcas / /
da lta nyid du gnas 'dir gshegs / /
oM shrI mahA kA la e hye hi dzaH dzaH dzaH hUM baM hoH dam tshig pa dang gnyis su med par gyur /
ka ma la ye stwaM /
'jigs rung srin po'i gzugs 'chang zhing / /
dran pas bar chod kun sel ba / /
legs ldan nag po lcam dral la / /
sgo gsum gus pas phyag 'tshal lo / /
oM shri mahA kA la sa pa ri wA ra ar+g+haM sogs kyis mchod /
oM shrI mahA kA la rak+Sha du beng dzaH sa pa ri wA ra oM AH hUM gis nang mchod phul /
yig brgya bzla /
de nas thugs dam bskang ba ni /
hUM /
chos dbyings bde ba chen po'i rnam rol las / /
byung ba'i mchod sprin nam mkha'i khyon gang ba / /
beng chen lcam dral 'khor bcas spyan lam du / /
'byung zhing rgyas la dgyes pa bskyed gyur cig /
khrag chang mchod yon gser skyems mtsho ltar 'khyil / /
mdzes pa'i me tog sna tshogs char du 'bab / /
brgya phrag spos sna'i dud pa sprin ltar gtibs / /
nyi ltar gsal ba'i sgron me'i tshogs rnams kyis / /
beng chen lcam dral 'khor bcas thugs dam bskang / /
thugs dam bskangs shing 'dod dgu'i @# / /
dngos grub stsol / /
ga bur dri ldan khrag zhag dri chab dang / /
sha rus ro brgya'i zhal zas lhun por spungs / /
sil snyan rol mo'i sgra dbyangs 'brug ltar sgrog /
'dod yon lnga dang rin chen bdun rnams kyis / /
beng chen lcam dral 'khor bcas thugs dam bskang /
thugs dam bskangs shing 'dod dgu'i dngos grub stsol / /
'jigs pa'i ngar sgra sgrog pa'i zhol g.yag dang / /
bai DUr r+wa bzhis mdzes pa'i lug nag dang / /
drag po'i skad sgrog bya nag khyung ltar lding / /
dom ltar 'phyo ba'i khyi nag tshogs rnams kyis / /
beng chen lcam dral 'khor bcas thugs dam bskang / /
thugs dam bskangs shing 'dod dgu'i dngos grub stsol / /
dam rdzas spyan gzigs nam mkha' gang ba dang / /
mthing nag dar gyi cod pan gyis brgyan pa'i / /
sha khrag dmar chen gtor ma ri ltar spungs / /
zag med ye shes bdud rtsir byin brlabs pas / /
beng chen lcam dral 'khor bcas thugs dam bskang / /
thugs dam bskangs shing 'dod dgu'i dngos grub stsol / /
mdor na 'jig rten 'jig rten las 'das pa'i / /
dngos su bshams dang yid kyis sprul pa yi / /
sna tshogs mchod sprin zhing kun gang ba dang / /
phyi nang gsang ba'i rten rdzas dam pa 'dis / /
beng chen lcam dral 'khor bcas thugs dam bskang / /
thugs dam bskangs shing 'dod dgu'i dngos grub stsol / /
de ltar thugs dam bskangs nas /
bzlas pa byed 'dod na /
mgon po'i thugs kar bkod pa'i sngags phreng las 'od zer 'bar /
zhi rgyas dbang drag gi las thogs med du bsgrub par bsams la /
oM shrI mahA kA la rak+Sha du beng dzaH hUM phaT /
ces bzlas la /
yig brgyas lhag chad bskangs /
oM shrI mahA kA la sogs la i daM ba liM ta kha kha khA hi khA hi btags nas gtor ma phul /
phyi nang gi mchod pas mchod /
bstod pas bstod /
mdor bsdu na /
hUM /
chos kyi dbyings las 'ongs pa'i lha / /
rab 'jigs srin po khros pa'i gzugs / /
dmar nag zhal gcig phyag gnyis pa / /
mgon po khyod la bdag bstod do / /
rngams pa'i zhal gdangs mche ba gtsigs / /
dmar zhing 'khrug pa'i spyan gsum gyi / /
sdang mig phyogs bcur g.yo ba yis / /
bstan dgra rtsad gcod khyod la bstod / /
mi bzad bdud kyi dpung 'joms pa'i / /
dmag tshogs 'gyed pa'i sgo gsum dang / /
ldan pa'i beng chen par bu yis / /
phyag gnyis mdzes pa khyod la bstod / /
me dpung rab tu 'bar ba'i dbus / /
padma nyi ma ro steng du / /
brkyangs bskums stabs kyis bzhugs pa yi / /
gtum po khyod la bdag bstod do / /
ye shes mgon po lcam dral gyis / /
rnal 'byor dpon slob 'khor bcas kyi / /
'gal rkyen bar chad kun sel zhing / /
mthun rkyen @# / /
yid bzhin 'grub par mdzod /
ces bka' gdams kyi chos skyong beng lcam dral gyi bskang gso mdor bsdus 'di yang /
rgyud pa slob dpon pa dkon mchog yar 'phel bas nan gyis bskul ba la brten nas /
bka' gdams kyi btsun pa blo bzang chos kyi rgyal mtshan gyis sbyar ba'o / / / /
