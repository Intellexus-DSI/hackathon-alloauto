blo sbyong gyer sgom rdo rje'i glu dbyangs zhes bya ba bzhugs so / /
@# / /
kwa ye pha mar gyur pa'i 'gro ba ma lus drang ba'i phyir / /
bdag la yod pa'i nyon mongs dug lnga gang dag gis / /
sems can rnams kyi dug lnga ma lus drang bar bya / /
'dod chags la sogs med pa'i dge ba gang yod rnams / /
'gro drug sems can rnams la snyoms par brims par bya / /
na tsha la sogs 'bras bur gyur pa'i sdug bsngal gyis / /
de dang rigs mthun sdug bsngal mo lus drang bar bya / /
na tsha la sogs med pa'i phan bde gang yin de / /
'gro drug sems can rnams la rtag tu brims par bya / /
de ltar byas na rang nyid 'khor ba'i rgya mtsho 'dir / /
skad cig tsam yang 'khyams pa'i go skabs ga la srid / /
'on kyang ji srid byang chub ma thob bar / /
myong gyur nyon mongs rgyu 'bras ji snyed pa / /
thams cad skye ba 'di la yongs su rdzogs par bya /
de yang da lo'i zla ba 'di la drang bar bya / /
de yang de ring da lta nyid du rdzogs byas nas / /
sdug bsngal brang phreng rab chad tsam gcig thabs su bsten / /
blo 'di 'byongs par gyur cig byams pa'i rnal 'byor pa / /
zhes byams snying rje byang chub kyi sems gyer sgom rdo rje'i glu blang ba 'di byams pa'i rnal 'byor pa bdag gis yun du kha bton byas nas /
re zhig chu bo gang gA'i 'gram du thugs rje chen po dang ldan pa'i bcom ldan 'das byams pa lha'i rgyal po'i cha lugs su bzhugs nas byams pa'i rnal 'byor pa byon nas 'di skad gsungs so / /
thos pa tsam gyis ngan 'gro'i sdug bsngal sel ba'i glu / /
bsam pa tsam gyis 'khor ba'i ljan shing bcad pa'i glu / /
bsgom pa tsam gyis byang chub myur du 'byin pa'i glu / /
byams pa snying rje byang chub sems kyi glu 'di mtshar / /
nyon mongs dug lnga dgra bzhin 'joms par rigs na yang / /
khyod kyis 'di ltar na ni rgyud la bsten pa mtshar / /
na tsha sdug bsngal kun nas bzod par dka' na yang / /
khyod kyis 'di ltar na ni ngo mtshar rmad du byung / /
rang don yal bar dor nas gzhan don lhur mdzad de / /
rang don med par 'khor bar 'khyams pa su yi dka' / /
des na rang don bsam pa skad cig ma 'khris par / /
gzhan gyis mi 'dod bdag gis len pa dam pa yin / /
theg pa chen po'i gsung rab mtha' yas yod mod kyang / /
'di ru ma 'dus rdul tsam gang yang yod ma yin / /
de phyir rnal 'byor khyod kyi rdo rje'i glu blangs 'di / /
thos bsam bstan nam sgom pa'am ni bshad kyang rung / /
'jig rten lha dang bcas pa'i skyabs gnas dam pa ste / /
phyogs bcu'i rgyal ba rnams kyi thugs kyi nying khu de / /
khyod kyi blo la shar ba ngo mtshar shin tu che / /
shan tu dgyes pa rdo rje'i glu tshig gi lan du gsungs pa dang /
byams pa'i rnal 'byor pa shin tu nyams dga' zhing tha tshom gyi mdud pa grol nas dpa' bo chen po rdo rje'i g.yul du zhugs so / /
kye ho /
yang 'di ltar nyin lan gsum mtshan lan gsum dus dang gnas skabs dran pa dang /
brjed pa ma mchis par chos 'di blo la sbyangs shing khams so rdo rje'i glu blangs pa dang /
lha dang klu dang gnod sbyin dang /
dri za dang /
lha ma yin dang /
nam mkha' lding dang /
mi'am ci dang /
lto 'phye chen po dang /
sha za dang srin po la sogs pa ma rang gi bu gcig pu la byams pa bzhin gus par dbang du 'dus par 'gyur ro / /
gzhan yang yul gyi rgyal po dang /
blon po dang /
btsun mo dang /
bram ze dang /
khyim bdag dang /
khye'u dang /
bu mo dang /
dmangs rigs la sogs pa thams cad dbang du 'dus te /
dga' bas rjes su 'brangs shing mthong ba dang /
thos pa thams cad kyang byams pa'i rang bzhin du gyur to / /
gzhan yang rta /
glang po che /
ma he spre'u /
'dab chags chu ru skyes /
ri'i sems can gcan gzan gyi tshogs /
tha na grog sbur yan chad 'gro ba rigs drug rang la mi 'jigs shing bag phebs pa ltar rnal 'byor ba'i drung du 'khod par gyur to / /
de ltar rnal 'byor ba'i thugs kyi dgongs pa la bdag gis byams snying rje byang chub kyi sems yid la byas /
tshig kha 'don du byas /
snyan pa rdo rje'i glu blangs pa la brten nas thugs rje chen po dang ldan pa'i bcom ldan 'das byams pas zhal mngon sum du bstan /
dgyes pa'i gsung byung nas the tshom gyi dra ba thams cad bcad /
de la brten nas kho bo'i bzod pa dang brtson 'grus la sogs pa zla ba yar ngo bzhin du 'phel bar gyur /
de'i dbang gis 'di ltar 'gro ba rigs mi mthun pa thams cad kyang mas bu mthong ba bzhin du bdag la kun dga' bar gyur /
de dag gi bzang lan du bcom ldan 'das byams pa la theg pa chen po'i mchod pa phul bar dgongs nas rdo rje'i glu blangs pa ni /
thog med dus nas nye bar 'brel ba yi /
pha mar gyur pa'i sems can ma lus pa / /
byang chub mchog la 'god pa'i yi dam bsam / /
chos 'dis byams pa mgon la mchod pa bgyi / /
de tshe rang don skad cig ma 'khris par / /
gzhan don 'ba' zhig snying la goms par bya / /
'di ni byang chub sgrub pa'i gtso bo yin / /
chos 'dis byams pa mgon la mchod pa bgyi / /
bde sdug btang snyoms tshor ba ci byung yang / /
byang chub sgrub pa'i grogs su dang du blangs / /
bskal pa du mar bsod nams ci sog kyang / /
nyan thos bsdar ma'i chos su ma shor bar / /
chos 'dis byams pa mgon la mchod pa bgyi / /
de tsam zhig tu mi 'dod ci byung yang / /
bzod pa'i go cha cung zad shor ma gyur / /
lhag par drin gyis bskyangs pa'i skye bo yis / /
log sgrub byed kyang 'dzum pa'i bzhin gyis skyong / /
chos 'dis byams pa mgon la mchod pa bgyi / /
sdang ba'i skye bo'i phyogs nas sdig bsags kyang / /
ngan pa'i bsam pa skad cig shor ma gyur / /
snang srid bdud dang lha 'dre dgrar langs kyang /
rang 'dod 'khri ba'i s+b+s+rung skyob byed ma myong / /
chos 'dis byams pa mgon la mchod pa bgyi / /
nges par 'chi ba'i nad kyis btab gyur kyang / /
chos min dag la yid brtan bca' ma myong / /
ser sna goms pa'i 'byor ba chung na yang / /
log pa'i chos la lto gos byed ma myong / /
chos 'dis byams pa mgon la mchod pa bgyi / /
ngan pa'i grogs kyis kun nas bskor na yang / /
gnyen po'i rang tshugs gang yang skyel ma myong / /
mdor na 'gro 'am 'dug gam ci byed kyang / /
ma brtags bya ba gang yang byed ma myong / /
chos 'dis byams pa mgon la mchod pa bgyi / /
de ltar yin mod 'on kyang chos rnams la / /
bden par rtogs pa rdul tsam yod ma myong / /
'di ni byang chub sgrub pa'i gtso bo yin / /
chos 'dis byams pa mgon la mchod pa bgyi / /
de ltar bsgrub pa'i mchod pa dam pa 'dis / /
rnal 'byor bdag gi bsam pa sbyang ba'i phyir / /
byams pa'i dpung gis yon 'di bzhes su gsol / /
bzhes nas blo 'di 'byongs par mdzad du gsol / /
zhes pa'i mchod pa dang /
bar snang la mchod pa'i lha mo lnga dang /
sgra dang 'od la sogs pa yid du 'ong ba'i mchod pa gzhan yang dpag tu med pa'i rnam par gyur to / /
de'i tshe theg pa chen po la blo sbyong pa'i skyes bu dam pa rnams chos 'di ngo mtshar ba'i gnas su rig nas /
'di'i phyogs su dka' ba spyod pa dang /
zhu zhing nyams su len pa yang da dung ma byung mod /
de'i nang nas gnas chen po brgya rtsa brgyad dkyi bdag po /
paN+Ti ta lnga bcu rtsa gnyis kyi gtsug gi nor bu /
chos rgyal drug cu rtsa gnyis kyi mnga' gsol ba'i dpa' bo /
'dul ba 'dzin pa bsam gyis mi khyab pa'i mkhan po /
mdo sde 'dzin pa dpag tu med pa'i bshes gnyen /
mngon pa 'dzin pa mtha' yas pa'i skur gnas /
rig pa 'dzin pa rgya mtsho'i bla ma /
mdor na 'gran zla thams cad dang bral ba'i skyes bu dam pa 'gro ba'i mgon pa a ti sha la gnang nas thugs rje chen po des thugs nyams su bzhes te /
de yang rang don yal bar dor nas gzhan gyi don / /
lhur mdzad de ni bdag gi bla ma lags zhes pa la sogs pa de ltar lags so / /
skyes bu dam pa des rgya bod kyi sa cha la skyes bu dam pa don du gnyer ba rnams la skog khrid du gdams pa' / /
rgyud pa ni byams pa /
byams pa'i rnal 'byor pa /
des jo bo rje la'o / / / /
! byams pa'i rnal 'byor pa la phyag 'tshal lo / /
'khor ba'i gnas su dka' thub bzod / /
skye bo yongs de rang 'dod 'joms / /
mi 'dod 'jiT pas mi rdzi ba / /
dpa' bo rnams la gus btud nas /
bde gshegs lam srol skyong ba'i phyer / /
rgyal po snying stobs chen po ltar / /
gzhan don 'ba' zhig rab bsam nas / /
bdag gzhan nges par brje bar bya / /
de la bdag rgyud rengs pa ngas / /
bcud kyi bdag po dpa' bo la / /
bde gshegs gsung rab dpang bzhag nas / /
yus pa'i tshig gis gdams 'di zhu / /
e ma dpa' bo snying rje can / /
bdag gis chags pa'i gnas rnams spangs / /
'jigs pa'i lam la dka' ba spyad / /
phyogs las rgyal te drung 'dir sleb / /
da ni nad kyis mnar ba yis / /
log sgrub skye bo bzod pa'i phyir / /
mi gtsang 'khor ba'i 'dam rdzab tu / /
mi phod brdzi ba'i chos gcig zhu / /
rdo rje snying pos lan gsungs pa| |dka' ba spyad nas 'ongs pa la / /
'jigs dang dub pa spangs pa'i phyir / /
blo sbyong sems dpa'i rim pa yod / /
kha phub snod de thos pas bzlog /
zhabs rdol snod de bsam pas grub / /
sbags pa'i snod de bsgoms pas khrus / /
snod kyi skyon spangs bcud 'di longs / /
ka ye thog ma med dus nas / /
da dung bdag rgyud ma thul bas / /
gshis ngan bdud kyi khyang pa nas / /
nyon mongs las kyi pho nya 'khol / /
khyod kyis pha ma ma bsams pas / /
sems can thams cad sdug bsngal kyang / /
da dung bag phebs bde gyur te / /
gnyen po'i go cha mi gon a / /
de ni gyod rdal chen po yin / /
phyin chad bzlog pa'i go ba long / /
bdag rgyud 'gong po ma 'thul na / /
pha ma'i srog la brab bo a / /
rang gi bde skyid 'joms nges a / /
'khor ba'i gting rdo mchi'o a / /
gshis ngan rang mgo ma 'chings na / /
thams cad dgra bor langs gyur te / /
dug mda' snying la zug pa'i tshe / /
nges par phung bar ma chi'o a / /
rang 'dod khyi rkun ma phyung bar / /
gnyen po'i go cha dam gyur kyang / /
nang du phung khrol byung ba'i tshe / /
sman chang dug tu 'char ro a / /
dug lnga'i srog rtsa ma chod par / /
le lo'i blo rgya bskyed gyur kyang / /
tshe thung rlung gis khyer ba'i tshe / /
snying nas 'gyod pa mchis so a / /
de ni bslab bya chen po yin / /
phyin chad sems la brtag zhig 'tshal / /
rnam rtog bdud kyi rgyal po yin / /
gshis ngan las kyi gshin rje yin / /
rang 'dod dug gi sdong po yin / /
skyon 'di sems dang le lo can / /
tshe 'di'i che thabs bslu brid yin / /
srung skyob mang po mgo skor yin / /
lha 'dre mang po brdzun brid yin / /
rnam rtog dgra ru ma langs shing / /
byas pa'i las la zin pa med / /
skyong ba'i 'khor la khrel gzhung med /
bsags pa'i nor la snying po med / /
phung zhig gzhal gyis thob cig a / /
'chi bdag rang gi snying la gnas / /
srog ni rang gis gcod par byed / /
dug chu rang gis 'thung bar byed / /
nges par bdud 'da soms shig a / /
'di ni nyams myong chen po yis / /
bdag gi nyes dmigs bshad pa yin / /
gtam 'di 'jigs par rab bsams nas / /
phyin chad go bar 'tshal lo a / /
nges par snying la bsam pa yi / /
bya byed mang po srog la gzan / /
gang la'ang phan sems ma mchis pas / /
ston chen mang po mi kha sdang / /
pho tshugs gnyen po med pa yis / /
grogs po ngan pa chos la gzan / /
'dod yon sdug kha ma khengs pa'i / /
chos pa'i gzugs brnyan rgyu la gzan / /
byas shes bka' drin mi bzo ba'i / /
khrel med de ni yongs la gzan / /
rang don yal bar ma dor ba'i / /
gzhan don tshig gis bslu'o a / /
