@# / /
mdor bsdus dang po la a tsa la gar+b+has don tshan bdun du byed pa bzhugs so / /
@## / /
mdor bsdus dang po la a tsa la gar+b+has don tshan bdun du byed de /
stong nyid snying rje'i bdag nyid can zhes pa nas /
byang chub sems de la phyag 'tshal /
zhes pa'i bar na rdo rje la phyag 'tshal ba'i nges pa dang /
sprul pa yi ni sku gsung thugs /
zhes pa nas /
bsdus pa'i rgyud la bri bar bya / /
zhes pa'i bar ni rdo rje 'dzin pa la phyag 'tshal ba'i nges pa dang /
rgyal bas gsungs pa'i chogs /
zhes pa nas /
'jig rten gsum gyi bdag po nyid ster 'di ni kun tu ston par byed pa'o / /
zhes pa'i bar ni byang chub sems dpas mdzad pa'i rgya cher 'grel gyi yon tan bsgrags pa'i nges pa dang /
gang zhig phung po la sogs sgrib pa rab bcom zhes pa nas /
bla ma dam pa'i drin las byung ba yin zhes pa'i bar ni /
lam gyi sgrib pa dgag pa'i nges pa dang /
lam zab rin chen 'di ni /
zhes pa nas /
thabs dang shes rab bdag nyid rnal 'byor ro @# / /
zhes pa'i bar ni lam 'phrog pa'i rgyu mtshan bshad pa'i nges pa dang /
snying rje dang ni stong nyid sku / /
zhes pa nas /
de yi shes rab kyis bskul 'grel bshad bdag gis bri / /
zhes pa'i bar ni /
'jigs pa chen po bcu drug gi nye bar 'tshe ba zhi bar byed pa'i nges pa dang /
ka yig las ni rgyu zhi ba zhes pa nas /
'grel bshad 'di ni myur du bri / /
zhes pa'i bar ni phyi dus kyi 'khor lo'i nges pa ste nges pa bdun du bshad do / /
mdor bsdus dang po'i mtshan la bshad sbyar du /
bdud dang bgegs mtha' dag nyams par byed pa mchog tu 'dod pa'i lha dam pa'i lam nges pa'i mdor bsdus chen po zhes bsgyur ro / /
phyag 'tshal ba'i tshig dngos su byung ba lnga'i dang pos rnam shes sgrib bral dang /
gnyis pas 'du byed sgrib bral dang /
gsum pas tshor ba sgrib bral dang /
bzhi pas 'du shes sgrib bral dang /
lnga pas gzugs sgrib bral gyi ye shes brtan par bshad sbyar las byung ngo / /
rang gi lugs ni /
stong nyid snying rje'i bdag nyid can / /
zhes pa nas /
lha'i dbang pos btud pa'i gtso la spyi bos phyag btsal te /
zhes pa'i bar gyis mchod 'dod pa'i lha la mchod par brjod pas dam pa ste /
yang dag pa'i lam nges par byed do / /
de ltar rdo rje rnal 'byor zhes pa nas /
mnyam par bya zhes pa'i bar gyis ni brtsam par dam bcas shing /
brtsams pa'i 'grel pa nyan par bskul bar bstan /
mngon shes med gang zhes pa nas /
'di ni kun tu ston par byed pa'o / /
zhes pa'i bar gyis 'grel pa yang dag dang ltar snang gi dbye ba gnyis bstan /
gang zhig phung po la sogs zhes pa nas /
bla ma dam pa'i drin las byung ba yin /
zhes pa'i bar gyis yang dag pa'i lam las mi gol ba'i thabs bstan /
lam zab rin chen 'di ni zhes pa nas /
'bad pas shin tu legs par bsu bar bya /
zhes pa'i bar gyis lam 'phrog pa'i rgyu spangs nas lam sbed dgos par bstan /
dpa' bo'i rim pa zhes pa nas /
thabs dang shes rab bdag nyid rnal 'byor ro / /
zhes pa'i bar gyis dpa' bo dang bdag byin rlabs kyi rim pa gnyis kyi grangs nges kyi don bstan /
snying rje dang ni stong nyid sku / /
zhes pa nas mun pa thams cad 'joms par 'gyur / /
zhes pa'i bar gyis 'jigs pa bcu drug gi 'tshe ba zhi tshul de bstan te /
bdud dang bgegs mtha' dag nyams par byed pa zhes pa'i don no / /
'dis kyang dam pa'i lam nges par byed do / /
lha klu mi dang zhes pa nas /
'grel bshad 'di ni myur du bri /
zhes pa'i bar gyis 'grel pa brtsam par dam bca' ba'i tshul gzhan gcig bstan te /
don brgyad du bsdu bar bya'o / /
sarba mang+ga laM / / / /

