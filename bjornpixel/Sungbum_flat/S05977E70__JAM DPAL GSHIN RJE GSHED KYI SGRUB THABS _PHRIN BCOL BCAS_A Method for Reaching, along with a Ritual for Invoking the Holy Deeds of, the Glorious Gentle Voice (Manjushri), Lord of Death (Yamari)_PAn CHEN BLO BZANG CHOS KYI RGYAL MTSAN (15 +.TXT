@# / /
shrI many+dzu gu hya badzra b+hai ra wA ya /
bla ma bcom ldan 'das 'jam dpal gshin rje'i gshed bsgrub pa'i tshul ni /
'di'i dbang bskur ba legs par thob cing /
dam tshig dang sdom pa tshul bzhin du bsrung ba'i gang zag gis /
skyabs 'gro sems bskyed sngon du btang nas /
swa b+hA was stong par sbyangs /
stong pa'i ngang las ye shes rang snang las grub pa'i bsrung ba'i 'khor lo yangs shing rgya che ba'i dbus su /
gzhal yas khang gru bzhi sgo bzhi /
rgyan rta babs dang bcas pa /
mtshan nyid thams cad yongs su rdzogs pa'i dbus su sna tshogs padma dang nyi ma'i gdan gyi steng du /
ma he sngon po mgo g.yas phyogs su bstan nas nyal ba /
de'i steng du hUM las gri gug hUM gis mtshan pa yongs su gyur pa las /
rang nyid bcom ldan 'das gshin rje'i gshed sku mdog mthing nag zhal gcig phyag gnyis pa /
ma he rab tu khros pa'i gdong pa can /
r+wa rnon po gnyis dang ldan pa /
zhal gdangs shing mche ba rnon po bzhi gtsigs pa /
spyan gsum dang ldan zhing khro gnyer shin tu bsdus pa /
dbu skra kham ser gyen du brdzes shing /
mi mgo bskam po lnga'i dbu rgyan dang / /
khrag 'dzag pa'i mgo bo rlon pa lnga bcus do shal byas pa /
phyag g.yas gri gug dang g.yon thod khrag thugs kar steng 'og tu byas te 'dzin pa /
gcer bu mi rus kyi 'khor lo dang rna cha la sogs pa rus pa'i rgyan rnams kyis brgyan cing /
bdud dpung thams cad rtsad nas 'byin pa'i stobs dang ldan pa /
ye shes kyi me rab tu 'bar ba'i dbus na zhabs g.yas bskums shing g.yon brkyangs pa'i stabs kyis bzhugs par gyur /
de'i spyi bor padma dang zla ba'i gdan la bla ma kun 'dus kyi ngo bo rje btsun chos kyi rgyal po tsong kha pa zhal gcig phyag gnyis chos 'khor gyi phyag rgyas shes @# / /
rab kyi ral gri dang /
brgyad stong pa'i glegs bam gyis mtshan pa'i ut+palI yu ba nas 'dzin pa /
mtshan dang dpe byad kyis brgyan cing /
zhabs rdo rje'i skyil krung gis bzhugs pa /
de la drin can rtsa brgyud kyi bla ma'i tshogs kyis bskor ba /
rang gi thugs kar nyi ma'i dkyil 'khor la 'jam dpal sku mdog ser po zhal gcig phyag gnyis pa /
g.yas ral gri 'phyar zhing g.yon glegs bam thugs kar 'dzin pa /
mtshan so gnyis dang dpe byad bzang po brgyad cus brgyan pa /
zhabs rdo rje'i skyil mo krung gis bzhugs par gyur /
rang gi spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros pas /
rang bzhin gyi gnas nas bsgoms pa dang 'dra ba'i ye shes pa spyan drangs /
badzra sa ma ya hUM dzaH dzaH hUM baM hoH dam tshig pa dang gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
de bzhin gshegs pa thams cad kyis bdag la mngon par dbang bskur du gsol /
zhes gsol ba btab pas /
de rnams kyis ye shes kyi bdud rtsis gang ba'i bum pa thogs te /
oM sarba ta thA ga ta a b+hi She ka ta sa ma ya shrI AH hUM /
zhes gsung zhing spyi bo nas dbang bskur /
lus gang /
dri ma dag /
chu lhag pa spyi gtsug tu gnas pa yongs su gyur pa las mi bskyod pas dbu brgyan par gyur /
mchod pa bsangs sbyangs byin gyis brlabs nas /
oM ya mAn+ta ka sa pa ri wA ra ar+g+haM pra tI ts+tsha ye swAhA /
nas /
shap+ta'i bar gyis mchod /
oM ya mAn+ta ka sa pa ri wA ra oM AH hUM /
hUM /
'jigs rung gzugs can ma he khros pa'i zhal / /
rngams pa'i nga ros sa gsum g.yo bar byed / /
thugs rje nus pas 'gro drug dbyings su 'dren / /
sku gsum mngon gyur gshin rje'i gshed la 'dud /
rang yi dam du gsal ba'i thugs kar ye shes sems dpa' 'jam dpal gyi thugs kar nyi ma'i gdan la hUM sngon po /
de'i mthar a ra pa tsa na dang /
ya mAn+ta kas bskor ba /
de las 'od zer 'phros /
rgyal ba sras bcas la mnyes pa'i mchod pa phul /
sems can thams cad kyi sdig sgrib sbyangs /
bar gcod dgra bgegs mi mthun pa'i phyogs thams cad /
bya sgro me la bsregs pa bzhin du brlag par gyur /
oM a ra pa tsa na d+hIH oM ya mAn+ta ka hUM phaT /
ces bzlas pa zin pa dang yig brgya ci nus bzla /
thun mtshams su gtor ma 'bul bar 'dod na /
bsangs sbyangs /
stong pa'i ngang las rang gi mdun du ye shes rang snang las grub pa'i bsrung ba'i 'khor lo yangs shing rgya che ba'i zhes pa nas /
thugs kar hUM sngon po /
thugs ka'i hUM las 'od zer 'phros /
bsgoms pa dang 'dra ba'i ye shes pa spyan drangs /
dzaH 'od gsal chos sku'i dbyings nyid las / /
zung 'jug longs spyod rdzogs pa'i sku'i / /
sprul pa @# / /
'jam dpal khro bo'i lha / /
gnas 'dir spyan 'dren gshegs su gsol / /
oM ya mAn+ta ka sa pa ri wA ra maN+Dal e hye hi /
dzaH hUM baM hoH gnyis su med par gyur /
padma ka ma la ye stwaM /
slar yang thugs ka'i hUM las 'od zer 'phros pas dbang gi lha zhes pa nas /
rigs bdag gis rgyas btab /
mchod pa bsangs sbyangs byin gyis brlabs /
nyer spyod tshigs bcad sngags dang spel bas mchod /
'dod yon lnga dang nang mchod phul /
bla ma dang dpal rdo rje 'jigs byed 'khor dang bcas pa'i ljags hUM las skyes pa'i rdo rje rtse gcig pa dmar po 'od kyi sbu gu can du gyur pas gtor ma'i bcud thams cad drangs te gsol bar gyur /
oM ya mAn+ta ka sa pa ri wA ra i daM ba liM ta kha kha khA hi khA hi /
gsum mam bdun gyis phul /
nyer spyod dang nang mchod kyis mchod /
hUM 'jigs rung gzugs can zhes sogs kyis bstod /
bla ma 'jigs byed 'khor bcas kyis / /
mchod sbyin gtor ma 'di bzhes la /
zhes pa nas /
yid la 'dod pa kun 'grub shog /
ces 'phrin las bcol /
long yod na sgos kyi chos skyong la yang gtor ma 'bul /
de nas gtang rag gi mchod bstod bzod gsol rgyas bsdus ci rigs bya /
chad lhag bskangs /
ma rnyed yongs su zhes sogs dang /
khyed kyis sems can don kun sogs nas /
badzra muH mdun bskyed kyi ye shes pa rang gnas su gshegs /
dam tshig pa 'od du zhu nas /
rang yi dam du gsal ba'i thugs kar thim /
bsrung 'khor gzhal yas khang la thim /
gzhal yas khang rang la /
rang ye shes sems dpa' la /
ye shes sems dpa' rang gi thugs ka'i bla ma dang gnyis su med pa'i ting nge 'dzin sems dpa' la thim par gyur /
snod thams cad gzhal yas khang dang /
bcud thams cad dpal rdo rje 'jigs byed kyi rnam rol tu gyur par bsams /
slar yang chu las nya ldang ba'i tshul du 'jigs byed zhal gcig phyag gnyis pa'i skur bzhengs la /
spyod lam thams cad du lha'i nga rgyal la gnas par bya'o / /
bsngo smon shis brjod bya /
rgyal ba kun dngos bla ma gshin rje'i gshed / /
gsang don yid bzhin rgya mtsho chen po las / /
dngos grub gnyis kyi nor bu len 'dod na / /
sgrub thabs gru chen 'di la brten par bya /
zhes pa 'di yang don gnyer can 'ga' zhig gis bskul ba la brten nas /
btsun pa blo bzang chos kyi rgyal mtshan gyis 'phral du sbyar ba'o / / /
hoH 'jigs pa mtha' dag 'jigs mdzad cing / /
khams gsum za bar nus pa yi / /
bcom ldan rdo rje 'jigs byed dang / /
'jig rten 'jig rten las 'das pa'i / /
lha tshogs thams cad dgongs su gsol / /
stobs chen gshin rje'i rgyal po sogs / /
chos skyong bsrung ma thams cad dang / /
snang zhing srid pa'i lha ma srin / /
dregs pa sde brgyad tshogs @# / /
rnams dgongs / /
phan bde'i 'byung gnas sangs rgyas kyi / /
bstan dgra dkon mchog spyi yi dgra /
khyad par rnal 'byor dpon slob la / /
gnod cing 'tshe ba'i dgra bgegs 'di / /
zag med gtor ma'i ngo bor bzhes / /
dam tshig nyams pa'i dgra bgegs rnams / /
dbye dang bskrad dang rmongs par mdzod / /
srog chod snying phyungs nang khrol drongs / /
sha khrag rus pa zhal du gsol / /
gzhan gyi rbod gtong rbad 'dre sogs / /
bsam sbyor ngan pa thams cad bzlog /
dgra bgegs 'byung po'i mthu dang stobs / /
dran pa rdzu 'phrul nyams par gyis / /
rnal 'byor bdag cag 'khor bcas la / /
dbyu gu drug cu rtsa bzhi las / /
byung ba'i bar gcod nad rims dang / /
gdon bgegs ma lus tshar gcod mdzod /
ces pa 'di yang gshin rje'i gshed kyi rnal 'byor pa blo bzang chos kyi rgyal mtshan gyis sbyar ba'o / / / /
