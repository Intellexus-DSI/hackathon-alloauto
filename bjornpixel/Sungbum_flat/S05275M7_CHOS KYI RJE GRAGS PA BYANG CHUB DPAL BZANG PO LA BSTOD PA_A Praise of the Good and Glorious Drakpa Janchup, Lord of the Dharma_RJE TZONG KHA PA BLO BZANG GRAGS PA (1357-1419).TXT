swa sti /
ston zla rgyas pa'i dpal las lhag par mdzes / /
tshangs dbyangs snyan pa'i gdangs kyang zil gyis gnon / /
zab yangs rgya mtsho'i gting las dpag dka' ba / /
dbyangs can lha mo'i sku gsung thugs la 'dud / /
'o ma'i rgya mtshe kun nas 'khyil bar dang mo'i phang phung chas pa'am / /
gangs ri shin tu mtho ba'i tog la zla 'od zhu ba 'bab 'dra yi / /
gang sku yid la dran pa tsam gyis 'gro la spobs pa mchog stsol ba / /
sgra dbyangs lha mo rkang drug ldan de bdag blo'i pad mtshor rol par mdzod / /
gang zhig rgya chen tshogs gnyis rgya mtsho bsrubs pa'i dpal las legs 'khrungs shing / /
mtha' yas yon tan nor bu'i rang bzhin gdul bya lha mang nyer 'tsho'i gzhi / /
rim gnyis nyi zla'i ska rags dang ldan skye dgu'i gling bzhi'i dbus na brjid / /
dpal ldan bla ma lhun po mchog de bsngags la su zhig btang snyoms byed / /
gang gis rab rgyas sde bzhi'i lung dang shin tu mdor bsdus ka ri ka /
ka ma la ltar dag pa'i yid kyis lhur blang chos gos gur kum kha / /
kha dog mdzes pas kun nas klubs pa'i sku ni ban+du dzi bag /
gnas bltas kyang brjid pa ji bzhin 'gro mang dbus na nyam ming / /
nga yi gtsug gi rgyan gyur bla ma mchog des 'gro la dge legs stsol / /
khengs dang dregs pa'i rgod pa gang gis skyed par byed pa'i rgyan rna ca / /
ca co bag med spyod tshul ring du dor ba khyod kyi grags pa'i cha / /
cha shas phyogs rnams kun tu khyab cing dam pas bsngags pa'i shing lo'i ja / /
ja sogs rnam dag 'tsho bas chog shes gyur pa khyod sku bco lnga'i nya / /
nya rgyas rgyu skar khrod na ji bzhin 'phrin las 'od kyis phyogs kun khyab / /
gsung rab zab mo'i de nyid ji bzhin lags par @# / /
'byed la paN+Dita / /
tA res rjes bzung lus can re ba rdzogs par skong la A shwad tha / /
tha dad 'dzin pa nye bar zhi ba khyod thugs zung 'jug tha mi dad / /
da lta khyod sku dul bas gzhan yid rab tu phrogs pa 'di mthong na / /
na tshod song song ring nas dul ba'i drang srong rnams kyang spa bkong 'gyur / /
rmad byung rgyal ba'i rnam thar tshul la sku tshe snga mar legs sbyangs pa / /
pa ra mi ta'i spyod tshul lhur len lus can rjes su 'dzin pa'i pha / /
pha mtha' bral ba zab mo'i mkha' la mkhyen pa'i nyi 'od kyis khyab pa / /
ba mo'i mdangs ltar dkar ba'i thugs rjes 'gro ba kun la snyom pa'i ma / /
ma lus sras bcas rgyal ba'i mkhyen brtse gcig tu bsdus la gus pas 'dud / /
khyod ni le lo'i mtshon gyis mi phigs brtson 'grus mchog gi ka ba tsa / /
tsa ri dang mtshungs gnas 'dir bsgoms nas lus la gnod pa'i grang dang tsha / /
tsha grang sdug bsngal khyad du bsad cing 'gro gdung sel la ka ran dza / /
dza la dregs ldan cher rlom rnams kyang nyid kyi gam na srog chags wa / /
wa skyes du mas bskor yang ri dwags dbang po'i drung na zhum bzhin 'gyur / /
lhar bcas 'gro ba du ma'i rab dang yid kyi bsteng 'og ? skye dgu'i zhwa / /
zhwa bzang tog ltar kun gyis bkur yang mi g.yeng ting 'dzin zas su za / /
za ma nor la sred pa dor zhing rtse gcig zhi gnas lhan ne 'a / /
'a cag 'gro ba'i skyabs gcig tshul khrims dri bzang dang ldan ma la ya / /
ya mtshan du mas mngon par mtho ba khyod la su zhig 'dud mi byed / /
khyod kyi thugs la brkam dang khro ba ji bzhin ri bong mgo na r+wa / /
r+wa yi ming kyang mi dmigs ji bzhin kun nas spangs pa khyod sku la / /
la las reg dang mthong dang thos pa gang yin de yang lus kyi sha /
sha rus gting nas dad pa'i spu long g.yo ba med de sems med sa / /
sa steng 'gran zla bral ba khyod ni 'gro ba'i dpal du brtan gyur cig /
b+ho Ta'i yi ge sum cu'i bya dka' mkhas pa'i dga' skyed gad rgyangs ha / /
ha ha zhes sgrog ngo mtshar gnas 'di ka nas brtsams te tha ma'i a / /
a yig bar du thog tha' tshul gyis rjes khrid rgyan du byas pa 'di / /
'di phyi'i skyabs gyur bla ma mchog gi yon tan cha tsam bsgrag phyir bkod / /
bkod pa'i dge des grags pa'i gzhir gyur byang chub mchog de thob par shog /
ces mi 'phregs pa'i mkhyen rab dang thugs rje gcig tu bsdus pa'i mnga' bdag lha dang bcas pa'i 'gro ba du ma'i dbus na rgyal mtshan gyi rtse mo ltar mngon par mtho ba chos kyi rje grags pa byang chub dpal bzang po'i che ba'i yon tan rgya mtsho lta bu las chu thigs tsam zhig blangs te bya dka' ba'i tshul gyis sbyar ba 'di nyid chos rje de nyid kyi zhabs kyi rdul spyi bos mang du reg pa'i snyan dngags mkhan shar tsong kha pa blo bzang grags pa'i dpal gyis sbyar ba'o / /
