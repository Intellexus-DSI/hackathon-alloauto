@# / /
bde can smon lam bzhugs /
na mo gu ru many+dzu shri ye /
rin chen sa gzhi ri bo ljon shing dang / /
chu mtsho me tog 'dab chags khang bzang sogs / /
yid 'phrog 'byor ldan bde can zhing gi dbus / /
shing dbang zung du khri pad zla dkyil khar / /
rtsa ba'i bla ma 'od dpag med mgon la / /
spyan ras gzigs dang mthu chen thob pa sogs / /
byang sems dge slong tshogs kyis bskor ba la / /
sgo gsum gus pas phyag 'tshal skyabs su mchi / /
dngos bshams yid sprul mchod sprin rgya mtshos mchod / /
sdig ltung kun bshags dge la rjes yi rang / /
chos 'khor bskor bzhin bskal pa rgya mtsho'i bar / /
mya ngan mi 'da' brtan par bzhugs su gsol / /
'dis mtshon rang gzhan tshogs gnyis gcig bsdus mthus / /
'chi tshe gnad gcod dang bral 'od dpag med / /
'khor bcas bsu ba'i bkod pas mdun bdar te / /
zhing mchog bde ba can du 'khrid par shog /
der ni rin chen padma'i ze'u 'bru las / /
bardzus te gzungs spobs mngon shes rdzu 'phrul dang / /
ldan pa'i theg mchog rigs can dbang rnon du / /
skyes nas mgon po'i zhal 'jal gsung thos shog /
gdams pa'i don rnams ji bzhin khong chud de / /
skad cig re re la yang sangs rgyas kyi / /
rab 'byams zhing du thogs med rdzu 'phrul gyis / /
bgrod nas rlabs chen spyod pa rdzogs byed shog /
shugs drag brtse ba chen pos kun bslangs te / /
ma dag zhing du phyin nas sems can la / /
rang dang skal ba ji bzhin chos bstan nas / /
rgyal bas bsngags pa'i lam la 'god par shog /
de tshe mi 'khrugs rgyal dang 'jam pa'i dbyangs / /
spyan ras gzigs dang gsang bdag shAkya'i tog /
sman pa'i rgyal po tshe dpag med mgon ltar / /
gzhan don sgrub la rmad byung mthu ldan shog /
thos bsam sgom pa sgrub pa'i rten mchog la / /
che gsal myur zab blo yi dpal thob nas / /
'chad rtsod rtsom pas rgyal bstan 'dzin pa la / /
blo bzang rgyal ba'i dbang po dang mtshungs shog /
mtshan ldan dag pa'i bshes kyi gdams pa rnams / /
brtson pa chen pos nyams su blangs pa'i mthus / /
rdzogs smin sbyangs gsum mdzad pa mthar phyin te / /
rnam mkhyen rgyal ba'i go 'phang myur thob shog /
shAkya'i dbang po 'dren pa 'od dpag med / /
mi pham 'jam dbyangs gsang bdag spyan ras gzigs / /
bde gshegs 'khor bcas rten 'brel mi bslu ba'i / /
bden pas smon lam 'di dag myur 'grub shog / /
! ces bde ba can gyi zhing du skye ba 'di na nga'i smon tshig 'di lta bu zhig dgos zhes mtshan ldan dam pa'i rang rtags 'chang ba khra tshang sku skye rnam rgyal tshul khrims kyi gsung gis bskul ma mdzad dor /
ban gzugs d+harma b+ha dras sbyar ba'o / /
mang+galaM /
