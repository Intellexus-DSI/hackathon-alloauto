@# / /
na mo lo ke shwa rA ya /
smyung gnas byed par 'dod pas /
snga bar khrus byas /
rten gyi drung du mchod pa rgyas par bshams /
phyag 'tshal /
skyabs 'gro sems bskyed tshad med bzhi bsgom pa sngon du btang nas /
sdom pa blang ba ni /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas rta cang shes lta bu /
glang po chen po /
bya ba byas shing byed pa byas pa /
khud bor ba /
rang gi don rjes su thob pa /
srid par kun tu sbyor ba yongs su zad pa /
yang dag pa'i bka' /
legs par rnam par grol ba'i thugs /
legs par rnam par grol ba'i shes rab can de dag gis /
sems can thams cad kyi don gyi phyir dang /
phan par bya ba'i phyir dang /
grol bar bya ba'i phyir dang /
nad med par bya ba'i phyir dang /
mu ge med par bya ba'i phyir dang /
byang chub kyi phyogs kyi chos rnams yongs su rdzogs par bya ba'i phyir dang /
bla na med pa yang dag par rdzogs pa'i byang chub tu myur du mngon par rdzogs par 'tshang rgya bar bya ba'i phyir /
gso sbyong nges par mdzad pa de bzhin du /
bdag ming 'di zhes bgyi bas kyang /
dus 'di nas bzung ste /
ji srid sang nyi ma ma shar gyi bar du /
sems can thams cad kyi don gyi phyir dang /
zhes @# / /
pa nas /
'tshang rgya bar bya ba'i phyir /
gso sbyong nges par yang dag par blang bar bgyi'o / /
zhes pa lan gsum brjod nas sdom pa blang /
deng nas srog gcod mi bya zhing / /
gzhan gyi nor yang blang mi bya / /
'khrig pa'i chos kyang mi spyad cing / /
brdzun gyi tshig kyang mi smra'o / /
skyon ni mang po nyer bsten pa'i / /
chang ni yongs su spang bar bya / /
khri stan che mtho mi bya zhing / /
de bzhin dus ma yin pa'i zas / /
dri dang phreng ba dang ni rgyan / /
gar dang glu sogs spang bar bya / /
ji ltar dgra bcom rtag tu ni / /
srog gcod la sogs mi byed ltar / /
de bzhin srog gcod la sogs spang / /
bla med byang chub myur thob shog /
sdug bsngal mang dkrugs sems can rnams / /
srid pa'i mtsho las sgrol bar shog /
ces bslab pa brjod pa lan cig brjod /
oM a mo g+ha shI la /
saM b+ha ra /
b+ha ra b+ha ra /
mahA shud+d+ha satwa /
padma bi b+hU Shi ta /
b+hu dza d+ha ra d+ha ra /
sa man+ta a ba lo ki te hUM phaT swAhA /
zhes tshul khrims rnam dag gi gzungs nyer gcig gdon /
de nas swa b+hA was bdag mdun bum gsum stong par sbyangs /
dbyings rig dbyer med rang bzhin stong pa'i ngang / /
bdag mdun bum gnas pad dkar zla steng du / /
hrIH dkar padma las byung spyan ras gzigs / /
rtsa ba'i zhal dkar g.yas ljang g.yon pa dmar /
de steng dbus ljang g.yas dmar g.yon dkar po / /
de steng dbus dmar g.yas dkar g.yon ljang zhal / /
steng du khro zhal mthing ga de'i spyi bor / /
'od dpag med pa'i zhal mdzes rtsa phyag gnyis / /
thugs kar thal sbyar de 'og shel phreng dang / /
chu skyes gsum las 'khor lo mda' gzhu 'dzin / /
bzhi pas mchog sbyin ril ba spyi blugs bsnams / /
lhag ma dgu brgya dgu bcu rtsa gnyis po / /
mchog sbyin phyag rgya phyag gi mthil rnams la / /
'gro la gzigs pa'i spyan mnga' rin chen gyi / /
rgyan mdzes lhab lhub dar gyi na bza' can / /
mtshan dpe'i dpal 'bar longs spyod rdzogs pa'i sku / /
zhabs gnyis bsnyams bzhengs rtsa brgyud bla mar bcas / /
zhi khro rab 'byams kyis bskor gnas gsum du / /
yi ge gsum mtshan hrIH yig 'od zer gyis / /
rang bzhin gnas nas bla ma spyan ras gzigs / /
'khor bcas spyan drangs gnyis su med par gyur / /
dbang bskur 'od dpag med pas dbu la brgyan /
de nas yan lag bdun pa rgyas bsdus ci rigs bya zhing /
phyag dang bcas pa bstod nyer gcig gis bstod /
bdag mdun gyi lha'i thugs ka'i sngags phreng las 'od zer spro bsdu dang /
bum pa'i lha las bdud rtsi babs pas bum pa gang bar bsams la /
na mo rat+na tra yA ya /
na ma Ar+ya dz+nyA na sA ga ra bai ro tsa na byU ha rA dzA ya /
ta thA ga tA ya /
na maH sarba ta thA ga te b+h+yaH ar+had b+h+yaH samya k+saM bud+d+he b+h+yaH na ma Ar+ya a ba lo ki te shwa rA ya /
bo d+hi satwA ya /
mahA satwA ya /
mahA satwA ya /
mahA kA ru Ni kA ya /
tadya thA /
oM d+ha ra d+ha ra /
d+hi ri d+hi ri /
d+hu ru d+hu ru /
iT+Te baT+Te /
tsa le tsa le /
pra tsa le pra tsa le /
@# / /
ku su me ku su ma ba re /
i li mi li /
tsi ti dzwa la ma pa na ya swAhA /
zhes pa dang /
ma Ni sogs gang mang bzla /
gtor ma 'bul bar 'dod na'ang rgyud sde 'og ma bzhin du 'bul /
mjug tu dge ba rdzogs byang du bsngo /
gzhan yang bsngo ba smon lam bkra shis sogs skabs dang bstun nas bya /
'di ltar nyams su blangs na phan yon shin tu che /
tshul 'di yang dge slong blo bzang chos kyi rgyal mtshan gyis smras pa'o / / / /
