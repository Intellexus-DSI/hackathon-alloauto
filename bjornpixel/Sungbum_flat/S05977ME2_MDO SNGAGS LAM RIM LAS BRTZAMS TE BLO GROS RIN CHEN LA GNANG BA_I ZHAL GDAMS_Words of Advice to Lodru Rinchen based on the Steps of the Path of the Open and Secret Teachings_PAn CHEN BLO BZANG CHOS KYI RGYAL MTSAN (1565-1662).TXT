@# / /
na mo gu ru bud+d+ha dz+nyA nA ya /
blo bzang mkhyen brtse'i me tog phreng mdzes ni / /
grags pa'i dri bsung phyogs bcur 'phro ba can / /
snyigs dus rgyal ba gnyis pa blo bzang grags / /
yab rje dam pa'i zhabs la phyag bgyid do / /
mi bzad snyigs ma bdo ba'i dus 'di 'drar / /
bdag ltas gzhan la gros 'debs dka' mod kyang / /
blo dang ldan pas yang yang bskul ba'i ngor / /
rnam dpyod mgrin pa gzengs te 'di skad smra / /
sngon bsags rnam dkar steng gis 'phangs pa yi / /
shin tu rnyed dka' nor bu rin chen ltar / /
dal ba'i rten bzang 'di 'dra rnyed pa'i dus / /
yang dag snying po len par ma byas na / /
rin chen gling du song ba'i ded dpon dag /
sgren mo lag pa stong par rang khyim du / /
'jug par byed pa'ang rmongs par 'dzin byed na / /
'di bas rmongs par gyur pa gzhan na gang / /
lam gyi rten du bsngags pa'i rten thob nas / /
brgya phrag dka' bas go 'phang mchog brnyes pa'i / /
dam pa'i rnam thar rjes su ma sgrub par / /
tshe 'di'i rnyed bkur 'dod pa'i dbang song ba / /
de dag mi yi sha tshugs dud 'gro'i phul / /
'di na blun por blta ba'i skye bo 'ga' / /
rang nyid bde ba'i thabs la cher brtson na / /
blo ldan rnams kyis gtan gyi bde ba la / /
'dod dgur spyod phyir mi brtson smyon pa rang / /
phan bde'i 'byung gnas rgyal ba'i bstan pa la / /
zhugs par rlom nas ngur smrig gos gyon yang / /
chags sdang ngan pa'i zhags pas yid bcings pas / /
gser gyi dong tser gnas pa'i sbur ma bzhin / /
rab rno spu gri'i sor chags sbrang rtsi la / /
byis pa ro 'dzin myul bar byed pa bzhin / /
mnog chung nyes pa kun gyi gzhir gyur pa / /
'dod pa'i bde la chags pa ring du dor / /
snyigs dus 'gro ba'i tshe la @# / /
long med pas / /
mgo la me shor gzhil 'dra'i brtson 'grus kyis / /
rnam dag lam bzang bsgrub par ma byas na / /
nges par 'ong nges ? 'chi ba'i dgra bo yin / /
skye dgu'i srog ni ri gzar 'bab chu ltar / /
skad cig tsam yang mi sdod myur du 'gro / /
lang tsho'i dpal yang nam mkha'i 'ja' lta bur / /
mtshar yang yud tsam zhig gis yal nas 'gro / /
dge legs yon tan snang ba bskyed pa'i sgo / /
rgyal ba'i bstan pa nam mkha'i nor bu yang / /
nag po'i chu 'dzin 'thug pos thub nye bas / /
chu dang dral ba'i pad mo bzhin du gyur / /
da ni nges par ring yang lo brgya'i mthar / /
bshul ring bar do'i 'phrang der bgrod pa la / /
'jigs bral gdeng dang ldan par ma byas na / /
kye ma de'i tshe khyod kyis ji ltar bya / /
grogs dang mdza' bshes la sogs du ma zhig /
'chi bdag mche ba'i phrag tu son mthong yang / /
'chi snyam med par tshe 'di'i 'dun gros mkhan / /
gzhan dag dud 'gro'i rnam thar rang la sdig /
dge la bkol du yod pa'i dus 'di ru / /
don med 'jig rten bya bas g.yeng byed na / /
nam zhig 'chi ba'i mtshan ma mthong ba'i tshe / /
'gyod kyang 'phyis nas thal lo ngang ring po / /
cung zad tsam yang 'bral bar mi phod pa / /
shin tu brtse ba'i gnyen bshes tshogs rnams kyang / /
dor nas rang nyid gcig pur 'gro dgos na / /
zang zing nor rdzas tshogs lta smos ci dgos / /
'jigs rung dpa' ba'i gshin rjes mdun nas bsus / /
nyon mongs las rlung drag pos rgyab nas ded / /
grogs med 'jig rten pha rol 'gro ba'i tshe / /
phyi bzhin 'brang ba dkar gnag las su nges / /
'di na zhag 'ga' tsam yang tsha grang gi /
sdug bsngal shin tu chung ba'ang mi bzod na / /
dpag med kal par sdig pa'i 'bras bu dag /
myong na bzod glags med par shes bzhin du / /
bag med le lo snyoms las gnyid la sogs / /
ngan song bsgrub pa'i thabs kyis 'da' ba 'di / /
gang dag yun ring 'tsho ba'i thabs kyi phyir / /
btsan dug rnon po'i kha zas bsten pa bzhin / /
'di 'dra'i ngang tshul legs par rtogs gyur nas / /
blang dor tshul bzhin sgrub par mi byed par / /
ne tso'i kha ton bzhin du spyod byed na / /
rang gis rang nyid bslus par gdon mi za / /
phyin chad bdag la phan par dgongs lags na / /
shAkya'i rgyal po'i mdo dang rgyud kun tu / /
mngon mtho nges legs yon tan kun gyi gzhi / /
mtshan nyid ldan pa'i dge ba'i bshes gnyen du / /
legs par gsungs pas tshul bzhin bsten pa gces / /
de yi mthu las rgyal ba gnyis pa mchog /
'jam dpal snying po'i thugs kyi bcud phyung ba / /
grub pa'i dbang po rnams las legs brgyud cing / /
sngon med rgyal ba dgyes pa'i gdams pa'i ster / /
byang chub lam gyi rim pa'i gnad rnams la / /
tshig tsam skyabs su gyur pa ma yin par / /
snying po'i gdams @# / /
pas legs par brgyan byas te / /
nyin mtshan kun tu rtse gcig nyams su long / /
de ltar thun mong lam gyis rgyud sbyangs pas / /
myong ba phul du byung ba skyes pa na / /
sangs rgyas las kyang dkon pa'i gdams pa mchog /
gsang sngags spyod pa'i tshul la gzhol bar bya / /
de ltar 'khrid pa'i dam pa'i bshes gnyen de / /
khyab bdag rdo rje 'chang du shes byas te / /
bsam sbyor bla na med pas legs bsten nas / /
yon tan kun gyi rtsa ba brtan par mdzod / /
gang gi drin gyis bcu drug skye ba la / /
rdo rje 'dzin pa'i go 'phang stsol byed pa / /
rnam dag sku bzhi'i sa bon 'jog byed pa'i / /
dri med dbang bzhi'i bka' drin legs par nod / /
tshul bzhin bsrungs na rdo rje 'chang gi rgyu / /
ma srungs rdo rje'i dmyal bar 'gro ba'i lam / /
dam tshig sdom pa ma lus srog las kyang / /
ches cher gces pa nyid du bsten par 'tshal / /
rgyud sde'i rgya mtsho bsrubs pa las thon pa / /
rim gnyis zab mo'i lam gyi dga' ston de / /
g.yel med rtse gcig nyams su blang byas te / /
chos kyi rgyal po'i go 'phang brnyes par mdzod / /
de ltar smras pa'i rmad byung lam gyi tshogs / /
tshul bzhin bsgrub la bar gcod mi 'byung zhing / /
mthun pa'i rkyen rnams mtha' dag tshogs gyur nas / /
lung rtogs yon tan ma lus rgyas par shog /
ces pa 'di ni dka' bcu 'dzin pa dge ba'i bshes gnyen blo gros rin chen zhes bya bas bskul ba la brten nas /
shAkya'i btsun pa blo bzang chos kyi rgyal mtshan gyis bkra shis lhun po dpal gyi sde chen phyogs thams cad las rnam par rgyal ba'i gling du tshig gi sbyor ba spangs te smras pa'o / / / /
