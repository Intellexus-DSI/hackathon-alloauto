@# / /
chos dbyings ngang las khrag zhag rgya mtsho'i dbus / /
pad nyi baM ro brtsegs pa'i gdan steng du / /
hrIH las byung ba'i dbang chen rta mchog dpal / /
dmar nag zhal gsum phyag drug srin po'i gzugs / /
dbus dmar g.yas dkar g.yon ljang khros pa'i zhal / /
cher gdangs mche ba gtsigs shing ljags dmar g.yo / /
spyan gsum me ltar 'bar zhing khro gnyer bsdus / /
kham ser ral pa'i khrod na rta mgos mdzes /
bskam rlon thod pa sbrul gdug rgyan gyis brgyan / /
phyag drug dang po padma ban dmar gyis / /
mdzes shing yum mchog gis dbang ma la 'khyud / /
bar pa gnyis kyis lcags kyu zhags pa dang / /
tha ma be con ral gri 'bar ba bsnams / /
zhing lpags ko rlon stag lpags sham thabs can / /
zhabs bzhi g.yas bskums g.yon brkyangs tshul gyis bzhugs / /
gsang yum mthing nag zhal gcig phyag gnyis kyis / /
tsit+ta @# / /
thod khrag 'dzin pas yab la 'khyud / /
snyoms par 'jug pa me dpung 'bar ba'i dbus / /
bzhugs pa'i gnas gsum yi ge'i 'od zer gyis / /
ye shes spyan drangs dbyer med brtan par bzhugs / /
dngos grub mchog stsol bar chad kun sel ba'i / /
padma dbang gi lha la phyag 'tshal lo / /
mchod tshogs kun 'bul sdig ltung so sor bshags / /
dge la yi rang chos 'khor bskor ba dang / /
srid mthar bzhugs gsol dge tshogs mchod phyir bsngo / /
dbang chen thugs ka'i sngags phreng 'bar ba las / /
'od zer spro bsdus don gnyis sgrub byed pa / /
ting 'dzin ma yengs rtse gcig bzlas brjod bya / /
hrIH badzra ces sogs bzla /
de ltar bsgrubs pa'i dge tshogs zla zer ltar / /
mchog tu dkar ba ji snyed bsags pa des / /
khro rgyal yang gsang khros pa'i skur gyur nas / /
'gro kun de yi sa la 'god par shog /
ces pa 'di yang rta mgrin yang gsang khros pa la thugs dam byed pa 'ga' res bskul ba la brten nas /
btsun pa blo bzang chos kyi rgyal mtshan gyis dpal ldan 'bras spungs kyi gtsug lag khang du sbyar ba'o / / / /
