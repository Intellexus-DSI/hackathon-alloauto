001a @# / /
mkhan chen chos kyi rgyal po'i gsung 'bum las bde mchog gi tshogs 'khor gyi cho ga bde chen rol pa zhes bya ba bzhugso / /
@## / /
na mo gu ru tsakra saM b+ha rA ya /
'dir 'khor lo sdom pa'i sgo nas tshogs 'khor bya bar 'dod pas /
sdig pa dang ma 'dres ba'i sha chang sogs tshogs rdzas rnams gya nom par bshams /
rnal 'byor pa rnams gral du 'khod nas /
sgrub mchod lta bu sngon du bdag bskyed song ba yin na de kas 'thus shing /
de med na /
skyabs sems dang /
dag pa gsum gyi rnal 'byor sngon du btang nas /
khaN+Da ro his bsang /
swa b+hA was sbyangs /
stong pa'i ngang las snod thams cad b+h+ruM las thar pa chen po'i gzhal yas khang mtshan nyid dang ldan pa dang /
bcud thams cad lha dang lha mo'i @## / /
rang bzhin rnam par dag pa 'ba' zhig tu gyur par bsams la /
nang mchod dang mchod pa rnams byin gyis brlabs /
tshogs rdzas rnams nang mchod ltar dang /
oM ga na tsa? bU dza AHhUM /
zhes lan gsum bzlas te byin gyis brlabs la /
sgrub mchod ma yin par blo bur du byed dgos tshe spyan 'dren pa ni /
hUM| rang bzhin bde ba chen po'i pho brang nas / /
khyab bdag rdo rje 'chang chen nas bzung ste / /
bka' drin gsum ldan rdo rje 'dzin pa'i bar / /
rin chen mu tig 'phreng ba ltar brgyud pa'i / /
rtsa brgyud bla ma yi dam dkon mchog gsum / /
khyad par bde ba mchog gi lha tshogs dang / /
'dzam gling gnas mchog nyi shu rtsa bzhi yi / /
dpa' bo dpa' mo bka' sdod chos skyong dang / /
phyogs skyong zhing skyong dregs pa sde brgyad tshogs / /
gdon bgegs lan chags rigs drug la sogs pa / /
mchod 'os mgron rnams ma lus 'dir sbyon la / /
sna tshogs rnam 'gyur ston cing bzhugs su gsol / /
e hye hi /
padma ka ma la ye stwaM /
oM gu ru tsakra saM b+ha ra sarba bud+d+ha bo d+hi sa twa DA ki ni d+harma pA la sa pa ri wA ra ar+g+haM nas shap+ta pra tIts+tsha hUM swAhA /
zhes mchod nas /
dngos gzhi tshogs mchod bya ba ni /
dbyangs dang bcas /
hUM bde chen kun bzang tshogs kyi mchod pa 'di / /
bka' drin gsum ldan rtsa ba'i bla mar 'bul / /
oM AHhUM /
bde chen zag med bdud rtsis tshim gyur nas / /
e ma ho /
byin rlabs bde chen char ltar 'bab tu gsol / /
bde chen kun bzang tshogs kyi mchod pa 'di / /
brgyud ldan bla ma'i tshogs rnams mnyes phyir 'bul / /
oM AHhUM /
bde chen zag med bdud rtsis tshim gyur nas / /
e ma ho /
rnam thar ji bzhin sgrub par byin gyis rlobs / /
bde chen kun bzang tshogs kyi mchod pa 'di / /
bde ba @# / /
mchog gi lha tshogs mnyes phyir 'bul / /
oM AHhUM /
bde chen zag med bdud rtsis tshim gyur nas / /
e ma ho /
sgrib bral lhan skyes sgrub par byin gyis rlobs / /
bde chen kun bzang tshogs kyi mchod pa 'di / /
yi dam dkyil 'khor lha tshogs rnams la 'bul / /
oM AHhUM /
bde chen zag med bdud rtsis tshim gyur nas /
e ma ho /
mchog dang thun mong dngos grub myur du stsol / /
bde chen kun bzang tshogs kyi mchod pa 'di / /
dkon mchog rin chen rnam gsum mnyes phyir 'bul / /
oM AHhUM /
bde chen zag med bdung rtsis tshim gyur nas / /
e ma ho /
'gro kun srid zhi'i 'jigs las bskyab tu gsol / /
bde chen kun bzang tshogs kyi mchod pa 'di / /
mkha' 'gro chos skyong tshogs rnams mnyes phyir 'bul / /
oM AHhUM /
bde chen zag med bdud rtsis tshim gyur nas / /
e ma ho /
phyi nang 'gal rkyen bar chad zhi bar mdzod / /
bde chen kun bzang tshogs kyi mchod pa 'di| |phyogs skyong zhing skyong sde brgyad rnams la 'bul / /
oM AHhUM /
bde chen zag med bdud rtsis tshim gyur nas / /
e ma ho /
'gal rkyen kun sel mthun rkyen ma lus sgrubs / /
bde chen kun bzang tshogs kyi mchod pa 'di / /
gdon bgegs lan chags rigs drug rnams la 'bul / /
oM AHhUM /
bde chen zag med bdud rtsis tshim gyur nas / /
e ma ho /
thams cad gzigs pa'i go 'phang myur thob shog /
ces dbyangs snyan pos bsngo nas /
las kyi rdo rjes g.yon pas chang dang /
g.yas pas sha bzung nas /
ho| rdo rje 'dzin pa dgongs su gsol / /
'di la the tshom mi bya ste / /
bram ze khyi dang gdol pa phag /
rang bzhin gcig tu dgongs te rol / /
zhes phyag tu phul /
rnal 'byor pas /
hUM nga ni rnam 'dren kun gyi gtso / /
dpal chen he ru ka pa dngos / /
ye shes bdud rtsi mchog 'di ni / /
lha rnams tshim par bya phyir rol / /
zhes brjod nas /
nang gi sbyin sreg gi tshul du longs spyad /
lag mchod bya 'dod na gzhan du shes par bya'o / /
rab tu byung ba rnams chang cud zad myang la /
khyim pa yin na ra ro ma gyur bar 'thung bar bya'o / /
de nas tshogs lhag bsdus te /
nang mchod bran la /
gtor ma ltar byin gyis rlobs la /
rang gi thugs kha'i hUM gi 'od zer gyis dam can zhing skyong tshogs lhag la re ba thams cad spyan drangs /
oM a ka ro mu khaM sarba d+harma NaM a tya @# / /
nut+pan+na twong oM AHhUM /
zhes lan gsum gyis bsngos nas /
bde chen tshogs lhag mchod sprin rgya mtsho 'di / /
dam can lhag la dbang ba rnams la 'bul / /
oM AHhUM /
bde chen zag med bdud rtsis tshim gyur nas / /
e ma ho /
dam chos sgrub pa'i 'gal rkyen kun sel zhing / /
mthun rkyen stongs grogs gnas po bzad por mdzod / /
ces brjod nas /
mgron rnams mi dmigs par rgyas 'debs /
bsngo ba smon lam bkra shis bya'o / /
zhes pa 'di yang dge slong grags rgyan pas bskul ba'i ngor lha'i btsun pa chos kyi rdo rjes sug bris su bgyis pa'o / / / /
bkra shis / /
