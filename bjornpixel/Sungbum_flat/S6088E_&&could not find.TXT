@# / /
dge tshul gyi bslab bya'i sdom tshig bzhugs so / /
@## / /
na mo mu ni in+d+ra ya / /
gang gi bka' bzhin bsgrubs byas na / /
'di phyi'i don rnams ma lus pa / /
bde blag nyid du stsol mdzad pa'i / /
thub pa'i dbang po la phyag 'tshal / /
rnyed dka' dal ba'i rten thob cing / /
rgyal ba'i bstan pa la zhugs nas / /
dge tshul sdom pa thab rnams kyis / /
bsrung ba bsrung ba'i thabs 'ga' zhig /
lung las gsungs pa bzhin du bri / /
legs tshogs rtsa ba zla med pa / /
bla ma mchog la brten byas nas / /
bya ba thams cad zhu khyed cing /
chos mthun bka' las 'da' mi bya / /
dran dang shes bzhin bag yod dang / /
ngo tsha khrel yod ldan pa yis / /
bslab la yid ches dad gus bya / /
so thar bcas mtshams ston pa yi / /
'dul ba'i gzhung la tshul bzhin spyad / /
tshul khrims rnam par dag pa la / /
phan yon bsam las 'das pa dang / /
tshul khrims nyams par gyur na ni / /
mnar med 'gro zhing kun nas phung / /
de phyir phan yon nyes dmigs la / /
nges pa drangs te yang yang bsam / /
mi mthun phyogs rnams ma shes na / /
bslab @# / /
pa bsrung tshul mi shes pas / /
rang gis ji ltar khas blangs las / /
'das pa'i ltung ba 'di lta ste / /
dge slong ltung ba sde lnga po / /
dge tshul rnams la blangs 'das dang / /
lhung med phyogs mthun gsum 'gyur te / /
rtsa ba bzhi dang yan lag drug /
nyams pa rnams gsum dang bcas rnams / /
blangs 'das ltung ba bcu gsum yin / /
'chang gnyis 'bral ba zla 'jog dang / /
dgon pa'i 'bral ba gsog 'jog byed / /
rin chen rag dang me la reg /
spangs zas rko byin len med / /
gsog 'jog za ba nub lhag nyal / /
sa bon 'joms dang 'dun pa bsgyur / /
mi smras 'gro dang ljon shing 'dzeg /
rtswa sngon mi gtsang 'dor ba rnams / /
ltung med phyed dang bco brgyad yin / /
mthun pa kha cig ma gtogs pa / /
rab byung gso sbyong gzhi dang ni / /
dgag dbye dbyar dang ko lpags dang / /
sman dang gos dang sras brkyang dang / /
kau shAm+b+ha dang las kyi gzhi / /
dmar ser can dang gang zag dang / /
spo dang gso sbyong bzhag pa dang / /
gnas mal dang ni rtsad pa dang / /
dge 'dun dbyen te gzhi bcu ? de ltar blangs 'das ltung med dang / /
bdun / /
rnam 'byed las gsungs ltung ba rnams / /
phyogs mthun bsdam bya'i nyes pa ste / /
rtags dang slong dang snod dang ni / /
longs spyod phyar g.yer 'dod pa dang / /
gnod pa dang ni gnas pa dang / /
ma gus mi sbyong gzhi bcur 'du / /
slangs 'das ltung ba bcu gsum po / /
dbye na blangs 'das so drug ste / /
mi'am mir chags gsod pa dang / /
srog chags dang bcam chus 'debs dang / /
srog chags dang bcas chur spyod dang / /
bsam bzhin dud 'gro gsong pa dang / /
rin thang tshang ba'i nor rku dang / /
mi tshangs par ni spyod pa dang / /
mi chos bla ma'i rdzun smra dang / /
pham pas skur 'debs gzhi med dang / /
pham pas bag tsam skur 'debs dang / /
dge 'dun dbyen ni byed pa dang / /
de 'dra'i rjes su phyogs pa dang / /
bag med spyod pas khyim sun dang / /
shes bzhin rdzun tshig smra ba dang / /
bshes ngor byas zhes skur 'debs dang / /
zhal ta ba la 'phya ba dang / /
zas phyir chos ston zhes smra dang / /
lhag mas dge slong skur 'debs dang / /
khyad gsod tshig gis bslab spong dang / /
tshod mas 'bras chen 'gebs pa dang / /
myos 'gyur khu ba chad 'thung dang / /
dag nas glu dbyangs lan pa dang / /
rkang pas bro gar byed pa dang / /
sna chags rol mo byed pa dang / /
mgul rna sogs la rgyan 'dogs dang / /
bzhin gyi kha dog tshon sgyur dang / /
spos dris lus la @# / /
byug pa dang / /
phreng ba mgo la 'ching ba dang / /
rin chen khri la 'dug pa dang / /
rin chen stan la 'dug pa dang / /
mthon po'i khri la 'dug pa dang / /
mthon po'i stan la 'dug pa dang / /
phyi dro kha zas za ba dang / /
gser dngul bdag gir len pa dang / /
khyim pa'i rtags spong las nyams dang / /
rab byung rtags blangs las nyams dang / /
mkhan por gsol btab las nyams so / /
de ltar blangs 'das so drug gi /
nyes pa rnams ni shes byas nas / /
srog gi phyir yang spang bar bya / /
de las rtsa pa'i ltung ba bzhi / /
gsor mi zung ba byung na ni / /
ta la'i rtse mo bcad pa ltar / /
sdom pa gtan nas gtong bar 'gyur phyi dro'i kha zas la sogs pa'i / /
nyes pa byung ba rnams la ni / /
sngar byas las la 'gyod sems dang / /
phyin chad mi byed sdoms sems kyis / /
dge slong rnam dag drung 'dug te / /
ltung ba'i ming rigs brjod nas ni / /
bshags pa lan gsum snying nas bya / /
blangs 'das so drug gis bsdus pa'i / /
ltung ba dngos gzhi ma yin pa'i / /
phyogs mthun nyes pa rnams la ni / /
'gyod dang sdoms sems yang yang bya / /
bslab pa yongs su spyod pa ni / /
gso sbyong dbyar gnas dgag dbye ste / /
gzhi gsum sgo nas rang rgyud sbyong / /
bde bar gnas pa'i rkyen bsten pa / /
zas gos gnas mal sman rnams la / /
'dod zhen chen pos 'tshol ba dang /
ha cang chog mi shes pa spang / /
dge ba'i sbyor ba lhur len tshe / /
ser snas longs spyod mi nus pa / /
ngal zhing dub pa'i mtha' yang spang / /
mdor na mgon po klu sgrub kyis / /
mngon mtho nges legs ma lus pa'i / /
rtsa ba tshul khrims yin par gsungs / /
snying nas chos bzhin byed 'dod pa'i /
dge tshul rnams kyi bslab pa'i gnas / /
ston pa'i 'dul ba'i gzhung lugs mchog /
sum brgya pa dang kA ri ka / /
'jam mgon bla ma yab sras kyi / /
legs bshad man ngag tshogs rnams la / /
mkhas pa bsten nas tshul bzhin sbyang / /
thub pa'i bstan la zhugs rnams kyis / /
rang gi nor bu yongs dor nas / /
mched bu'i gor ma gzugs legs dag /
len pa'i ngal ba dor byos la / /
tshul khrims nor bu rin chen la / /
gces spras byi dor gyis shig ces / /
kun la bdag gis phan par sbyang / /
'dir 'bad dge ba'i mthu stobs kyis / /
bdag dang 'gro ba ma lus pa / /
tshul khrims gru chen la brten nas / /
rnam grol gling du phyin gyur cig /
ces dge tshul gyi bslab bya'i sdom tshig 'di yang yongs 'dzin paN+Ti ta chen po'i gsung la gzhi byas /
spyan snga blo gros rgyal mtshan sogs kyi legs bshad kyis kha bskang te /
rang gi nu bo dge tshul ye shes chos rgyal sogs nas bskul dor shAkya'i dge slong d+harma b+ha dras su bris su bgyis pa'o / /
mang+ga laM / / / /
