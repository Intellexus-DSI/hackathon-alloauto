! phyag rdor gtum po khyung lnga'i bdag bskyed rjes gnang bzhugs /
! na mo gu ru badzra tsaN+Da ya /
'dir phyag rdor gtum po khyung lnga'i bsgom bzla bya tshul ni /
dpal ldan bla ma dam pa rnams la skyabs su mchi'o / /
rdzogs pa'i sangs rgyas bcom ldan 'das rnams la skyabs su mchi'o / /
dam pa'i chos rnams la skyabs su mchi'o / /
'phags pa'i dge 'dun rnams la skyabs su mchi'o / /
lan gsum gyis skyabs 'gro dang /
sems can thams cad kyi don du rdzogs pa'i sangs rgyas kyi go 'phang thob par bya /
de'i phyir du gsang ba'i bdag po gtum po khyung lnga bsgom par bgyi'o / /
lan gsum gyis sems bskyed /
oM swa b+hA wa shud+d+ha sarba d+harmA swa b+hA wa shud+d+honyahaM /
stong pa nyid du gyur /
stong pa'i ngang las paM las padma dang /
raM las nyi ma'i steng du /
hUM las rdo rje hUM gis mtshan pa yongs su gyur pa las /
rang nyid phyag na rdo rje gtum po sku mdog mthing nag khro bo'i nyams dang ldan pa'i zhal gcig phyag gnyis kyi g.yas gser gyi rdo rje rtse lnga pa 'phyar zhing /
g.yon dril bu dkur brten pa /
rin po che dang sbrul gyis brgyan cing dar sngon gyi stod g.yogs dang stag lpags kyi sham thabs can /
ye shes kyi me rab tu 'bar ba'i dbus na zhabs g.yas bskums pas 'jigs byed nag po kha spub dang /
g.yon brkyangs @# / /
pas dus mtshan ma dmar mo gan rkyal du mnan pa /
de'i spyi bor oM las khyud dkar po g.yas 'khor lo /
mgrin par AH las khyung dmar po g.yas padma /
thugs kar hUM las khyung sngon po g.yas rdo rje /
lte bar swA las khyung ser po g.yas rin po che /
gsang gnas su hA las khyung ljang gu g.yas ral gri 'dzin cing /
g.yon pa rnams kyis rang rang gi mdog can gyi sbrul bzung nas za ba rang gi spyi bor oM dkar po /
mgrin par AH dmar po /
thugs kar hUM sngon po /
lte bar swA ser po /
gsang bar hA ljang gu /
thugs ka'i hUM las 'od zer 'phros pas /
lcang lo can nas bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH rang dang gnyis su med par gyur /
dbang gi lhas dbang bskur /
mi bskyod pas dbu brgyan par gyur /
ces bskyed la /
oM badzra pa Ni sa pa ri wA ra ar+g+ha /
nas| shap+ta pra tI ts+tsha tUM swA hA'i bar gyis mchod /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren 'gegs kyi tshogs rnams 'joms mdzad pa'i / /
bcom ldan rdo rje 'dzin la phyag 'tshal lo / /
zhes bstod /
rang gi thugs kar nyi ma'i steng du hUM gi mthar sngags kyis bskor ba las 'od zer 'phros pas nad gdon sdig sgrib thams cad sbyangs /
srid zhi'i logs tshegs thams cad 'od zer gyi rnam par bsdus te rang la thim par bsams la /
oM badzra tsaN+Da mahA ro Sha Na hUM phaT /
ces pa dang /
oM badzra tsaND ma hA ro Sha Na hUM phaT ga ru Da haM sa he tsa le tsa po swA hA /
zhes pa gnyis gang mang bzla /
mjug tu /
dge ba 'di yis myur du bdag /
gtum po khyung lnga 'grub gyur nas / /
'gro ba gcig kyang ma lus pa / /
de yi sa la 'god par shog /
ces brjod do / /
! 'di'i rjes gnang bya tshul ni /
gnas gtsang mar maN+Dal gyi khar sna tshogs pad nyi'i steng du tshon spungs sngon po /
de'i steng du many+dzi'i khar bskyed gtor dmar po zur gsum pa rgyan ldan /
mdun du 'bul gtor zlum po /
bdag mdun gyi mchod pa chu gnyis nyer spyod /
las bum rdor dril sogs dgos pa'i yo byad rnams 'du byas /
bdag bskyed bsgom /
gsang chu sgrub /
mdun bskyed bzlas pa gtor 'bul rnams phyag len ltar sngon du btang /
spyi bye brag gi chos bshad /
maN+Del /
kun mkhyen ye shes sogs kyi gsol 'debs maN+Dal bstan pa /
sems bskyed /
slob ma lhar bskyed pa rnams spyi ltar bya /
de nas bla ma phyag na rdo rje'i lha tshogs rnams kyis bdag la /
bum dbang dang sku'i byin rlabs gsang dbang dang gsung gi byin rlabs /
sher dbang dang thugs kyi byin rlabs /
tshig dbang dang yon tan 'phrin las kyi byin rlabs stsal du gsol /
zhes dang /
bla ma dang mdun bskyed kyi spyi bo'i khyung las gnyis pa @# / /
chad nas slob ma'i spyi bo'i khyung la thim /
spyi bo'i oM las phyag rdor dkar po dpag med byung bas slob ma'i mgrin pa yan chad gang /
lus kyi nad gdon sdig sgrib sbyangs /
bum dbang dang sku'i byin rlabs thob /
mgrin pa'i khyung las gnyis pa chad nas slob ma'i mgrin pa'i khyung la thim /
mgrin pa'i AH las phyag rdor dmar po dpag med byung bas /
slob ma'i snying ga yan chad gang /
ngag gi nad gdon sdig sgrib sbyangs /
gsang dbang dang gsung gi byin rlabs thob /
thugs ka'i khyung las gnyis pa chad nas slob ma'i thugs ka'i khyung la thim /
thugs ka'i hUM las phyag rdor sngon po dpag med byung bas /
slob ma'i lte ba yan chad gang /
yid kyi nad gdon sdig sgrib sbyangs /
sher dbang dang thugs kyi byin rlabs thob /
lte ba dang gsang gnas kyi khyung las gnyis pa chad nas slob ma'i lte ba dang gsang gnas kyi khyung la thim /
lte ba'i swA dang gsang gnas kyi hA las phyag rdor ser po dang ljang gu dpag med byung bas /
slob ma'i rkang mthil yan chad gang /
sgo gsum gyi nad gdon sdig sgrib bag chags dang bcas pa sbyangs /
tshig dbang dang yon tan 'phrin las kyi byin rlabs thob par bsam /
bla ma'i thugs ka'i sngags 'phreng las gnyis pa chad nas /
slob ma'i thugs kar 'khor ba'i me 'od kyis nad gdon sdig sgrib thams cad bsregs par bsam la sngags kyi rjes zlos byed /
gtor ma mgor bzhag ste /
bla ma phyag na rdo rje'i lha tshogs kyis / /
slob ma'i nad gdon sdig sgrib kun sbyangs nas / /
tshe bsod yon tan yar zla ltar rgyas shing / /
dbyer med thims la sgo gsum byin gyis rlobs / /
dzaH hUM baM hoH zhes bka' bsgo /
dam tshig khas len /
maN+Dal /
lus 'bul /
bsdu chog spyi dang 'dra /
zhes pa 'di sangs rgyas bka' 'bum dang yongs 'dzin rin po che'i phyag len gang nges gung bsgrigs nas rang gi dran thor d+harma b+ha dras bris pa'o / /
