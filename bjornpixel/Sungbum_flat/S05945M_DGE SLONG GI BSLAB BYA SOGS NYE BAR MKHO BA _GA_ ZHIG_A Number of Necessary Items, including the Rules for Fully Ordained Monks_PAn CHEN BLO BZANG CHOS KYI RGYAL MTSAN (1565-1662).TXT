@# / /
dge slong gi bslab bya sogs nye bar mkho ba 'ga' zhig bzhugs / /
@## / /
na mas sar+b+ba dz+nyA na mu ni in+d+rA ya /
'gro ba'i bla ma thams cad mkhyen pa yi / /
zhabs kyi padmor gus pas phyag byas te / /
phan mdzad de yis brtse bas bcas pa yi / /
so thar tshul khrims mchog gi bsten tshul brjod / /
dal 'byor rten thob rgyal ba'i bstan pa la / /
zhugs la yongs su rdzogs pa'i dpal thob nas / /
phan bde'i 'byung gnas bslab pa rin po che / /
grogs dang bsam sbyor phun tshogs 'gal rkyen shes / /
bslab pa yongs sbyong bde ba'i rkyen bsten nas / /
'tsho ba'i srog las kyang ni gces par bsrung / /
de'i phyir mi mthun phyogs rnams shes bya'i phyir / /
sde lnga'i ngo bo rags pa tsam zhig ston / /
rang gzhan rma yi sgo gsum gang rung du / /
@# / /
bcug reg myong ba bdag gir byas pa dang / /
mi gzhan gyis bzung rin thang tshang ba'i dngos / /
brku'am brkur bcug thob blo skyes pa dang / /
mi'am mir chags gsod 'dod ci rigs pa'i / /
sbyor ba'i rkyen gyis rang sngar shi ba dang / /
de bzhin mi chos bla ma'i brdzun smras pa / /
tha snyad lnga ldan mis go pham pa'i sde'o / /
rma sgo gsum las gzhan pa'i rang gzhan gyi / /
sbyor bas khu ba 'byin par byed pa dang / /
bsten rung bud med lus dang de 'brel la / /
zag byed las gzhan lus kyis reg pa dang / /
de bzhin yul der mtshan nyid lnga ldan gyi / /
'khrig tshig smra dang 'khrig pa'i bsnyen bkur bsngags / /
lan gsum phrin gyis skyes pa bud med gnyis / /
dbang po gnyis sprad smyan yin ma dag gzhir / /
ma gsol tshad 'das khang pa khang chen byas / /
phal cher g.yogs shing bskor na mthar thug ste / /
zheng du phyed bcas khru ni bcu gcig dang / /
de bzhin srid du bco brgyad khang pa'i tshad / /
khang chen tshogs kyi ched yin tshad dang bral / /
bya byed sbyar nas dge slong rnam dag la / /
pham pas skur 'debs gzhi med lhag ma dang / /
bya byed ma sbyar sngar bzhin skur 'debs ni / /
bag tsam dge 'dun dbyen gyi gtso bo la / /
bzhams bsgo gsol bzhi'i las kyis ldog byas kyang / /
mi gtong mthar thug dbyen gyi rjes 'gro dang / /
khyim sun 'byin dang bka' blo mi bde la'ang / /
bzhams bsgo gsol bzhis ma zlog dngos gzhir mtshungs / /
khyim sun 'byin pa gnas dbyung byas pa la / /
skrod byed dge 'dun rnams la smod pa dang / /
chos dang mthun pas ltung ba glengs pa la / /
dang du mi len sngon bzhin bzlog byas kyang / /
mi gtong bka' blo mi bde'i lhag ma zhes / /
'gro ba'i rtsa lag phan par mdzad pas gsungs / /
rang dbang chos gos gsum sogs grub pa'i gos / /
byin rlabs ma 'brel 'brel yang shan zhugs pa / /
zhag bcu las 'das 'chang dang byin rlabs can / /
chos gos rnam gsum bral nas zhag 'das te / /
skya rengs shar tshe 'bral ba'i kha skong ba'i / /
re bcas gos kyang byin gyis ma brlabs par / /
so gcig skya rengs shar tshe zla 'jog gsungs / /
tha snyad brgyad ldan dge slong ma dag la / /
gos rnying 'khrur bcug zin tshe 'khrur 'jug dngos / /
bdag nyid gos nges phongs pa ma yin par / /
de 'dra'i dge slong ma dang tha snyad lnga / /
ldan pa'i khyim par dag gi rig byed kyis / /
@# / /
gos bslangs thob na len slong spang ba gnyis / /
slong bar rigs pas lnga ldan khyim pa las / /
stod g.yogs smad g.yogs zung len de las lhag /
thob pa'i blo skyes spang ba'o khyim pa dang / /
pho mo so sos rang la bsngos pa'i gos / /
'bul long med par bslangs nas thog pa'i tshe / /
spags dang so sor spags len spang bar gsungs / /
sbyin bdag pho nya zhal ta gsum ga yang / /
khyim par rigs gcig gos kyi rin bskur ba / /
bskul bsdad drug mthar blangs na mthar thug grub / /
dkon cing rin che'i srin bal kho na dang / /
bal nag 'ba' zhig dang ni de cha gnyis / /
bsres pa'i gdan gsum grub tshe spang bar gsungs / /
stan bshams spyad par bzod pa yod bzhin du / /
lo drug nang du gnyis pa byed pa dang / /
gsar pa'i gding ba yod tshe rnying pa nas / /
bde gshegs mtho gang tshad tsam ma glan dang / /
bal khur rgyad grags lhag tsam 'khyer ba dang / /
mtshan nyid brgyad dang ldan pa'i dge slong ma / /
bal rmel 'jug dang byin rlabs ma byas par / /
gser sogs rin po che dang der smos la / /
reg dang reg 'jug bdag gir byed pa dang / /
skyed khe 'dod phyir mngon mtshan can bun dang / /
nyo tshong byas te bskyed khe thob pa'o / /
byin gyis ma brlabs lhung bzed zhag bcu 'das / /
spyad bzod yod bzhin lhung bzed gnyis pa grub / /
rang don thags gla mi ster 'thag pa bskyed / /
gos sogs dge slong la byin 'phrog cing dbral / /
dbyar nang zas min rnyed pa bdag gir bzung / /
de bzhin dus kyi dgag dbye'i sngon dang phyi'i / /
mtshams 'das bgo sngas sbed pa 'phyis pa'o / /
dge slong dgon pa pa la 'jigs sogs sar / /
snam sbyar zhag drug 'bral gnang bdun pa yi / /
skya rengs shar tshe 'bral ba'i spang bar gsungs / /
ras chen khas len snga ma'i zla gcig gong / /
btsal dang dgag dbye grol nas zla phyed 'og /
ma sbas nyes pa bskyed ces ston pas gsungs / /
gang zag dge 'dun la bsngos bdag nyid la / /
bsgyur zhing thob pa'o sman bzhi ci rigs pa / /
byin len ma bshig thun mtshams 'das gyur na / /
gsog 'jog ces bya spang ba sum cu pa'o / /
pham lhag sbom po nyes byas las gzhan pa'i / /
'du shes bsgyur smras go ba 'dir bstan brdzun / /
dge slong skyon brjod yul des nges pa dang / /
dge slong mthun pa dbye phyir phra ma yis / /
brda' phrad na'o chos bzhin zhi byas pa'i / /
rtsod pa spor 'dod slar bslang skyo sngogs nyid / /
nye min tha snyad lnga ldan khyim pa mor / /
khrims grogs med par tshig drug chos ston dang / /
dus dran ma byas bsnyen par ma rdzogs dang / /
lhan cig rjes su dam chos 'don pa dang / /
dge slong gzhan gyi pham lhag gnas ngan len / /
brjod par ma bskos ma rdzogs brjod pa dang / /
mi chos bla ma thob kyang dgos @# / /
med du / /
ma rdzogs 'phags min smra dang dge bdun gyis / /
rigs par bsngos kyang bshes ngor byas zhes 'phya / /
gso sbyong tshe na bslab phran khyad du gsad / /
dus dran rung ba ma byas sa bon rnams / /
'joms dang drang po'i dge 'dun zhal ta bar / /
nye ring byas zhes 'phya bar byed pa dang / /
tshul bzhin 'dri la gzhan du lan 'debs pa / /
bsgo ba rnar gzon zhes bya'o chud 'dza' ba'i / /
gnas su khri sogs gnas mal bshams pa dang / /
de bzhin rtswa dang lo ma'i gdan btings pa / /
ma bsdus ma bcol zhe dgu 'dom 'das dang / /
gtsug lag khang sngar gnas pa'i dge slong dag /
'che bas skrod dang phyis gdon zhes bya gnon / /
thog srab khang steng rtsa ba rno ba'i khrir / /
lcid bcas 'dus pa 'byung yin srog chags dang / /
ldan pa'i chu sogs kyis 'debs nyin gcig la / /
rim gsum las lhag gtsug lag khang byed dang / /
ma bskos nye min dge slong mar chos ston / /
bskos kyang de rgyun nyi ma nub nas skyong / /
zas gos phyir min de don chos ston zhes / /
smra dang tha snyad brgyad ldan dge slong ma'i / /
chos gos bzo dang de la chos gos ster / /
khrims grogs med par de 'dra'i dge slong ma / /
dang bcas bskam dang chu nang rgyang grags 'das / /
de bzhin dben par 'dom gang nang nyid du / /
de 'dra'i dge slong ma dang 'dug 'greng dang / /
dge slong ma yis bden pa ma yin pa'i / /
yon tan brjod nas sbyor bcug zas za ba'o / /
dgos med nyin gcig khyim gnyis yang yang za / /
mu stegs sbyin bdag khyim du zhag gcig 'dug /
zas gnyis za dang ci bde nye min pa'i / /
khyim las 'bring tshad do lhag phye len dang / /
dus rung zas spangs lhag por ma byas pa / /
dus rung bza' ba bca' dang spangs pa la / /
de 'dra stob dang mtshams nang 'dus pa las / /
dgos med dge slong bzhir longs 'dus za yin / /
dus rung dus min za dang gsog 'jog za / /
sman bzhi byin len ma byas mid pa dang / /
nye dang ci bder min las bzang zas len / /
srog chags ldan pa'i chur spyad shi grangs mtshungs / /
khyim pa pho mo nyal gshom shes bzhin du / /
'dug 'greng gcer bu pho mor zas byin dang / /
go mtshon thogs pa brgyad yan dmag la blta / /
don med dmag nang zhag gnyis las 'das dang / /
g.yul bshams dkrug dang rnyog pa'i sems dag gis / /
dge slong dag la brdeg dang brdeg gzas dang /
dge slong zhan gyi pham lhag gnas ngan len / /
shes bzhin dgos pa med bzhin bcabs pa'o / /
bde bar gnas pa'i dge slong zas gcod dang /
dus dran ma byas mer reg reg 'jug pa / /
dge 'dun las la 'dun phul slar len dang / /
ma rdzogs zhag gsum nyal nas skya rengs shar / /
sdig lta'i chos smra rnam pa lngas ldog kyang / /
mi gtong ba'o de 'dra bskrad pa la / /
gtam smra ba dang dge tshul bsnyil bsdad / /
mi @# / /
rung kha dog ma bsgyur gos 'chang dang / /
dus dran ma byas rin chen rigs sogs la / /
reg cing reg tu 'jug dang tsha ba'i dus / /
min par zla phyed nang du khrus byed dang / /
bsams bzhin dud 'gro gsod dang dge slong la / /
dge slong min zhes 'gyod pa bskyed pa dang / /
g.ya' 'dod ga ga tshil byed sor mo yin / /
phyar g.yeng lte ba nub pa'i chu nang rtse / /
gnyen min bud med lhan cig grogs med nyal / /
mi sdug gzugs kyis dge slong sdangs byed dang / /
brku sems yid gcugs min par dge slong gi /
gos sogs sbed dang rang gis dge slong la / /
byin pa'i gos sogs gdeng med longs spyod dang / /
dge slong gzhi med lhag ma'i skur 'debs dang / /
grogs med bud med 'grogs nas rgyang grags 'das / /
shes bzhin rkun sogs ngan pa dang bsdebs nas / /
rgyang grags 'das dang nyi shu ma lon pa / /
rdzogs par bsnyen dang sa brko brkor 'jug dang / /
mgron pos dus 'das nges med zla ba bzhi / /
'das nas za dang bslab phyir bsgo ba ldog /
rtsod sems nyan rna byas don go ba dang / /
las la 'dus nas ma rdzogs ma smras 'gro /
dge 'dun gnas brtan dge skos ston pa'i bka' / /
chos ldan 'gal byas myos 'gyur 'thung ba dang / /
phyed yol skya rengs ma shar dus min du / /
ma smras gong du 'gro dang sbyin bdag gis / /
mngags bzhin dge 'dun spyan drangs ma yol bar / /
brims zhes ma brjod grong gzhan rgyu ba ni / /
zas bcas rgyal po'i pho brang mtshan 'gro dang / /
mdo 'don tshe na sa brko me reg la / /
ltung ba dag dod shes zhes smra ba dang / /
ba so sogs kyi khab ral byas byed bcug /
khru gang las lhag 'jug min khri rkang byed / /
dge 'dun gnas mal shing bal gyis 'gengs bdal / /
gding ba g.yan pa dgab pa ras chen gsum / /
tshad las lhag par byed dang ston pa yi / /
sku tshad mi ldan bde gshegs chos gos byed / /
ltung byed 'ba' zhig dgu bcur gsungs pa yin / /
grong lam dge slong ma las zas len dang / /
khyim du bsko bsham log byed dge slong ma / /
ma zlog zas za bsdams pa'i khyim las zas / /
len dang 'jigs bcas ma bsal khyim pa las / /
blangs te za ba so sor bshags par gsungs / /
mthang gos zlum por ma bgos brtsengs dang 'jol / /
glang sna ltar nar lte ba phur sgrul mgo yi / /
gdengs ka ltar 'phyang sham thabs rnam pa bdun / /
zlum por ma bgos brtsengs 'jol stod g.yogs gsum / /
dran shes ma bsdams chos gos tshul bzhin du / /
ma bgos 'du 'dzi ca co phyar g.yeng blta / /
gnya' shing gang tsam mi blta nyes byas lnga / /
mgo g.yogs chos gos brjes dang phrag gnyis gzar / /
lag gnyis gnya' dang lhag par bsnol ba lnga / /
mchongs dang brkyangs bskums tsog pu brang gis 'gro /
gru brgyangs 'gro dang lnga'o mgo bo bsgyur / /
lus gcu lag dbyug dpung sprad @# / /
lag sbrel 'gro /
khyim pas ma bsgo ma brtags lcid phab bsdad / /
rkang steng rkang pa brla steng brla dang ni / /
long steng long bu khri 'og rkang pa bcug /
rkang pa so sor brkyangs dang 'doms snang ba / /
'dug pa'i nyes pa rnam pa dgur gsungs so / /
legs par ma blangs mu dang kha da chad / /
'bras chan tshod ma mnyam blangs mthar chags min / /
yid ma gtad par slangs dang bza' bcas ni / /
ma 'ongs lhung bzed bzed dang 'bras chan dang / /
tshod ma ci rigs lhag 'dod phan tshun 'gebs / /
zas steng lhung bzed bzed dang rnam pa brgyad / /
tshul mthun ma zos ha cang kham chung ches / /
ran min zas ma 'ongs par gdangs bkang smra / /
tsug tsug cag cag hu hu phu phu dang / /
lce phyir phyung ste za ba'i nyes byas lnga / /
'brun sa re re za dang zas la 'phya / /
mkhur ba g.yas g.yon spo dang rkan sgra gtog /
kham 'phro bcad nas za ba rnam pa lnga / /
bl+ngag dang 'byog dang lag sprug lhung bzed bskyom / /
mchod rten 'dra ba'i zas gzhom rnam pa lnga / /
gzhan gyi lhung bzed la 'phya zas gos pa'i / /
lag pas chu snod reg dang zas bcas chus / /
dge slong la 'thor khyim bdag ma dris par| |ci bder 'bags chu 'dor dang rnam pa bzhi / /
lhag ma nang ldugs gzhi med gad g.yang dkan / /
gzar por 'jog dang 'greng dang de gsum du / /
byi dor byed dang rgyun phyogs ldog byas nas / /
chu bcu lhung bzed la brten bcu phrag gcig /
'dug 'greng nyal stan mtho bzang mdun lam dbus / /
mgo g.yogs brdzes gzar lag gnyis gnya' ltag bsnol / /
do ker can dang zhwa gyon cod pan dang / /
phreng ba bcings dang thod dkris rta glang zhon / /
khyogs lham 'khar gdugs mtshon ral dgra cha thogs / /
go cha gyon pa rnams la chos bshad pa / /
dag la nyes byas drug lhag bcu phrag gnyis / /
'geng dang phyogs kun chu dang rtswa sngon gyis /
khebs pa ma gtogs der ni bshad gci 'dor / /
dgos med 'dom gang tshad las mtho ba yi / /
shing la 'dzeg par ma gnang nyes byas gsungs / /
de ltar ston pas thugs brtses bcas pa yi / /
bslab pa'i mi mthun phyogs rnams shes byas te / /
rang la gces pas srog ltar srungs shig ces / /
kun la chos kyi rgyal mtshan gsol ba 'debs / /
'dir 'bad dge tshogs ston ka'i zla zer 'bum / /
'thungs pa'i kun+da lta bur dkar ba de| |yang yang drin gyis bskyangs pa'i 'gro kun gyis / /
rnam 'dren 'gro ba'i rtsa lag thob phyir bsngo / /
bdag kyang 'byon 'gyur bskal bzang lha dang mi'i / /
rnam 'dren bde gshegs kun gyi bstan pa yi / /
nang mdzod 'dul ba 'dzin pa'i gtsor gyur nas / /
rgyal ba'i mdzad pa ma lus bsgrub gyur cig /
ces pa 'di yang bdag nyid kyi slob ma sde snod 'dzin pa'i dge slong ri khrod pa mang pos bslab pa la gces par 'dzin pa'i thabs / /
dus drug @# / /
tu bslab bya'i gnas rnams la sngo bgrang byed pa la /
sdoms tshig las rgyas tsam /
nyis brgya lnga bcu rtsa gsum gyi ngos 'dzin gsal ba zhig dgos zhes mgrin gcig tu yang yang nan gyis bskul ba'i ngor /
sde snod 'dzin pa blo bzang chos kyi rgyal mtshan gyis bkra shis lhun po'i gzims chung yid dga' chos 'dzin du bkod pa'i yi ge pa ni /
mdo sngags rab 'byams smra ba blo bzang bstan pa dar rgyas kyis bgyis pa'o / / / /
@# / /
na mo rat+na tra yA ya /
sdom gsum ldan pas nyin zhag phrugs gcig la nyams len ji ltar bya ba'i tshul nor bu rnam par bkra ba'i mdzes rgyan ces bya ba /
chos spyod rnam bcu las grub gser sbyangs kyi / /
'khor lo nyin bzhin bskor mdzad mtha' dag la / /
btud nas skal bzang rnam dpyod ldan pa rnams / /
tshul der ji bzhin 'jug pa'i rim pa bri / /
sdom gsum ldan pa'i dge slong gis /
nyin zhag phrugs gcig la dge sbyor ji ltar bya ba'i tshul ni /
'gro 'chag nyal 'dug bde sdug ci 'dra zhig gi gnas skabs su yang /
ngo tsha khrel yod dran shes bag dang ldan pas sdom gsum so so'i bcas mtshams phra zhing phra ba las kyang 'da' ba med pa gzhir bzung /
rgyud sde bzhi po ci rigs dang 'brel ba'i bsnyen sgrub chig dril du thun bzhi 'am /
drug tu byed pa dang /
de dag gi thun mtshams rnams su ni rang rang gi sgrub thabs rnams nas 'byung ba ltar bya /
de min rgyun par nam gyi sum cha lus pa na 'od gsal gyi ngang las bzhengs par mos te /
mi nyal bar rig pa dwangs snyigs phye ste /
deng nas byang chub snying po'i bar dang /
ched du ma shi tshun dang /
lo 'di dang /
zla ba 'di dang /
khyad par sang da tsam gyi bar du /
bcas rang gi nyes pas ma gos pa'i ngang nas /
dgra bo bdag 'dzin 'gong po la 'bur 'joms byas te /
zab pa dang rgya che ba'i nyams len la brtson par bya'o snyam pa'i 'phen pa yang yang gtong zhing /
nyin zhag gcig gi dus dran rnams kyang byas nas /
oM sam+b+ha ra sam+b+ha ra /
bi ma na sa ra mahA dza ba hUM /
oM sma ra sma ra bi mA na ska ra mahA dza ba hUM zhes pa'i 'gyur sngags bdun brjod /
'gyur sngags 'di la 'dra min mang du 'dug kyang /
'di yongs su bsngo ba'i 'khor lo'i gzungs su 'dug pa gzungs 'bum ltar bkod pa'o / /
de nas /
nor bu rgyas pa'i gzhal med khang nas 'byung ba'i 'phreng ba'i sngags ni /
oM ru tsi ra ma Ni pra warta ya hUM /
zhes pa bdun bzlas phreng ba la btab na bzlas pa sogs 'bum 'gyur du gsungs pa 'di yang khungs shin tu btsun zhing yid brtan du rung bas lan bdun brjod par bya'o / /
de rjes dal 'byor don che rnyed dka' /
'chi ba mi rtag pa /
las dang 'bras bu'i gnas tshul /
'khor ba spyi dang bye brag gi sdug bsngal drag tu bsams nas /
rang nyams la dpags @# / /
te mar gyur sems can thams cad la byams pa dang snying rjes kun nas bslangs pa'i byang chub kyi sems kyis skyabs 'gro sems bskyed tshad med bzhi rnams kha tsam tshig tsam ma yin pa rang rgyud dang 'dres nges rgyun ring la shugs drag pa bsgom /
de nas lam zab mo bla ma'i rnal 'byor rgyas bsdus ci rigs pa'i sgo nas gsol 'debs brgya rtsa sogs byas pa'i mthar /
skyes bu gsum gyi lam rim yongs rdzogs shar bsgom gyi ngos /
tshe 'di'i snang shas zil gyis gnon /
de rjes dkyil 'khor chen po'i nyams len chag med yod tshe so so'i sgrub thabs rgyas par bsgom /
de 'dra'i nges pa med na sngar gyi rnal 'byor de nyid je rgyas su byas te /
gnas skabs tshe'i bar chod sel phyir tshe lha ci rigs pa'i bzlas brjod kyang cung zad bya /
nam nangs pa dang lha la dbang bskur ba ltar khrus chab blangs la /
rten gyi drung du oM na mo many+dzu shri ye| na maH su shri ye /
na maH ut+ta ma shri ye swAhA /
zhes brkyangs phyag gsum byas na bde bar gshegs pa'i bka' rnams bklags pa'i bsod nams 'thob pa dang /
phyag stong 'gyur gyi sngags su bu ston thams cad mkhyen pas zhus dag mdzad pa'i gzungs bsdus nas 'byung bas brkyangs phyag gsum gyis thog drangs /
phyag mchod rgyas bsdus skabs dang sbyar ba'i yan lag bdun pa maN+Dal dang bcas pa bya /
mchod pa'i skabs mchod pa'i sprin gyi gzungs 'di lan cig brjod na'ang rgyal ba sras bcas thams cad kyi spyan sngar mchod pa'i char chen po 'bab par gsungs pas 'di ltar 'don /
na mo rat+na tra yA ya /
oM na mo b+ha ga wa te /
badzra sA ra pra ma rda ne /
ta thA ga tA ya /
a r+ha te sa myak+saM bud+d+hA ya /
ta dya thA /
oM badzre badzre /
mahA badzre /
mahA te dza badzra /
mahA bidya badzre /
mahA bo d+hi tsit+ta badzre /
mahA bo d+hi maN+Do pa saM kra ma Na badzre /
sarba karma A wa ra Na bi sho d+ha na badzre swAhA /
zhes pa dang /
de bzhin du maN+Dal 'bul ba sogs kyi tshe'ang /
sngags 'di lan bdun me tog la bzlas nas phul na /
me tog ji snyed pa de snyed bye ba 'gyur gyi me tog phul bar 'gyur bar gsungs pas 'di ltar /
oM na mo b+ha ga wa te puSh+pe ke tu rA dzA ya /
ta thA ga tA ya /
ar+ha te /
samyak+saM bud+d+ha ya /
ta dya thA /
oM puSh+pe puSh+pe swAhA /
puSh+pe su puSh+pe /
su puSh+pa u d+d+ha we /
puSh+pa a wa ka ri Ne swAhA /
zhes pa'o / /
de nas su rU pa sogs gtor ma'i rigs ji ltar 'dod pa gtong /
chos ston gyi tshe| dkon mchog rjes su dran ngos /
kha zas sman dang 'dra bar rig pa yis / /
'dod chags zhe sdang med par bsten bgyi ste / /
rgyags phyir ma lags snyems pa'i phyir ma lags / /
mtshag phyir ma lags lus gnas 'ba' zhig phyir / /
zhes brjod cing de'i don sems pa 'dul ba dang /
yang| lus kyi srin bu da lta zang zing gis bsdus nas ma 'ongs pa na chos kyis bsdu /
sems can thams cad kyi don du rdzogs pa'i sangs rgyas gyi go @# / /
'phang bsgrub /
de'i phyir du bza' btung la longs spyad par bya'o snyam pa phar phyin theg pa dang /
sngags bla med ltar na nang mchod dang /
rgyud sde 'og ma ltar na gtor ma byin rlabs ltar ram /
oM AH hUM gis bdud rtsir byin gyis brlabs la /
oM gu ru badzra nai bi dya AH hUM gis bla ma dang /
oM sarba bud+d+ha bo d+d+hi sa twa b+h+yo badzra nai bi dya AH hUM gis sangs rgyas byang sems thams cad dang /
oM de wa DA ki nI shrI d+ha rma pA la sa pa ri wA ra badzra nai bi dya AH hUM gis yi dam mkha' 'gro chos skyong dang bcas pa la 'bul /
oM a gra piN+Da a shi b+h+yaH swAhA /
zhes pas phud la dbang ba'i 'byung po la chang bu gcig dang /
oM ha ri te swAhA /
oM ha ri te mahA badzra yak+Shi Ni ha ra ha ra sarba pA paM ma k+ShiM swAhA /
zhes pas 'phrog ma bu dang bcas pa la chang bu gnyis byas nas /
nang gi sbyin sreg gi sgo nas longs spyad de /
zas kyi tshod rig par bya /
mjug tu lhag la dbang ba'i 'byung po la chang bu gcig /
oM u ts+tshiSh+Ta piN+Da a shi b+h+yaH swAhA /
zhes pas bsngo /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rin chen 'od kyi rgyal po me 'od rab tu gsal ba la phyag 'tshal lo / /
na maH sa man+ta thA b+hA rA bA ya /
ta thA ga tA ya /
ar+ha te samyak+saM bu d+d+hA ya /
na mo many+dzu shri ye /
ku mA ra b+hU tA ya bo d+hi satwA ya mahA sahwA ya /
mahA kA ru Ni kA ya /
ta dya thA /
oM ni rna la m+b+he ni rA b+hA se dza ye dza ya labd+he mahA ma te dak+She N+dak+She NaM me pa ri shod+hA ya swAhA /
gzungs 'dis dkor gyi phung po ri rab tsam yang 'byongs par gsungs so / /
de nas mdo bton la bsngo ba dang /
smon lam gyis rgyas gdab par bya zhing 'khor lo gsum po ci rigs pa la 'jug /
tsha ba'am gung tshigs grol nas brgya rtsa sogs gtor ma'i rim pa dang /
thun mtshams su skor rten dngos sam bsgoms pa ci rigs gsal btab la /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rin chen rgyal mtshan la phyag 'tshal lo / /
na mo b+ha ga wa te /
rat+na ka tu rA dzA ya /
ta thA ga tA ya /
ar+ha te samyak+saM bud+d+hA ya /
ta dya thA /
oM rat+ne rat+ne mahA rat+ne rat+na bi dza ya swAhA /
'di skor bar ma zad phyag stong 'gyur du yang gsungs so / /
yang| skor ba'i sngags /
na mo da sha dak+t+ri kI la sarba rat+na tra yA ya /
na maH pra dak+Sha su pra dak+Sha sarba pA pa bi sho d+ha ni swAhA /
zhes pa 'di yang phan yon che bas brjod /
bsod nams kyi tshogs chen po gsog thabs zag pa rgyun gtong la yang brtson par bya ste /
'di ltar /
mchil ma la /
oM AH sh+leSh+ma A ha re b+h+yaH swAhA /
lud pa la oM AH khre ra A ha re b+h+yaH swAhA /
snabs la /
oM AH big+ha na A ha re b+h+yaH swAhA / /
lus kyi dri ma la /
oM AH ma la A ha re b+h+yaH swAhA /
dri chen la /
oM AH bi Ta A ha re b+h+yaH swAhA /
dri chu la /
oM AH mU tra A ha re b+h+yaH swAhA /
zhes pa rnams kyi bsngo'o / /
de lta bu'i tshul gyis nyin par thun dngos dang /
thun @# / /
mtshams kyi bya ba don yod par byas te /
srod kyi thun tha ma la /
yi dam /
mkha' 'gro chos skyong rnams la bkang gso rgyas pa'am /
gtor 'bul rgyas bsdus ci rigs par byas rjes /
dge rtsa rnams bzang po spyod pa la sogs pa'i bsngo ba dang smon lam rnam par dag pas rgyas btab ste /
nyal bar mngon du phyogs pa na rang rgyud la brtags te /
sngar 'phen pa btang ba ltar byung 'dug na dga' ba bsgom /
phyis nas kyang de ltar bya'o snyam du bsam /
ma byung 'dug tshe 'gyod cing bshags pa dang /
slan chad 'di 'dra gtan nas mi 'byung bar bya'o snyam du bsam zhing /
sang 'di tsam gyi dus su langs la dge sbyor la brtson par byed snyam pa'i 'phen pa btang nas /
rab gnyid dus kyi bsre ba dang /
gzhan dge ba'i dran shes dang ldan pas nyal bar bya ste /
mgon po klu'i zhabs kyis /
rigs pa'i bdag nyid nyin par mtha' dag dang / /
mtshan mo'ang thun gyi stod smad 'das nas ni / /
mnal tshe'ang 'bras bu med par mi 'gyur bar / /
dran dang ldan par de dag par du mnol /
zhes gsungs pa ltar ro / /
de ltar rgyal ba sras bcas dgongs pa'i don / /
skyes chen dam pa rnams kyi mdzad pa'i srol / /
dal 'byor rten bzang don ldan byed pa'i thabs / /
'di lta'i nyams len byed rnams skal ba bzang / /
snyigs dus skye bo'i tshe la long med cing / /
srid pa'i phun tshogs nyes mang mnog chung bas / /
grogs dag 'bras med sbun pa ma 'phyar bar / /
gtan gyi mdun ma bsgrubs na mi legs sam / /
sdug bsngal chu gter che las sgrol ba'i gru /
dal brgyad 'byor bcu ldan pa'i rten thob nas / /
bag med gnyid dang le los dus 'da' ba / /
ngan song gnas su lhung tshe mi 'gyod dam / /
zas nor bsags pa kun gyi mtha' 'dzad cing / /
gnyen mang du ma 'dus kyang so sor 'bral / /
mthon po'i mtha' rgud skyes pa kun 'chi na / /
zon med bde bar sdod pa khyod khom mam / /
de bas nam mjug 'chad ka'i bung ba dang / /
long med dgun nyi lta bu'i tshe thung 'di / /
bde dang sdug bsngal ci ltar gyur kyang bla / /
brtson pas byang chub dam pa bsgrubs na legs / /
de'i phyir 'khor ba sdug bsngal rgya mtsho las / /
sgrol bar byed pa'i thabs mkhas gru rdzings 'di / /
mdo rgyud man ngag 'dzin pa'i spong ba pa / /
blo bzang chos kyi rgyal mtshan zhes byas bkod / /
de las 'ongs pa'i dge tshogs kai la sha'i / /
tog ltar dkar ba gang zhig thob pa des / /
sdug bsngal bye bas mnar ba'i 'gro ba rnams / /
'dren pa'i ded dpon bzang por bdag gyur cig /
ces pa 'di ni sde snod 'dzin pa rje drung dkon mchog rgyal mtshan gyis| lhag bsam rab dkar gyi dris lan nang gi /
spyod lam thams cad dge sbyor du / /
'khyer ba'i rmad byung thabs mkhas mchog /
ces pa'i rgyas bshad /
sdom gsum ldan pa'i dge slong gis nyin zhag phrugs gcig la @# / /
chos spyod bya ba'i rim pa /
mdor na zas kyi rnal 'byor /
phud mchog chang bu /
yon sbyong gi sngags sogs kyang thus shing go bde ba zhig cis kyang dgos zhes nan gyis bskul ba la brten nas /
shAkya'i dge slong blo bzang chos kyi rgyal mtshan gyis /
ris med pa'i dam pa mang pos mdzad pa'i chos spyod rab gsal rnams dang /
khyad par thams cad mkhyen pa bu ston rin po ches mdzad pa'i rnam mkhyen du dgrod pa'i bde lam gyi snying po bsdus /
gzungs 'di dag dam pa so sos bkod pa gcig mi gcig sna tshogs 'dug pa rnams /
lo ts+tsha ba thugs rje dpal ba dang /
zha lu lots+tsha ba sogs kyis dag ter mdzad pa'i dpe khungs thub rnams la gtugs te dag par byas nas /
chos grwa chen po bkra shis lhun po'i gtsug lag khang du sug bris su byas pa'o / / / /
'dis kyang bstan pa rin po che mi nub pa'i rgyal mtshan du gyur cig / / /
@# / /
na mo gu ru many+dzu g+ho ShA ya /
'dir bslab btus las /
'di dag rtsa ba'i ltung ba ste / /
sems can dmyal ba chen po'i rgyu / /
rmi lam 'phags pa nam snying po'i / /
mdun du 'dug ste bshags par bya /
zhes gsungs pa ltar /
byang sems kyi rtsa ltung sogs nyes pa byung ba rmi lam du 'phags pa nam mkha'i snying po'i mdun du bshags par 'dod pas /
tho rangs snga bar langs te /
khrus byas /
bdug spos bzang pos bdug /
gzhan yang mchod pa ci 'byor pa bshams /
skyabs 'gro sems bskyed rgyud 'khul nges byas la /
byang chub sems dpa' nam mkha'i snying po la sogs pa /
bla ma rgyal ba sras dang bcas pa spyan drangs /
yan lag bdun pa bya /
rtsa ltung sogs nyes pa ci byung ba de dang de dag la bgyod sems drag pos bshags 'dod cher bskyed /
shar phyogs su phyag lan gsum byas shing bltas te 'dug la /
tshig 'di skad du /
skya rengs /
skya rengs /
snying rje chen po /
legs pa chen po /
khyod 'dzam bu'i gling du shar ma thag tu /
snying rjes bdag la yongs su khebs par mdzad du gsol /
nam mkha'i snying po snying rje chen po dang ldan pa la yang bdag gi tshig gis myur du bskul te| thabs gang gis bdag ltung ba 'chags par 'gyur ba dang /
theg pa chen po'i 'phags pa las thabs dang shes rab thob par 'gyur ba'i thabs de bdag gi rmi lam du bstan du gsol /
zhes gsol ba btab ste /
gnyid log pas rmi lam du /
byang chub sems dpa' nam mkha'i snying po ci rigs pa'i gzugs su sprul ba dang phrad nas /
ltung ba 'chags su 'jug par gsungs so /
zhes pa 'di yang yongs su rdzogs pa'i dge ba'i bshes gnyen ri khrod 'dzin pa dge 'dun rgyal mtshan gyis bskul nas /
spong ba pa blo bzang chos kyi rgyal mtshan gyis mgon po zhi ba'i lha'i bzhed pa ji bzhin du bkod pa'o / / / /
@# / /
na mo lo ke shwa ra ya /
dam chos bdud rtsi'i 'o mas skyong ba yi / /
bla ma rnams dang ston mchog shAkya'i tog /
dbyer med zhabs kyi padmor phyag byas te / /
tshe gcig theg mchog nyams len hUM gcig tu| |dril ba stobs lnga'i ngos 'dzin gsal bar bshad / /
'phen pa'i stobs dang dkar po sa bon stobs / /
rnam par sun 'byin stobs dang smon lam stobs / /
goms pa'i stobs te 'dir bstan stobs lnga'o / /
nyams len snyeng por dril ba'i stobs lnga yang / /
dang po spyir gyi deng nas byang chub dang / /
ched du ji srid 'tsho dang lo zla 'di / /
khyad par de ring nyin zhag phrugs 'di la / /
bdag 'dzin gdon gyis drangs pa'i nyon mongs dang / /
nye ba'i nyon mongs skye ba'i skabs bcom ste / /
byang chub sems gnyis bskyed cing gnas pa dang / /
'phel ba'i nyams len lus ngag yid gsum gyis / /
bstan snyam yang yang 'phen pa gtong ba yin / /
byang chub sems gnyis ma skyes bskyed pa dang / /
skyes zin gnas dang gong du spel ba'i phyir / /
tshogs gnyis bsag cing sdig sgrib sbyong ba la / /
brtson par byed pa dkar po sa bon stobs / /
rang nyid gces par 'dzin pa'i gcod nad kyis / /
drangs pa'i nyon mongs dug gsum mchad rig ste / /
dpe bral dgra yi gtso bor gzung byas nas / /
'bur 'joms byed pa rnam par sun 'byin stobs / /
dus gsum rnam dkar phung po thams cad kyang / /
rang gzhan rgyud la sems mchog rin po che / /
skye dang gnas dang 'phel rgyur gyur cig ces / /
shugs drag yang yang smon pa smon lam stobs / /
brgyud pa'i chu bo gsum 'dres gdams pa las / /
byung ba'i byang chub sems gnyis sbyong tshul gyi / /
gnad rnams yongs rdzogs gnas skabs thams cad du / /
sgom par byed pa lnga pa goms pa'i stobs / /
de skad smra ba dam pa'i mdzad pa la / /
blta bar 'dod pa mang thos spong ba pa / /
dge slong blo bzang chos kyi rgyal mtshan te / /
dge bas 'gro kun byang chub sems ldan shog /
ces stobs lnga'i ngos 'dzin mdor bsdus te brjod pa 'di yang btsun pa blo bzang chos kyi rgyal mtshan gyis sbyar ba'o / / / /
@# / /
swa sti /
ston pa thugs rje chen po dang ldan pa bdag la dgongs su gsol / /
de ring gi gnas skabs su /
chos ldan gyi bya ba dang gzhan gyi don du /
glu gar dang rol mo la sogs pa byed dam byed du gzhug pa dang /
me la reg pa dang /
reg tu gzhug pa dang /
rin po che la reg pa dang /
reg tu gzhug pa dang /
sa bon bcom pa dang /
bcom du gzhug pa dang /
skyes pa gcod pa dang /
gcod du gzhug pa dang /
lag nya dang /
mtshams bcos dang /
zhag lon dang /
rngen btsos dang /
gsog 'jog byas pa za ba dang /
byin len ma byas par za ba dang /
bsnyen par ma rdzogs pa dang lhan gcig tu 'don pa la sogs pa /
mdor na dge slong gi khrims nyis brgya lnga bcu rtsa gsum las / /
dus dran bsten du @# / /
rung ba rnams la /
ston pa thugs rje can gyis gnang ba mdzad du gsol /
zhes dge slong gi dus dran bsten tshul 'di yang /
btsun pa blo bzang chos kyi rgyal mtshan gyis sbyar ba'o / / / /
! oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
