@# / /
bsangs chog bkra shis char 'bebs mchod sprin rgya mtsho zhes bya ba bzhugs / /
@## / /
na mo gu ru de wa d+harma pA la DA ki nI b+h+yaH gnas skabs su bar gcod sel zhing 'dod don 'grub byed rgyun par bsangs 'chag med du bya ba'i phyir /
mdor bsdus pa'i ngag 'don gyi tshul ni /
oM| bsangs rdzas mchod gtor phyi nang gsang ba yi / /
dam rdzas spyan gzigs 'chi med lam gang ba / /
zag med ye shes bdud rtsi'i rgya mtsho che / /
kun bzang mchod pa'i sprin la 'gran par gyur /
oM AH hUM lan gsum brjod la byin gyis brlabs /
oM| bka' drin gsum ldan bla ma nas / /
rdo rje 'dzin la reg par gyi / /
rtsa brgyud bla ma ma lus pa / /
deng 'dir mchod pa'i gnas su gshegs / /
gsang bde 'jigs gsum dus 'khor sogs / /
rgyud sde bzhi yi lha tshogs dang / /
dus gsum bde gshegs sras bcas rnams / /
deng 'dir / /
nyan rang bstan bsrung @# / /
rgya mtsho'i tshogs / /
dpa' bo mkha' 'gro thams cad dang / /
mdor na mchog gsum ma lus pa / /
deng 'dir / /
bdag cag rnams la rjes brtse zhing / /
'go ba'i lha bsrung ma lus dang / /
yul lha gzhi bdag thams cad kyang / /
deng 'dir / /
'jig rten skyong ba'i mthu bo che / /
dregs pa sde brgyad mtha' dag dang / /
gdon bgegs lan chags mgron rnams kyang / /
deng 'dir / /
'dir mang smos pa ci zhig 'tshal / /
srid dang zhi ba'i dbyings bzhugs pa'i / /
mgron du 'os pa thams cad kyang / /
deng 'dir / /
oM| rtsa brgyud bla ma bslu med dkon mchog gsum / /
mkha' 'gro chos skyong tshogs kyis bskor nas bzhugs / /
dregs pa sde brgyad yul lha gzhi bdag dang / /
rigs drug lan chags mgron kyang ma lus 'khod / /
dran pa tsam gyis mchog stsol zhing / /
skyon bral yon tan kun gyi gter / /
zhing mchog dam pa 'khor bcas la / /
dang bas bstod cing phyag kyang 'tshal / /
bde stong legs bris lam yangs las / /
byung ba'i mchod sprin 'bul ba ni / /
bdud rtsi'i mchod yon mtsho ltar bskyil / /
mdzes pa'i me tog 'dzin ma khyab / /
dri zhim chu 'dzin phreng ba 'khrigs / /
mun sel sgron me tshar du dngar / /
spros chu'i nyal 'gro dal gyis 'bab / /
ro brgya'i zhal zas lhun por spungs / /
snyan brjid rol mo'i sgra brgya rgod / /
'dod yon sna lnga sprin ltar gtibs / /
gser skyems bdud rtsi'i rgya mtsho bskyil / /
gsang ba bde ba chen po sogs / /
phyi nang gsang ba'i mchod tshogs dang / /
ye shes bdud rtsir byin brlabs pa'i / /
sha khrag dmar gyi gtor ma 'di / /
'khor bcas dgyes pa bskyed phyir 'bul / /
tsan+dan dkar dmar a ka ru / /
ga bur si la gur gum sogs / /
dzA ti spos dkar da li dang / /
sba shug su lu mkhan pa sogs / /
bsangs rdzas spos sna stong phrag dang / /
phye mar la sogs zas sna dang / /
'bru sna dar sna snying po lnga / /
gser zhun 'bar 'dra'i mes bsregs pa'i / /
dud sprin lha yi lam gang bas / /
drin can rtsa ba'i bla ma bsangs / /
cung zad rgyas pa byed na /
rgya chen spyod brgyud bla ma bsangs / /
zab mo lta brgyud bla ma bsangs / /
byin rlabs brgyud pa'i bla ma bsangs / /
bka' gdams brgyud pa'i bla ma bsangs / /
lam rim brgyud pa'i bla ma bsangs / /
rnying ma brgyud pa'i bla ma bsangs / /
lam 'bras brgyud pa'i bla ma bsangs / /
sbyor drug brgyud pa'i bla ma bsangs / /
shangs pa bka' brgyud bla ma bsangs / /
zhi byed brgyud pa'i bla ma bsangs / /
phyag chen brgyud pa'i @# / /
bla ma bsangs / /
dge ldan brgyud pa'i bla ma bsangs / /
zung 'jug brgyud pa'i bla ma bsangs / /
chos drug brgyud pa'i bla ma bsangs /
ces rang rang gi blo dang bstun nas ji ltar 'dod pa'i bla ma so so'i mtshan bcug chog go /
mdor bsdu na /
drin can rtsa ba'i bla ma bsangs / /
ces pa'i mu nas /
zla med ston pa shAkya'i gtso / /
khyab bdag rdo rje 'chang dbang nas / /
mdo rgyud man ngag gsal mdzad pa'i / /
rtsa rgyud bla ma thams cad bsangs / /
dpal chen rdo rje 'jigs byed dang / /
gsang bde kyai rdor dus 'khor sogs / /
rgyud sde bzhi yi lha tshogs dang / /
dus gsum rgyal ba sras bcas bsangs / /
phyag drug mgon po 'khor bcas dang / /
yid bzhin nor bu chos kyi rgyal / /
gur zhal phyag bzhi rnam sras sogs / /
chos skyong bsrung ma thams cad bsangs / /
bzhi sbrag stag zhon dur khrod bdag /
dmag zor dpal lha rab brtan ma / /
dud gsol dus mtshan beg tse sogs / /
dam can rgya mtsho'i dmag tshogs bsangs / /
gnas gsum dag na bzhugs pa yi / /
dpa' bo mkha' 'gro ma lus dang / /
bstan skyong dkar po brgyad cu sogs / /
dkar phyogs skyong ba thams cad bsangs / /
sa yi lha mo brtan ma sogs / /
stong gsum gzhi bdag thams cad dang / /
khyad par yul phyogs 'di nyid kyi / /
yul lha gzhi bdag thams cad bsangs / /
rgyal chen sku lnga rA hu la / /
tshe ring mched lnga bstan skyong bcas / /
gza' skar lo zla zhag dus su / /
rgyu zhing gnas pa'i lha rnams bsangs / /
khyad par bdag cag 'khor bcas kyi / /
chos rgyud rigs rgyud bsten cing 'go /
g.yel med stong grogs mgon mdzad pa'i / /
lha bsrung gnyen po thams cad bsangs / /
dregs pa sde brgyad ma lus dang / /
gdon bgegs 'byung po'i tshogs rnams dang / /
lan chags sha khon gnyer ba sogs / /
mgron du 'os pa thams cad bsangs / /
mdor na so sor smos ci dgos / /
srid pa'i rtse mo nas bzung ste / /
mnar med dmyal ba'i bar gnas pa'i / /
'gro ba ji snyed mchis pa bsangs / /
srid dang zhi ba'i mgron rnams la / /
bsangs sogs mchod pa phul ba yis / /
bdag cag 'khor dang bcas rnams kyi / /
nyams grib ma lus sangs gyur cig /
bdag cag gzhi byes gang du yang / /
las dang bya ba ci byed kyang / /
kun slong phrag dog ma byed par / /
rtag tu mgon skyabs grogs mdzod cig /
bsams don yid bzhin 'grub pa'i gegs / /
phyi nang bar gcod mtha' dag dang / /
nad gdon chom rkun dgra bgegs kun / /
nye bar zhi ba'i phrin las mdzod / /
tshe dang bsod nams dpal 'byor dang / /
'khor dang longs spyod snyan grags rigs / /
bstan dang bstan pa'i bya ba sogs / /
yar ngo'i zla ltar rgyas par mdzod / /
'jig rten 'jig rten las 'das pa'i / /
'dod dgu'i yo byad thams cad dang / /
khams gsum skye 'gro ma lus pa / /
dbang du 'du ba'i 'phrin las mdzod / /
rgyal ba'i bstan dang bstan 'dzin la / /
gnod cing 'tshe ba'i gdug can dang / /
bdag la sdang ba'i dgra bgegs kun / /
drag po'i chad pas tshar gcod mdzod / /
mdor na mchog dang thun mong gi /
dngos grub da lta nyid thob cing / /
rje btsun bla ma'i @# / /
bzhed pa kun / /
ma lus bdag gis bsgrub par shog /
'dis mtshon dge ba'i 'od stong gis / /
skye dgu'i sgrib gnyis mun bsal te / /
'gro kun don du sku gsum gyi / /
'dab brgya mngon par bzhad gyur cig /
! smras pa /
gang gi rnam dpyod ma la ya skyes tshal / /
blo ldan don gnyer bser bus bskyod pa'i tshe / /
bsangs chog bkra shis char 'bebs dri bsung gis / /
phyogs kyi bu mo'i dri len tshim par byas / /
gang 'di lha dang bla ma'i tshogs rnams kun / /
mnyes par byed pa'i mchod sprin rgya mtsho ste / /
mi min 'byung po yongs kyi gdug sems kyi / /
tsha gdung sel byed ri bong 'dzin pa'ang yin / /
blo ldan rnams kyi 'dod pa'i gegs byed pa'i / /
mun tshogs mthar byed nam mkha'i nor bu ste / /
de bzhin rnam grol rin chen gling dag tu / /
bde blag nyid du 'jug pa'i gru rdzings yin / /
de'i slad 'dir 'bad dge ba pad rtsa dang / /
ston zla lta bur dkar ba ci thob des / /
mtha' dag 'gro 'di byang chub sems ldan zhing / /
sdug bsngal kun gyi ming yang mi 'byung shog /
ces chos smra ba blo bzang chos kyi rgyal mtshan gyis smras pa dge legs su gyur cig / / /
sarba mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
mchod sbyin 'dzad med dal 'gro'i rgyun 'di spel / / / /
sarba dza ga taM / / / /
