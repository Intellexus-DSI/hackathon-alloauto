@# / /
me khyi lo chos grwa chen po bkra shis lhun por 7paN chen chos kyi rgyal po rje btsun blo bzang dpal ldan ye shes dpal bzang pos sde snod 'dzin pa gsum stong lhag tsam la bstan bcos tshad ma rnam 'grel gyi man ngag rgyas par gnang ba rnams kyi snying po bsdus don tsam zhig zin bris su bkod pa bzhugs so / /
@## / /
na mo gu ru /
rje btsun bla ma dam pa thub dbang rdo rje 'chang dang dbyer ma mchis pa'i zhabs la dus thams cad du phyag 'tshal lo / /
brtse ba chen pos rjes su bzung du gsol /
'dir paN chen chos kyi rgyal pos rnam 'grel gyi man ngag gsungs pa'i tshe /
thog mar chos kyi rgyal po tsong kha pa chen pos /
dang por rgya chen thos pa mang du btsal / /
bar du gzhung lugs thams cad gdams par shar / /
mtha' mar nyin mtshan kun tu nyams su glangs / /
kun kyang bstan pa rgyas pa'i ched du bsngos /
zhes gsungs pa ltar 7rje bla mas dang por gzhung lugs rnams la sbyang tshul /
lhag par rnam 'grel gdams ngag tu shar tshul /
de nas skal ldan gyi @# / /
gdul bya rnams la rnam 'grel gyi gdams ngag gsungs tshul /
rje bla mas gsungs pa ltar rgyal tshab mkhas grub gnyis kyis TIk+ka mdzad tshul /
rje'i lung bstan ltar rje dge 'dun grub kyis chos grwa 'di btab nas rnam 'grel gyi 'chad nyan mdzad tshul /
rnam 'grel thog mar ji ltar byung ba'i lo rgyus ni rgyal bas chos gsungs tshul /
de thams cad bsdu na sde snod gsum du 'du /
sde snod gsum gyi dgongs 'grel ji ltar byung tshul /
bka' 'khor lo gsum shing rta chen po rnams kyis dkral tshul /
de nas phyogs glang gi bstan bcos brgya rtsa brgyad dang /
de thams cad gcig tu bsdus nas kun btus mdzad tshul /
de'i dgongs pa 'grel ba la chos grags kyis tshad ma sde bdun mdzad tshul /
de'i nang nas gtso bo rnam 'grel /
'dis gsung rab spyi dang gtso bor 'khor lo tha ma'i dgongs pa 'grel /
'di'i don man ngag nyams len du sgril na /
rig pa drug cu pa las /
dge ba 'di yis skye bo kun / /
bsod nams ye shes tshogs rdzogs shing / /
bsod nams ye shes las byung ba'i / /
dam pa sku gnyis thob par shog /
ces gsungs pa ltar thob bya sku gnyis zung 'jug /
de la lam thabs shes zung 'brel /
de la gzhi bden gnyis 'gal med du gtan la 'bebs dgos pas tshul de dag thog mar rang gi rtogs pa'i thabs rang don le'u dang /
rtog bya lam gyi rim pa 'bras bu dang bcas pa gtan la 'bebs pa tshad ma grub pa'i le'u dang /
gzhal bya bden gnyis kyi gnas tshul phra mo thun mong min pa rnams gtan la 'bebs pa dang don de dag mngon sum du rtogs pa'i tshul mngon sum le'u dang /
rang gi legs par rtogs nas gzhan la 'doms pa'i tshul gzhan don le'u gsungs /
lkog gyur gsal byed rang don le'u dang /
thar lam gsal byed tshad ma grub pa'i le'u /
mngon gyur gsal byed mngon sum le'u /
gzhan don gsal byed gzhan don le'u ces kyang gsungs /
dang po rang don le'u la bstan bcos kyis lus mdor bstan mchod brjod /
rtsom par dam bca' /
le'u dngos /
yang le'u dngos de la yang mdor bstan rgyas bshad /
mchod brjod kyi skabs gzhi lam 'bras gsum dang skyabs 'gro sogs bstan /
dam bca'i skabs rgyud snod rung dgos tshul bstan /
mdor bstan gyi skabs sangs rgyas kyi go 'phang sgrub pa la lam ma nor ba zhig dgos /
de la bden gnyis la nges pa phu thag chod pa zhig dgos nges shes de 'dra zhig skye ba tshul gsum tshang ba'i rtags la @# / /
ltos shing /
de la ma brten par rjes dpag tshad ma skye thabs med par bstan /
de nas rgyas bshad du 'bras brtags kyi sgo nas spyir kun nas nyon mongs dang rnam byang gi rgyu 'bras mtha' dag /
lhag par las rgyu 'bras la nges pa rnyed dgos tshul skyes bu chung ngu'i skor bstan /
de nas rang bzhin gyi brtags kyis 'dus byas mi rtag pa dang /
zag bcas sdug bsngal du rig pas sgrubs nas nges pa gting tshugs par byed pa skyes bu 'bring bstan /
de nas ma dmigs pa'i rtags kyis stod bdag med dang spang ba myang 'das le'u gnyis pa'i sems bskyed sogs dang 'brel ba'i skyes bu chen po bstan /
de la yang mi snang ba ma dmigs pas chags sdang spangs nas kun la sems snyom pa dang dag snang skyed tshul /
bshes gnyen bsten tshul sogs gnad mad /
snang rung ma dmigs pas bdag 'dzin spong tshul sogs lta ba'i gnang bstan /
de nas gzhan sel gyi gzhi bden gnyis kyi gnas tshul phu thag chod pa dang lhag par lta ba'i dgag bya spong tshul bstan /
gzhan yang rgyal ba'i bka' bslu ba med pa dang /
de la ji ltar 'jug pa'i tshul dang /
sgra rtog sel bas 'jug cing /
sgrub pa rang dbang bas 'jug pa 'gog pa dang /
rig byed kyi ngag tshad ma 'gog pa dang /
rtags ltar snang ba'i rjes su 'breng na bslu ba'i tshul rnams bstan /
mdor na gzhi lam 'bras bu'i tshul rnams rgyu mtshan yang dag la brten nas tshad mas nges par byed pa'i thabs tshang la ma nor ba khyad par du 'phags pa bstan /
de ltar le'u dang por bstan pa'i rtags yang dag gi tshul la brten nas rig shes rjes dpag tshad mas nges pa na don de goms par byas pa las /
goms bya'i don la gsal snang mthar phyin pa'i rnal 'byor mngon sum ji ltar 'byung tshul dang /
rnam rig pa'i lugs kyi thun mongs min pa'i lam gyi gnad rnams ston pa la mngon sum le'u gsungs /
de la thog mar tshad ma'i ngo bo nges par byas nas de nas grang nges bsgrubs /
de nas mngon sum rtog bral du rigs pa du mas bsgrubs /
de nas mngon sum gyi dbye ba dbang mngon la sogs pa bzhi ji ltar skyed tshul dang so so'i rnam pa ngos zin par byas /
lhag par dbang mngon gyis snang ba 'khrul par bsgrubs te /
bzung 'dzin gnyis stod du rigs pa du mas bsgrub /
'di'i skabs su sems can rang rang la gang snang ba'i snang cha thams cad rang 'dzin shes pa de'i bdag nyid du bsgrub pa gnad kyi don po yin gsungs /
de nas tshad 'bras gtan la phab ste /
tshad ma'i dgos pa dang byed las rnams ngos zin par byas /
lhag par rnam @# / /
rig pa'i thun mong min pa'i lta ba nges dgos gsungs /
lhan cig dmigs nges kyi don yang /
gzugs sngon po zhig mthong ba'i rjes su slar bsam pa na /
ngas sngon po de 'dra zhig mthong snyam du dran pa skye /
de'i tshe yul sngon po dang /
de mthong ba'i dbang shes gnyis ka dus gcig tu dran pa yin pas sngar de mthong ba'i tshe de gnyis dus gcig tu skyes pa rang rig gi myong bas grub lhan cig dmigs nges kyi mthu las shes pa'i bdag nyid grub pa sogs rnam rig pa'i lugs zhib tu gsungs /
de lta bu'i lam nyams su len pa'i tshe le'u gnyis par thog mar thub pa tshad mar sgrubs nas rgyal ba'i bka' la yid ches rnyed par byas te de dang mi mthun pa rnams bkag /
de nas lugs 'byung gi bshad pa ltar mar shes drin dran rnams la nges shes drangs te sgoms /
de nas byams snying rje byang chub kyi sems sgom pa bsam pa phun tshogs dang /
de nas rgyal sras kyi spyod pa spyi dang /
khyad par sbyor ba phun tshogs bdag med rtogs pa'i lta ba sgom /
bsam sbyor de nyid la brten nas bde bar gshegs pa'i go 'phang 'grub pa ni skyob pa yin no / /
de ltar lugs 'byung gi sgo nas ston pa lam gang nas gshegs pa'i tshul dang /
gdul bya rang nyid ston pa'i mdzad pa ltar theg pa chen po'i lam la rim gyis slob tshul bstan /
yang lugs ldog gi sgo nas ston pa lam de nas byon pa'i shes byed kyi rgyu mtshan bstan cing /
bden bzhi mi rtag sogs bcu drug rgyas par bstan /
de ltar le'u gnyis pa 'dir rnam grol don gnyer la nam yang bslu ba med pa'i tshad ma'i skyes bu ni ston pa thub pa'i dbang po nyid yin par 'bad pa du mas bsgrub cing /
thub pa'i go 'phang der bgrod pa'i lam gyi rim pa rgyas par bstan /
de ltar gzhal bya bden gnyis la sgro 'dogs chod cing nges pa drangs nas theg pa chen po'i lam gyi rim pa nyams su blangs pas rtogs pa thob pa na gzhan rjes su 'dzin dgos de la gdul bya'i lam gyi gnad la phyin ci log tu 'dzin pa dag thal 'gyur gyi sgo nas bsun phyung /
don 'gyur gyi the tshom can rnams sbrub ngag gi sgo nas nges shas bskyed /
gzhal bya'i gnas gsum tshad ma gsum gyi sgo nas nges su bcug /
grags pa'i rjes dpag gi sgo nas chos brgyad mgo snyoms pa dang /
chags sdang spong pa dang /
chos thams cad ming tsam gyis bzhag pa'i dbu ma'i lta ba la bag chags 'jog /
mdor na bstan bcos 'dir 'dus byas thams cad mi rtag pa /
zag bcas thams cad sdug bsngal ba /
chos thams cad stong zhing bdag med pa /
mya ngan las 'das pa nyid zhib dang @# / /
bsil bar lta ba ste /
lta ba bka' rtags kyi phyag rgya bzhi rgyas par gtan la phag chos kyi sdoms bzhi zhes pa'ang de la brjod /
lta ba de bzhi dang /
bsam pa sems bskyed sogs thabs kyi cha rnams zung du sbrel te theg pa chen po'i lam gyi rim pa tshang la ma nor ba dri ma med pa'i rigs pa'i lam nas drangs te ston par mdzad pas na /
nyams len ston pa'i gzhung mchog tu gyur pa mdo sngags gang la yang rigs pa'i mig 'di la brten nas lam bgred dgos pa sha stag yin gsungs /
byin rlabs kyi mtshan kha shin tu che bas 'di'i tshig tsam ston pas kyang las sgrib mang du 'dag pa dang /
mthar 'di la brten nas mchog gi dngos grub myur du thob par 'gyur gsungs /
de ltar rgya gar paN chen rnams kyi gtsug gi nor bu rang gzhan gyi grub mtha' rgya mtsho'i pha rol tu byon zhing /
khyad par 'khor lo sdom pa'i lam la brten nas zung 'jug gi sku brnyes pa dpal chos kyi grags pas mdzad pa'i bstan bcos tshad ma rnam 'grel gdams ngag tu 'char tshul /
rje yab sras kyi dgongs pa ltar bshad pa 'di nyid mnyams par bzung la phyogs thams cad du dar zhing rgyas par byed pa la lhag bsam snying stobs ches cher bskyed nas thub pa'i bstan pa shin tu snyigs shing skad cig res nub pa la mngon du phyogs pa 'di nyid mi nub par yun ring du gnas phyir /
bshad sgrub gnyis kyi sgo nas legs par bzung zhig /
'di ni khyod cag la chos 'di gtad pa yin no / /
zhes gsungs /
de nas /
de ltar lam bzang dri ma med pa 'di la brten nas 'gro ba mtha' dag sgrol ba'i khur chen po 'khyer dgos pas /
mdun gyi nam mkhar seng+ge chen po brgyad kyis bteg pa'i rin po che'i khri mtho zhing yangs pa'i steng du 7bla ma khams gsum chos kyi rgyal po tsong kha pa chen po'i rnam pa can /
thugs khar thub dbang rdo rje 'chang /
g.yas g.yon rgyab mdun rnams su brgyud pa gsum dang /
dngos kyi bla ma rnams bzhugs pa /
khyad par dpal chos kyi grags pa la rigs lam brgyud pa'i bla ma rnams kyis bskor ba /
gzhan yang yi dam sangs rgyas byang sems nyan rang bstan srung dang bcas pas bskor ba gsal btab nas theg pa chen po'i sdom pa 'dzin pa 'di ltar mdzod gsungs nas /
sangs rgyas byang chub sems dpa' kun /
bdag la dgongs par mdzad du gsol / /
ji ltar sngon gyi bde gshegs kyis| |byang chub thugs ni bskyed pa dang /
byang chub sems dpa'i bslab pa la / /
de dag rim bzhin gnas pa ltar / /
bdag kyang 'gro la phan don du / /
byang chub sems ni bskyed bgyi zhing / /
byang chub @# / /
sems dpa'i bslab pa la / /
rim pa bzhin du bslab par bgyi / /
lan gsum gyis sdom pa bzungs /
deng dus bdag tshe 'bras bu yod / /
mi yi srid pa legs par thob / /
de ring sangs rgyas rigs su skyes / /
sangs rgyas sras su nga gyur to / /
da ni bdag gis ci nas kyang / /
rigs dang mthun pa'i las brtsams te / /
skyon med btsun pa'i rigs 'di la / /
rnyog par mi 'gyur de ltar bya /
zhes spro ba bskyed ba dang dam bca' bcas mdzad do / /
'di ni chos grwa chen po bkra shis lhun por baN chen chos kyi rgyal po rje btsun blo bzang dpal ldan ye shes dpal bzang pos sde snod 'dzin pa gsum stong lhag tsam la me khyi zla ba drug pa'i tshes nyer drug nas zla ba bdun ba'i tshes bcu'i bar rnam 'grel gyi man ngag rgyas par gnang ba rnams kyi snying po bsdus don tsam zhig dge slong ye shes rgyal mtshan gyis zin bris su bkod pa'o / /
7gsel 'jug ni yul la cha shas su 'jug pa dang /
sgrub 'jug ni yul thug phrad du 'dzin bar gsungs / /
bkra shis / /
@# /
swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
bkra shis /
