@# / /
chos sde chen po dge 'phel dga' ldan chos mdzod gling gi bca' yig gdung sel zla 'od ces bya ba bzhugs so / /
@## / /
oM bde legs su gyur cig /
rtsod dus nyam thag 'gro ba'i mgon gcig pu / /
rnam 'dren gzhan las phul byung thugs rje'i gter / /
kun mkhyen nyi ma'i gnyen gyi zhabs pad la / /
sgo gsum gus pa chen pos phyag 'tshal lo / /
rgyal ba'i rgyal tshab mi pham byams pa'i gter / /
rgyal kun mkhyen rab rang gzugs 'jam dpal dbyangs / /
rgyal bas lung bstan klu sgrub thogs med sogs / /
rgyal bstan gsal mdzad rnams la gus phyag 'tshal / /
sngon tshe thugs bskyed smon lam mdzad pa bzhin / /
dus 'dir thub bstan gzhi nas gso mdzad pa / /
khams gsum 'gro ba'i bla ma btsong kha pa / /
yab sras brgyud par bcas la dang bas 'dud / /
@## / /
dpal ldan thub pa'i mdo rgyud gan mdzod la / /
dbang 'byor 'phrin las gdengs ka stong dang ldan / /
don gnyis lhun grub dbyig gi char 'bebs pa / /
rje btsun bla ma mchog de rgyal gyur cig /
dga' ldan ring lugs des don chos kyi mdzod / /
'khor lo gsum dang 'brel ba'i mdzad bzang gis / /
'dzin spel gling 'di'i lugs gnyis dbyar sprin bzhin / /
rgyas mdzad bshes gnyen rim byon bsngags par 'os / /
ston pas gang la chos kyi srid gtad pa / /
gnas brtan bcu drug gtum chen gsang ba'i bdag /
rgyal chen sde bzhi myur mgon las gshin dang / /
rnam thos sras kyis rtag tu bdag skyongs shig /
dga' ldan yid dga'i chos kyi pho brang che / /
sa la 'phos 'drar 'jam mgon ring lugs mchog /
mdzes byed rig grol gnyis ldan 'dus pa'i sde'i / /
blang dor bca' khrims cung zad brjod par bya / /
de la 'dir 'jam mgon bla ma kun mkhyen rgyal ba'i dbang por rtsong kha pa chen po'i bstan pa sangs rgyas bcom ldan 'das kyi ring lugs dri ma med pa la nyams bzhes lhur len pa'i 'dus sde dga' ldan chos mdzod gling dam dge 'phel gling gi mchog dman 'bring rnams kyi ji ltar bya ba'i rim pa'i bca' yig bla ma gong mas stsal ba las cung zad rgyas tsam 'dri bar bya ba la gnyis /
spyir rang rang gi ngos nas blang dor ji ltar bya ba'i tshul dang /
bye brag tu thun mong gi 'grig lam kun spyod kyi rim pa bshad pa'o / /
dang po ni /
ji skad du /
so sor thar pa'i mdo las /
'jig rten sangs rgyas byung ba dang / /
mi dang rab tu byung ba dang / /
tshul khrims phun sum tshogs pa dang / /
grogs bzang rnyed dka' rnyed gyur nas / /
mkhas pa bdag la legs 'dod cing / /
de dag 'bras bcas byed 'dod pas / /
sdom brtson rnams kyis so sor thar / /
mnyan pa'i phyir ni 'bad par bya /
zhes 'jig rten na sangs rgyas zhes bya ba'i sgra tsam byung ba yang rab tu dkon zhing /
de bzhin du sangs rgyas 'jig rten du byon pa'i zhing du mi lus rnyed pa dang /
mi lus rnyed nas kyang rab tu byung ba dang /
rab tu byung nas kyang tshul khrims @# / /
phun sum tshogs par bsrung ba dang /
de'i grogs tshangs pa mtshungs par spyod pa dang 'phrad pa shin tu rnyed dka' rnams rnyed par gyur pa'i dus su /
blang dor gyi rnam dbye mkhas pa bdag legs su 'dod cing rnyed pa rnams 'bras bu dang bcas par byed 'dod pa'i sdom brtson rnams kyis so sor thar pa mnyan pa dang /
mnyan pa'i don tshul bzhin du nyams su blangs pa'i phyir 'bad par bya /
zhes gsungs pa'i don legs par bsam pa'i sgo nas ston pa thugs rje can gyis dge slong gi khrims nyis brgya lnga bcu rtsa gsum dang /
dge tshul rnams kyis de dag las ltung med phyed dang bco brgyad ma gtogs pa thams cad bsrung dgos par khrims su bca' ba mdzad pa ltar chos sde 'di'i dge tshul slong thams cad kyis rang rang gi khas blangs pa'i so thar gyi sdom pa dang /
byang sems dang /
gsang sngags kyi bslab khrims la yang nan tan snying por mdzad /
pa gzhir bzhag ste thun mong ba'i lam gyi rim pa nges 'byung dang byang chub kyi sems dang /
lta ba rnam par dag pa gsum nyams len gyi mthil du byas pa'i sgo nas /
tshe gcig la sangs rgyas kyi go 'phang ster bar byed pa'i myur lam bla med rdo rje theg pa'i rim gnyis kyi rnal 'byor la gcar 'don gyi sgo nas nang rig pa 'dzin pa chen po la /
phyi so sor thar pa'i bcas mtshams phra mo tsam yang mi spongs par ci nus su bslab pa zhig dgos pa ni /
phyi ru nyan thos spyod pa skyong / /
nang du 'dus pa'i don la dga' / /
zhes rgyud sde mtha' dag gi dgongs pa yin pas de bzhin du bslab par bya /
khyad par rang re lta bu'i las dang po pa rnams la lam gyi rim pa rgyud la skye ba sogs kyi 'gal rkyen mtha' dag zhi ba'i thabs dang /
mthun rkyen gyi gtso bo tshogs gsog dang sgrib sbyong kho na yin pas /
dkon mchog la mchod pa /
yan lag bdun pa /
phyag dang maN+Dal /
ltung bshags /
yig brgya sogs bsag sbyang gi gnad la sgo du ma nas 'bad pa cis kyang gal che /
gnyis pa bye brag tu thun mong gi 'grig lam kun spyod kyi rim pa bshad pa la gsum /
sde 'dir ji ltar 'jug pa'i tshul dang /
zhugs nas blang dor ji ltar bya ba'i rim pa /
tshul ma yin pa'i gnas la nan tur ji ltar bya ba'i tshul lo / /
dang po ni /
thog mar gsar du rab byung byed pa'am /
phyogs gzhan nas 'ong ba'i rigs gang yin kyang bar ma'i tshul khrims yan chad kyi so thar gyi sdom pa la gnas shing /
sdom pa la gnas pa'i don yang lung rnam 'byed las /
ji ltar tshul khrims dang ldan pa yin zhe na /
pham par gyur pa bzhi po dag las gang yang rung ba'i ltung ba ma byung ba ste /
ji ltar tshul khrims dang ldan pa yin no / /
zhes gsungs pa ltar so thar gyi sdom ba'i rtsa ba'i ltung bas mgos pa /
rab byung gi rtags dang cha lugs tshang @# / /
ba /
sde dgon gzhan nas gnas dbyung byas pa sogs min tshe /
bla ma dang dge bskos sogs la zhus thog nas 'jug par bya / /
gnyis pa zhugs nas blang dor ji ltar bya ba'i rim pa ni /
sde 'dir zhugs nas kyang mdza' bshes kyi tshoms las /
dman pa bsten pas mi dag nyams gyur cing / /
thad kar babs pa bsten pas so na gnas / /
gtso bo bsten pas dam pa thob 'gyur la / /
de phyir bdag pas gtsor gyur bsten par bya / /
zhes gsungs pa bzhin rang las yon tan lhag pa'i mkhan slob bam dge rgan bsten nas yi ge 'bri klog sogs la brtson pa gal che ste /
rgyal ba ma pham pas /
yi ge 'dri mchod sbyin pa dang / /
nyan dang klog dang 'dzin pa dang / /
'chad dang kha ton byed pa dang / /
de sems pa dang bsgom pa'o / /
spyod pa 'di bcu'i bdag nyid ni / /
bsod nams phung po dpag tu med / /
ces chos spyod bcu'i bya ba la brtson pa'i bsod nams kyi phung po dpag tu med par gsungs pa las /
slob dpon thu mis /
bslab pa kun gyi gzhi 'dzin cing / /
rig byed smra ba rnams kyi rgyu / /
ming tshig dpyad pa kun gyi gzhi / /
yi ge'i sbyor ba bshad par bya / /
zhes yi ge 'dri ba dang klog pa sogs yon tan kun gyi gzhi mar dang por gal che bar gsungs pa bzhin /
tshang ma yig klog slob pa sogs la brtson pa dang /
chos spyod cho ga bskang gso sogs zhal 'don gyi rim pa rnams gtsang sing bar bzung nas rang rang gi dge rgan dang dge bskos la rgyugs phul /
de yang dgon pa'i 'don chos gang yin lo gsum gyi khongs su rgyugs pher ba dgos /
de'i mtshams rnams su dge bskos sogs nas rgyugs dang rting bskul skabs su gang babs dang /
rtog 'jug zhib mo byas te le shor du ma song bar byed /
chos spyod sogs 'don cha'i rim pa legs par sbyangs te lo gnyis tshun la mthar phyin par gyur na bdag rkyen dang /
bslab sbyangs sogs la 'bad kyang go shes gtan nas med pa'i rigs byung na phyag bskor ba dge 'dun spyi'i tshogs chu len pa sogs bsag sbyang gi rigs byed du 'jug /
rang rang gi bshag na bzhugs skabs su yang /
lam rim blo sbyong bskyed rdzogs sogs kyis mtshon nyams len skabs su gang babs skyong ba dang /
phyag skor mdo rgyud klog pa sogs kyis mtshon pa'i chos spyod nyams len gyi rim pa la 'grus pa dgos /
bla ma dge ba'i bshes gnyen gyi drung du skabs skabs su dbang lung khrid sogs mnyan pa la yang brtson pa gal che mdzad pa dang /
dpe cha 'dzin skyor dang /
phan tshun chos kyi gleng mo byed pa sogs las /
bag med /
le lo /
gnyid rmugs /
'bre mo'i gtam gyis dus 'da' ba /
shwa dang cho lo rtse ba /
kha mchu zhal lce gcod pa gnyen bsgrigs /
phan tshun phrag dog /
'thab rtsod /
brnyas smod 'gran @# / /
zla /
phyogs res 'then 'khyer sogs mi 'os pa'i rigs gtan nas mi byed /
chang ni nyes pa kun gyi gzhi yin par ma zad bcom ldan 'das kyis /
dge slong dag nga ston pa yin par khas len pa rnams kyis chang mi byin zhing tha na rtsa mchog gis mi btung ngo / /
zhes gsungs pas gzhi byes gang du'ang mi 'thung /
nang mchod kyi rgyu tsam dang ar po'i skabs lta bu dmigs bsal du ma gtogs chang mi 'grim tha ma khi yang dri ngan pa sogs nyes dmigs che ba las phan pa gang yang med pas spong gang thub byed /
yul dus kyi dbang gis dgon pa'i nang du phu thung sogs gyon na'ang /
dur skyer dmar po ma gtogs pa gyon pa dang /
spu phyir bstan pa'i ta kho /
lug lpags kyi zhwa mo sogs mi mdzes pa'i rigs dang /
phyi nang gang du yang kha ma bsgyur ba'i gos mi gyon /
rdul gzan med par mi 'gro /
zhwa ser zla gam sogs tshad ldan /
cho ga'i skabs su dgos pa'i DA dril sogs tshags su chud par byed /
gling gseb tu rgyang 'bod dang skad log mi rgyag /
skra sor phyed do las lhag mi 'jog /
snang bar gang dran gyi phreng ba dang /
gri ring /
ga'u /
phor shubs /
me lcags mi 'dogs /
grwa gshag so sor mda' gzhu sag thag sogs rab byung la mi 'os pa'i dngos po mi 'chang /
gal te bcangs pa byung na dngos po ngo bo 'phrog cing gang 'tshams kyi chad pa 'gel /
khang steng sogs mngon tshan /
che sar rtsa mi 'jog /
gling gseb tu 'gro lam chu yur sogs snang bar gang dran mi bzo /
chos sde'i mtshams nang du bla ma sogs dmigs bsal can ma gtogs pa rta mi zhon /
nye 'du ma yin pa'i bud med gnang ba ma zhus par zhag tu mi 'jog /
grong sngags mo ma rim gror mi 'bod /
nye ring phyogs lhung gis tshogs chen gyi 'du sgo grwa tshang so sor bsgyur ba dang /
grwa tshang khag phan tshun kyang 'du sgo phar sgyur tshur sgyur byas na rnam smin shin tu lci bas de rigs gtan nas mi byed /
phyi nang skya ser gang gi yang dngos spyad bor ba rnyed na dge bskos la gtad /
des bdag po su yin la sprod pa dang /
rtsad ma chod na spyi rdzas lta bur 'jog /
smon lam /
dbyar gnas /
lnga mchod /
dgu gtor /
gshegs gtor /
dus mchod sogs kyi skabs dge 'dun zhal grangs 'dzom dgos shing /
de dag gi tshe nad pa mtshams pa ha cang bgres nas lus kyis mi nus pa dang /
pha ma na ba'i rkyen lta bu'i dgos gal che nges dang sbyin bdag gtso che ba'i rigs dang nad pa tshab chen gyi rim gro sogs la 'gro dgos byung tshe /
tshogs thengs gsum phan chad bla ma dge bskos la dgongs pa zhus shing /
zhu yul nas kyang nye ring spangs pa'i zhag grangs sogs 'os mtshams ster /
grwa sa sogs la 'gro 'dod pa rnams bla mas thos bsam don gnyer yin min brtags te dgongs pa ster /
chu tshan gnas bskor la yang @# / /
gu yangs 'dod pa mi gtong zhing /
dgos pa ldan nges dag la yang rgya che mu med du ma song ba'i dgongs pa ster lugs byed /
dkyil 'khor sgrub mchod sogs kyi rdo rje slob dpon byed pa po yang /
mtshan ldan bla ma'i drung nas gsang bde 'jigs gsum mam /
ma mtha'ang 'jigs mdzad rdo rje'i dbang brda 'phrod nges su thob dgos shing /
de mtshungs bsnyen mtshams gal che bas thun mongs pa'i lam gyis rgyud sbyangs shing /
bla ma'i man ngag dang ldan pa /
mdo sngags la nad byan chub pas bsnyen pa tshad ldan gtong ba dang /
slar bskyar ma'i rigs gang mos kyi yi dam la bsnyen pa byas chog pa'i dgongs pa ster /
'phral sel gyi so so'i dge sbyor bgegs sel gyi rigs la bdun phrag gsum las byed sa med /
de'ang lnga mchod sogs dang 'grig na byed sa med pa yin /
zla ba byung ngo cog gi yar ngo dang mar ngo'i gso sbyong gi gaN+Di'i brda byung ma thag dge tshul slong thams cad byon nas rang rang gi gso sbyong mdzad cing dbyar zhal bzhes dang /
dgag dbye bcas gzhi gsum gyi phyag len nyams med dgos rgyur /
na ba dang mtshams pa sogs dmigs bsal 'ga' re ma gtogs dge tshul slong thams cad 'du zhing dbyar gyi bsrung bya rnams tshul mthun yong ba'i do dam dbyar gnas skabs kyi mdo 'don pa por bka' rams yon tan can gang la bsgo ba des byed cing /
dbyar nang du 'khrugs slong gi gleng brjod spong /
nyin zhag gcig gi tshogs 'du grol lta bu la mtshon na /
thog mar dung mkhan gyis dung ma btang bar mi byon zhing /
byung ba dang bstun dbu zhwa zla gam sogs ma lus par byas te kun spyod zhi 'dul gyis dmigs brtse ma gsung bzhin 'du ba las rgyugs mchongs 'phros gtam ku co sogs kyis mi 'du zhing /
de'ang dung thengs dang po'i tshe so so'i nang nas byon /
dung thengs gnyis pa'i tshe 'du khang gi sgor chad lus med par tshogs grub pa byed /
dud thengs gsum pa'i tshe dge bskos nas sgo phye ba dang bstun bslab pa rgan pa dang mkhas rim nas gral 'go bzung ste rang rang gi gding ba'i steng sdod pa las tshang ka dang rkang mgyogs gral mi byed cing /
ka ba rtsig pa sogs la rgyab bsnye ba kha gtums /
gzhogs gcus sogs ma yin par mu tig star la rgyus pa bzhin 'bar 'bur ya yo med par lus drang por bsrangs shing dran pa mngon du bzhag nas bzhugs /
zla gam gyi thu ba g.yas pa phrag pa g.yon pa la 'phang nas bzhugs pa ma gtogs mdun phye nas la ba gyon pa lta bu byed sa med /
de nas /
byang 'dran gyis zhal 'don bskul ba /
dge bskos kyis sgo brgyags pa dung mkhan gyis dung 'phro gcod pa gsum dus mtshungs yong ba byed /
tshogs su gnyid log pa /
gleng mo /
lag rtsed /
kha yengs /
mig @# / /
yengs /
bzhad gad rtsed mo sogs gtan nas mi mdzad /
tshogs 'don dbu mdzad pas gdangs 'dur ma ci lta bu zhig bskul kyang thams cad kyis rgyal ba'i bstan pa rin po che dar ba dang /
ma gyur mkha' mnyam gyi sems can thams cad bde ba /
khyad par dmigs yul gyi rgyu sbyor ba la phan 'dod kyi lhag bsam bzang pos /
mtha' dbus med par nyams 'ur chem chem gsungs pa las /
tshogs 'don mi 'don pa'am /
bton kyang dal brel mi snyoms pa'i sngon 'jug shor ba lta bu mi bya zhing /
de mtshungs rol mo khrol mtshams sogs kyang rgan gzhon thams cad phyogs bstun pa las gang dran mi byed /
de'ang chos spyod kyi 'don cha dang /
bskang gso'i dbyangs rnga chings sogs sngar srol ltar gyi lag len gang gtsang rung byed pa las /
so so'i 'dod khyer gyis bsgyur kha mi byed /
sgog btsong sogs dri ngan gyis bgos nas tshogs su mi 'gro /
dus rtag tu gtsug lag khang dang /
dge 'dun gyi kun dga' r+wa ba rnams la mchil ma sogs mi gtsang ba mi 'dor /
ja thug sogs 'dren skabs gral du 'bo zag med cing cag cag hu hu sogs bzhes lugs mi mdzes pa mi mdzad /
tshogs nas chos ldan gyi dgos pa dang nad glo bur pas thebs pa'i skyon sogs byung na dge bskos la dgongs pa zhus te 'gro ba las rkyen phran tshogs la mi ldang /
tshogs grol dus kyang chab blangs pa dang bstun dal bur 'gro ba las mchongs rgyugs rgod pa'i rigs mi byed /
zhal 'don gyi rim pa sbyin bdag sogs kyi dmigs bsal byung na ma gtogs nyin re bzhin zhogs kha ja tshul gyi thog 'du khang du sleb 'phral tshe rabs kun tu ma /
shes rab snying po /
seng gdong ma'i gzungs phreng 'khor re dang bcas bzlog pa /
skyabs sems rgyud dang dres nges pa sngon du btang /
de nas /
dpal mgon 'phags pa klu sgrub kyis /
mchod pa thams cad yongs spangs nas / /
bla ma'i mchod pa yang dag brtsam / /
de mnyes pas ni kun mkhyen gyi / /
ye shes mchog de thob par gyur / /
zhes sangs rgyas byang sems gzhan thams cad mchod pa pas /
bla ma mchod pa don che bar gsungs shing /
rje bla ma btsong kha pa chen po'i nyams mgur las kyang /
de ltar rgyu dang 'bras bu theg chen gyi / /
lam mchog gnyis kar dgos pa'i thun mong lam / /
ji bzhin bskyed nas mkhas pa'i ded dpon gyi / /
mgon la brten nas rgyud sde'i rgya mtsho cher / /
zhugs nas yongs rdzogs man ngag bsten pa des / /
dal 'byor thob pa don dang ldan par byas / /
rnal 'byor ngas kyang nyams len de ltar bgyis / /
thar 'dod khyed kyang de bzhin bskyangs 'tshal lo / /
zhes gsungs pa ltar /
mdo sngags lam rim blo @# / /
sbyong thams cad kyi gnad tshang ba bla ma mchod pa'i 'go tshugs nas yan lag bdun pa ltung bshags spyi bshags dang bcas pa rdzogs mtshams mang ja gtong /
de'ang mang ja ngo re'i mjug tu bstan pa spyi la nye bar 'tshe ba /
bstan 'dzin skyes bu dam pa'i sku gsung thugs mdzad pa 'phrin las la bar du gcod pa /
dgon khrod du rkun ma byed pa /
chos sde rang gi phyi nang du dkrugs shing byed pa sogs la dmigs nas mdo sgrub tshar re /
de nas dga' ldan lha brgya ma dang dmigs brtse ma brgya skor /
deng nas brtsams te ma /
gnas bcu phyag mchod /
rgyal ba yab sras /
lcang skya rin po che'i zhabs brtan sogs chos spyod kyi rim pa rnams gdangs dang bcas babs chags re mos kyis btang /
de nas bla ma mchod pa'i 'phro rdzogs mtshams /
bla ma yi dam chos srung spyi'i gtor 'bul /
lo ma 'gyon ma'i gzungs /
smon lam rnam lnga sogs res skor gyi gdangs 'dur re dang /
shis brjod srid zhi dge mtshan ma bcas gsung /
dgongs ja'i thog /
sgrol sher /
gdugs dkar mchog grub ma /
chos skyong spyi'i bskang bshags las bzhi lhun gyis grub pa'i sgra dbyangs /
sku lnga'i gsol mchod /
cha gsum /
seng gdong ma gzungs dang bcas bzlog pa /
gzhi bdag gtor bsngo /
de rjes bstan 'bar ma mtha' rten tshigs bcad dang bcas pa gsung /
zla ba ngo re bzhin gyi tshes gnyis la rta mgrin yang gsang gi las byang snying po nyer bsags dang /
kun mkhyen lnga pa chen pos stsal ba'i sku lnga'i gsol mchod rdo rje sgra dbyangs ma /
rten mdos /
rdo rje legs pa'i gsol mchod las bzhi'i 'dod 'jo /
tshe lnga la rdo rje 'jigs byed lha bcu gsum ma'i dkyil 'khor sgrub mchod bdag 'jug dang bcas pa /
tshes brgyad la thams cad mkhyen pa blo bzang rgya mtshos mdzad pa'i sman bla'i mdo mchog yid bzhin dbang rgyal tshar gnyis /
paN chen blo bzang chos kyi rgyal mtshan gyis mdzad pa'i zhang blon rdo rje bdud 'dul gyi bskang bshags bar chad kun sel dang bcas /
bcu la snga jar yongs 'dzin thams cad mkhyen pa rje btsun ye shes rgyal mtshan dpal bzang pos mdzad pa'i klu'i bum gter gyi cho ga 'dod dgu'i mchog sbyin dang /
tsha rting ma nas bde mchog lha lnga'i chog bdag mdun dpyid glu dang bcas pa /
bco lnga la kun rig bdag mdun dbang chog dang bcas pa /
bcu dgu la snga jar paN chen blo bzang chos kyi rgyal mtshan gyis mdzad pa'i 'chi med rnga sgra lha dgu'i tshe chog dang /
tsha rting ma nas sman bla'i mdo chog yid bzhin dbang rgyal /
nyer lnga la lcang skya rdo rje 'chang ngag dbang blo bzang chos ldan dpal bzang pos mdzad pa'i @# / /
gsang ba 'dus pa'i cho ga /
nyer dgu la yi dam gyi bdag bskyed sngon du 'gro bas /
mgon chos lha mo /
rnam sras /
beg tse bcas kyi bskang ba /
drug cu pa'i gtor bzlog dang bcas pa /
gnam gang la bla ma mchod pa bde stong dbyer med ma yan lag bdun pa maN+Dal dang bcas pa sngon du 'gro bas /
lam rim gsol 'debs /
yon tan gzhi gyur ma sogs chos spyod gdangs dang bcas pa /
rje bla ma ye shes rgyal mtshan gyis mdzad pa'i gnas brtan phyag mchod thub bstan rgyas byed yid bzhin gyi nor bu rnams nges can du mdzad /
gzhan yang tshogs 'don gyi rim pa lo nang rer 'char can du mdzad rgyu ni /
hor zla dang po'i tshes bcu la paN chen blo bzang chos kyi rgyal mtshan gyis mdzad pa'i mi 'khrugs pa'i cho ga mngon dga'i sgo 'byed /
hor zla gnyis pa'i tshes gnyis la lha gsol gzabs rgyas /
hor zla bzhi pa'i tshes bzhi la sman chog rgyas pa /
tshes bco lnga ston pa mngon par rdzogs par sangs rgyas pa'i dus chen dang bstun rgyal ba bskal bzang rgya mtshos mdzad pa'i dpal mo'i lugs kyi smyung gnas kyi cho ga sbyor dngos rjes tshang /
hor zla drug pa'i chos 'khor bskor ba'i dus chen dang bstun smon lam chen mo /
dbyar snga phyi gang rigs la dbyar gnas par khas blang ba /
mjug tu dgag dbye dang bcas pa gzhi gsum gyi phyag len rnam par dag pa mdzad rgyur /
nyin re bzhin snga ja'i thog rgyud chags gsum bla ma mchod pa gtor 'bul dang bcas pa /
gtor ma brgya rtsa /
dgung tshigs la rgyud chags gsuM rgyal ba dge 'dun rgya mtshos mdzad pa'i gnas bcu phyag mchod /
'dul ba rgya mtsho'i snying po /
phud mchod /
dkon mchog rjes dran rdzogs mtshams thug pa gtong /
de nas yon bsngo /
sher snying /
maN+Dal sogs /
dgongs ja'i thog rgyud chags gsum /
sgrol sher /
gtor 'bul /
smon lam rnam lnga re mos gsung /
ljongs rgyu'i tshe bag yod dang ldan pa las spyod rtsing rigs mi byed /
hor zla bdun pa'i tshes bzhi la bla ma gong ma'i dus mchod /
hor zla brgyad pa'i tshes bcu gsum nas bka' 'gyur rin po che tshang ma /
bcu dgu la paN chen rin po che'i zhabs brtan du ched dmigs kyis /
'jigs byed dpa' bo gcig pa dang /
beg tse'i bskang gso grangs gsog /
nyi shu la skyabs mgon lcang skya rin po che'i zhabs brtan du kun mkhyen lnga pa chen pos mdzad pa'i gnas brtan phyag mchod rgyal bstan 'dzad med nor bu /
hor zla dgu pa'i lha babs dus chen dang bstun smyung gnas kyi cho ga sbyor dngos rjes tshang /
hor zla bcu pa'i tshes gsum la mi 'khrugs pa'i cho ga /
nyi shu'i nyin nas 'jam mgon chos kyi rgyal po btsong kha pa chen po dga' ldan du gshegs pa'i dus chen @# / /
dang bstun nas bstan 'gyur gang 'gro /
nyer lnga'i nyin chos spyod kyi rim pa gang rgyas /
dga' ldan lha brgya ma dang 'brel ba'i dmigs brtse ma 'gro gang che dang /
mjug tu /
dpal ldan sa gsum ma dang /
rnam dag gangs ri ma gnyis 'don /
nyer brgyad kyi nyin yi dam rdo rje 'jigs byed kyi bdag bskyed sngon du 'gro bas /
mgon po /
chos rgyal /
lha mo /
rnam sras /
beg tse dang bcas pI bskang gso rgyas par gtong /
nyer dgu'i nyin 'jigs byed lha bcu gsum ma dang dpa' bo gcig pa gang rigs bzlas pa gang 'gro dang /
chos skyong spyi bskang /
khyad par dam can chos kyi rgyal po'i bskang bshags dang gtor ma drug cu pa rnams bsngo zhing /
phyi rol tu rdo rje slob dpon bsnyen song gis gtor rgyag rnams bya /
lo mjug bstan srid spyi'i rim gror nyin gsum ring /
nag po skor gsum /
rnam sras beg tse rnams kyi bskang gso /
gdugs dkar bzlog chen dang /
kha 'bar ma re mos /
nyi shu dgu'i dgongs mo gtor ma byin bebs dang /
lha mo'i bskang gso gzabs rgyas /
tshes gcig gi tho rangs 'dod khams dbang mor tshes gtor rgyas par 'bul /
'di skabs su phyag len phra rags rnams mi nyams pa dang /
gtor ma rnams kyi bzo dbyibs tshang sogs bsgyur bkod med par gzabs rgyas phun sum tshogs pa bya zhing /
dbu mdzad kyis dbyangs dang 'dur lta /
rol mo brdung lugs sogs kyis mtha' rten pa'i phyag len gang yod sla chos dang khral chos su ma song ba'i tshad ldan bya dgos shing /
de mtshungs shes rig dga' rab yod pa tshor /
thig dang /
gdangs dbyangs /
gtor bzo /
dung dang rgya gling /
gar 'gros /
sbub bsil /
rnga chings sogs slob tu 'jug pa gal che /
dge bskos las 'bras la brtsi zhing drang tshugs can la bsgo /
byang 'dren kyang skad bzang ba gdangs dbyangs phyag len sogs nges pa sems 'dul ba la bsgo /
de bzhin du las sne'i rigs nye ring la ma song bar so sor 'os pa'i yon tan tshang ba rgan rim nas bsgo zhing /
las sne pa rnams kyis kyang rang rang gi ngo skal gyi las la ltogs la dang zem 'jog phyi bshol gyi rigs med pa dang /
chos sde'i la rgyar khur bsam gang che byed /
spyi don du 'tshog 'du'i skabs bla ma dge bskos kyis dbus gros dbang tshang mas spyi don du kha g.yar gyi ngan khyer mi byed /
dgon spyi dang 'tshog 'du'i skabs kyi nang gtam phyir mi skyel /
dge bskos kyis blo phyogs su ma lhungs pa'i ngos nas 'grig lam gyi skor tshogs gtam skabs su gang babs gtong ba dang /
tshogs su yong ma yong dang /
'don pa yod med kyi mtshams la lta rtog zhib mo byas te /
gsar du blo 'dzin byed pa dang /
brjed gsos dgos pa rnams la de lugs kyi @# / /
rting bskul gang drag byed /
de la drag zhan sus kyang brtsi 'jog tshul gnas kyi mgo 'og lus chug dgos pa'i rgyab gnyer bla ma sogs nas byed /
bla spyi'i nang zan /
grwa mang rnams kyis las sne pa rnams dang /
bslab pa rgan pa dang /
yon tan can dang /
spyi sems che ba'i rigs la zhwa phud /
gzan 'bebs sogs go rim dang bstun pa'i bkur gzos legs par bya ste /
'dul ba phran tshegs las /
dge slong dag de bas na deng phyin chad dge slong rgan rabs rnams la ming nas 'bod par mi bya /
rus nas 'bod par mi bya /
btsun pa zhes brjod pa dang /
tshe dang ldan pa zhes brjod pa ma gtogs kun tu spyad par mi bya'o / /
zhes gsungs pa'i phyir /
grwa rigs lo bslab pa rgan pa rnams kyis rang las lo dang gzhon pa rnams la legs slob nyes sdom ci shes byed cing /
bslab pa gzhon pa rnams kyis rang las bslab pa rgan pa dang /
mkhas btsun 'dzom pa'i gra rigs rnams kyi chos ldan gyi bsgo ba dang du len pa sogs mthong gzos gang che byed pa las go babs 'tshel ba'i rigs kyi rtsi med mi byed /
spyi 'bul gang byung dge bskos kyis gnyer pa dang bgros byas nas btsong thog /
gang byung gi tho rnams las sne tshogs thog nas zhib mo byas te dge 'dun la 'gyed gang thob re 'bul /
ja tshul gnyer pas gtong sgo'i rim pa rgyun ja gnyis re chad med gtong dgos shing /
de'ang khral chos ma yin par mar 'o sogs 'dzom pa dge 'dun gyis bzhes spro nges gtong dgos /
zla grangs kyi tshes lnga /
brgyad /
bcu /
bco lnga /
bcu dgu /
nyer lnga /
nyer dgu /
gnam gang rnams la ja thug lnga re /
dbyar gnas chen mo zla ba gcig dang zhag bco lnga'i ring nyin re bzhin ja thug sogs gsum /
bka' 'gyur /
rje'i lnga mchod /
dus gtor /
dgu gtor /
gshegs gtor /
lo gsar rnams la ja thug sogs gzabs rgyas bya /
gtor ma la dgos pa'i tshon rtsi dang /
'bri mog sogs lag thogs med pa bya /
'gyed kyi skor la /
'di gar skal ba lnga /
tA bla ma la skal ba gsuM dge bskos byang 'dren /
spyi gnyer sogs na mo che khar gnyis skal /
de 'og tshor gnyis la skal 'phar re gtong ba lta bu sngar srol dang bsnun nas byed /
dus rgyun bcar sdod kyi grwa pa yin phyin ngo skal gcig /
nad pa mtshams pa sogs yong mi thub nges dang /
bla dpon dge 'dun spyi'i don la song rigs rnams la ngo skal gtong /
sne bzhag kyang skal bar dpag pa'i spyin bdag gi 'byor ba dang bstun pa'i ster lugs byed /
gnyer pa brje mtshams su rtsis sprod gang yod gnyer pa gsar rnying dang /
las sne rgan pa tshogs thog nas mdzes lam du ma song ba'i zhib mo byed pa gal che /
dgon gnyer rnams kyis 'du khang dang mchod khang mgon khang rnams su mchod pa dang @# / /
mchod me dbul ba dang /
gtor kha gso ba dang /
byi dor byed pa rnams le shor med cing gtsang sbra thon pa gal che /
mar me'i 'phros kyi mar sogs gtsug lag khang rang gi mchod thebs la phan pa las sbubs zos mi byed /
'du khang dang mchod khang rnams su mjal kha zhu mkhan dregs zhan la ma ltos pa'i mjal kha gu yangs gtong /
dgon gnyer brje mtshams su /
'du khang sogs kyi sku gsung thugs rten mchod rdzas tshogs gdan sogs gang yod deb yig ltar rtsis sprod len cing /
bor stor chag grum sogs byung ma byung gi mtshams las sne tshogs thog nas rtog 'jug zhib mo byed /
ja mas tshogs shing 'dang nges bsgrigs shing /
ja thug sogs la gtsang spra thon pa /
chu tshong thig pa dge 'dun gyis bzhes spro ba'i ngos dag yong ba'i lta rtog gnyer pas byed /
rung khang gi thab rtsar ja tshul do dam pa /
ja ma /
me 'bud /
chu len /
zhal ta pa /
sbyin bdag ma gtogs gtsang spra chung ba'i skya ser gang yin kyang mi gtang /
mang ja nas ja phud sngar rgyun dang bla brang la de ma gang bro chen gnyis /
tA bla mar dem gang dang gro chung gang /
de min cang pa yin nges dang mtshams pa rnams la ji ltar 'tshams pa /
sbyin bdag la zo chung re tsam ma gtogs mi 'khyer /
dmigs bsal dgos rigs byung na dge bskos la gnang ba zhus gnang las 'os min mi byed /
bla ma'i ja ldir tshad gang ma gtogs tshogs par ja thug ma khebs par rung khang nas ja thug phyir mi 'khyer /
ja ma brje mtshams su khra ma gang yod deb yig ltar len /
'dis mtshon pa'i sku gsung thugs rten /
mchod rdzas sogs la gas chag bor stor brlag pa'i rigs byed mi ngo 'phrod byung tshe tshab 'jug pa dang /
chad las sogs gang 'os 'gel zhing /
su yin rtsar ma chod na mngo sgrub kyis mtshams bcad /
las sne rnams nas lha khang la 'dzin spras le shor med pa dang /
rgyun du me mtshams la'ang shin tu gzab par byed cing /
bag yangs kyis me shor nas grwa shag dang dngos po bsregs pa byung na /
'jal nus kyi dngos po yod tshe tshab bsgrigs dang /
med tshe bca' khrims che 'gal gyi nyes chad dge la /
rgya mi tshong pa dang /
rgyal po'i khrims phog pa'i mi nag can dang /
rkun jag gi dogs gnas can dang /
rtsa khungs med pa'i mi yan pa mi bsten /
sa dpyad la gnod pa dang mi mdzes pa sogs su 'gyur pas /
mkhar las dgos pas kyang nye 'khor rnams su dong mi 'bru ba dang /
mtshams bcad tshun chad kyi rtsa mi len /
nye 'khor gyi bya dang ri dwags sogs rngon du mi 'jug /
rgyab ri'i rtsa dud 'gro zos pa byung na bdag po rnyed nas ji ltar 'tshams pa'i chad pa 'gel pa las /
ngan g.yos gzhan gyi nor rdzas sogs 'phrog 'joms mi byed /
grong chog la sbyin bdag gi 'dod mos bzhin byon zhing /
sbyin bdag gi 'byor ba dang bstun pa'i @# / /
bsnyen bkur zhabs tog gang zhus las rtsod gleng mi byed /
der ji tsam bzhugs ring kun spyod gang ci sbyin bdag dad pa skye ba'i rgyu las /
khyim pa sun 'byin gyi rigs byed sa med /
'go ba'i rims nad yod sar mi 'gro /
nad pa 'di yul shin tu gnyan par gsungs pas /
khu dpon dang mi rtsa sogs med pa'i rigs la gnyer pa dge bskos sogs kyis lta rtog byas te /
gzhon pa re mos kyis nad g.yog dang /
grwa rigs nad pa byung na kun gyis nad g.yog dang /
nang pa rang la mthun rkyen med na sangs rgyas kyi sku gzugs tshun chad kyis kyang bskyang bar gsungs pas dge 'dun gyi spyi rdzas nas rim gro'i thebs sogs ster /
rim gro sman bcos sogs mthun rkyen du gang 'gro byed cing /
nad gsos bstun 'byor ba yod na dkon mchog gi rdzas la byin tshab bsab /
'das chad byung na 'go nad che rigs min phyin gnyen nye du'am /
las ka byed shes pas khur blangs pa'i gsol 'debs /
rgyun chog phung po skyel ba sogs tshul ldan byed /
sdig sbyong sogs gang byed kyi sar tshogs pa byings nas smon lam rnam lnga sogs bsngo smon gyi rgyas 'debs dang /
tshogs su'ang ma mtha' nyin gsum gyi ring tshe 'das la dmigs pa'i smon lam re gsung /
bla mas kyang rgyun gtan bsngo smon gyis rgyas 'debs byed /
grwa pa ma 'tsho ba dang gzhan du 'gro ba tshos khang gzhi grwa pa nang phan tshun nyo 'tshong byed pa las bshig nas gzhan du 'khyer sa med cing /
yul dus gnas skabs dang mthun pa'i bya spyod tshul mthun las /
rang rang gi 'dod khyer gyi rtsing spyod dang /
dgos med kyi gsar srol mi byed /
mdor na bla ma las sne dge 'dun dmangs dang bcas pa thams cad kyis nyams len gyi rim pa zhal 'don dge sbyor kun spyong sogs gang ci skal ldan dang ba 'dren pa'i dmigs rkyen /
'byor ldan bsod nams gsog pa'i zhing sar 'gyur pa zhig mdzod /
gsum pa tshul ma yin pa'i gnas la nan tur ji ltar bya ba'i rim pa ni /
de ltar khrims su bcas pa las pham pa 'chab bcas dang /
chang 'thung ba gri mtshon brgyab pa dang /
yul tshan sde ris su bcad de mi dpung dgra sdebs kyi 'thab rtsod /
dge 'dun gyi dbyen chen por 'gro rigs byung tshe dkrugs shing gi rtsa ba byed mkhan gyi gte bo su yin gnas dbyung byed /
grwa pa nang phan tshun nam mi nag dang kha 'thab lag 'thab shor ba gang yin kyang gnyis ka la nyes che chung gi babs ltos kyi chad las 'gel /
gri 'don pa'i 'thab mo byed pa la gri 'don mkhan gnas nas dbyung ba dang /
gcig shos la nyes che chung gi chad las 'gel /
gnyer pa dge bskos dbu mdzad las thog pa la lag lan byed mkhan gnas dbyung dang /
kha lan @# / /
byed mi la mang 'gyed brgya phyag /
des mtshon nyes pa 'bring dang chung ngu la brgya phyag dang /
tshogs chu len pa /
tshig gis rma 'bebs pa sogs gang 'os bya /
phyi nang ser skya su thang nas dpon shed sogs kyis dge 'dun gyi nang khrims bsams bzhin du shigs pa byung tshe ji srid dgon sde gnas kyi bar du mdo sgrub kyi rgyun 'dzugs /
gong gi chad las gnas dbyung sogs byed dgos la /
gzhan gyis dan rgyab byas pa byung na /
de ga'i nyes chad 'phar ma 'khur dgos shing /
des mi len tshe tshogs pa'i dbus su dag 'don byed /
de ltar lhag bsam bzang pos dge 'dun gyi nang khrims 'di ltar bgyis pa rang bzo tsam ma yin par dam pa mang po'i gsung las btus te bkod pa yin pas /
bla ma na rim gyis 'di nang ltar las gzhan du mi 'gyur pa'i bkod khyab gnang ba dang /
las sne rnams nas ngo dam gang drag byed pa gal che /
rgyal ba'i bstan bsrung chen po dpal ye shes kyi mgon po phyag drug pa /
dam can chos kyi rgyal po /
dpal ldan dmag zor gyi rgyal mo re ma ti 'khor dang bcas pa la bcol ba yin pas /
khyad gsod kyis 'da' bar byed pa rnams la drag po'i chad pas tshar gcod pa dang /
tshul dang mthun par bsgrub pa rnams la nyin mtshan g.yel ba med par bsrung skyob mdzad du gsol / /
gtsug lag khang rnams klog pa dang / /
kha 'don gyis rgyas legs gnas shog /
rtag par dge 'dun mthun pa dang / /
dge 'dun don yang 'grub par shog /
rmad byung sras bcas rgyal ba'i byin brlabs dang / /
rten 'brel bslu ba med pa'i bden pa dang / /
bdag gi lhag bsam dag pa'i mthu stobs kyis / /
rnam dag smon pa'i gnas 'di 'grub par shog /
sde snod gsum dang rgyud sde rnam pa bzhi / /
gdams pa'i mchog tu shar ba'i bshad sgrub kyis / /
thub bstan phyogs dus kun tu rgyas mdzad pa / /
blo bzang grags pa'i dpal gyi bkra shis shog /
ces chos sde chen po dge 'phel dga' ldan chos mdzod gling gi bca' yig gdung sel zla 'od ces bya ba 'di ni /
dkon mchog gsum bla mar 'dzin cing /
dad pa dang gtong ba sogs dam pas bsngags pa'i yon tan du mas thugs rgyud phyug pa mi yi dbang po be'i ze mgon po dbang rgyal nas bskul ma mdzad pa ltar /
btsun pa ngag dbang blo bzang bstan pa'i rgyal mtshan dpal bzang pos bla brang bkra shis bsam gtan pho brang gi gzims chung rab zhi bde ldan dga' ba'i chal du bris pa dge legs 'phel / / / /
