! gsum pa de dag gi skabs su ci rigs par nye bar mkho ba'i thor bu ci rigs yi ger bris pa'i yig chung ni /
yang lus dben gyi skabs su /
phra mo la dmigs pa thun 'khyongs pa brtan po byung kyang /
rlung 'gag tu ma 'dod pa sogs byung ba'i zhal shas ni /
lus kyi rtsa stong phrag bdun cu bo sog sbubs ltar gyur pa dmigs rten la zug pa'i nang nas rlung rnams thim par bsgom /
'dis gegs sel zhing bogs 'don pa yin /
'di dmigs pa gtod pa'i gnas gzhan la yang gegs byung na /
dmigs pa 'di ga byed gsung ngo / /
yas babs mas brtan gyi dga' bzhi'i skabs su /
mas brten gyi lhan skyes mtshan nyid rdzogs pa spyi bor brtan pa la ni /
rlung gi de nyid sngon du song bas snying ga'i rtsa mdud sogs ma lus par grol ba'i mtshams nas rnal 'byor pas 'bad pa med par yud tsam gyis byed nus gsung @# / /
ngo / /
yas babs kyi dga' ba skye ba la /
rtsa mdud ma grol yang gtum mo'i mes bzhus nas dga' bzhi skye ba yin /
dper na rdza'i gsham gas pa'i nang du mar 'khyags pa yod pa 'og nas me sbar bas zhu nas 'dzag pa bzhin no / /
zhes gsungs ngo /
bskyed rim pa'i lha'i nga rgyal 'jog pa'i nga de tha snyad pa'i nga tsam de yin gsung ngo / /
bskyed rim pa'i bzlas pa'i skabs su ting nge 'dzin sems dpa' la nga rgyal 'jog pa yin gsung ngo / /
gnyid 'thug po'i skyabs su 'di gsal 'char ba'i thabs ni snying gar rang gi lus sems 'od kyi phung por bsgom pa yin gsung /
gnyid dang bsre ba'i skabs su gzhi dus kyi gnyid kyi stong pa bzhi dang /
rmi lam gyi lus dang /
rmi lam gyi skabs kyi rnam smin gyi lus sogs ni rim pa bzhin gzhi dus kyi chos sku /
longs sku /
sprul sku gsum yin /
gnyid kyi stong pa 'od gsal gyi ngo bor shar ba dang /
de'i mtshams nas rdo rje 'chang du langs pa dang /
de rnam smin gyi lus la bsams bzhin du zhugs pa rnams ni rim pa bzhin du gnyid kyi skabs su lam dus kyi chos sku /
longs sku /
sprul sku gsum yin no / /
gnyid 'thug gi mthar rdo rje 'chang gi skur langs pa'i rmi lam gyi lus de rmi lam gyi skabs kyi longs skur byas pa 'di la gnyis yod kyang /
rmi lam rlung stobs kyis zin pa lta bu'i nus pa mthu can du song bas ni /
rmi lam gyi lus dang rnam smin gyi lus gnyis so sor snang ba 'byung la /
de'i gong du de gnyis so sor mi snang yang /
rmi lam gyi lus rdo rje 'chang gi skur langs ba 'byung ngo / /
de bzhin du rmi lam gyi sprul sku yang gnyis yod cing /
de ngos zin pa zhal gyi gdams pa med na cung dka' yang /
'dir rmi lam gyi skabs sam sad par shes pa'i skabs gnyis kyang gang yin yang rung ste /
rmi lam gyi lus rang dga' ba'i snang ba ni 'char bar 'dod pas mtshams der sprul sku rdo rje 'chang du bsgyur ba'o / /
sprul sku de yang lus gnyis so sor snang ba'i gang zag yin na /
bskyed rim gyi skabs su longs sku sprul sku la zhugs par gsungs ba bzhin du byas pas chog cing /
de'i sprul sku ni dam tshig sems dpa'i dod dang /
longs sku ni ye shes sems dpa'i dod ltar byas pas khyab bo / /
gnyis pa gsal ba'i dbye ba la gsum /
rdor bzlas /
sems dben /
sgyu lus kyi yig chung do / /
dang po la gnyis /
rdor bzlas kyi ngo bo dang /
de'i khyad par ro / /
dang po ni /
bla ma rdo rje 'chang lan mo /
rdor bzlas kyi gnad gsal bar dril na /
dper na gzhal yas khang pa'i rgya mthongs nas rlung byung nas dri mgo la phog pa ltar mi shigs pa'i thig le la nga rgyal 'phos te /
rang dang thig le gnyis su mi snang bar slar yang blo thig le rnams lhan cig tu bskyed pa ste /
snying ga'i rtsa 'khor gyi dbus su rtsa de dag dkar po 'od dang bcas pa zhig dmigs la /
de thig le'i rnam par gnas pa la rang rnams dbu ma'i yar sna sog spubs kyi 'phro 'dra ba nas zhugs pas yas mar 'od kyi rnam par 'byung /
rang thig ler gnas pa la thim /
cung zad gnas nas dbu ma nas yar mdzod spu'i bar song bar bsgom /
thig le gsal @# / /
zhing brtan pa'i ngang nas ldang 'jug gnas gsum gyi rlung gi rang sgra de /
oM AH hUM gsum gyi sgrar grags pa la rang thig le'i rnam par gnas pas yid gtad nas nyan pa'i tshul du bsgom pa yin te /
dper na phyi rol nas rlung bu ga sogs la phog pa na sing zer ba'i sgra byung yang /
de rang gis brjod pa'i rnam pa mi 'byung zhing /
nyan shes kyis tshor ba'i rnam pa yin pa bzhin no gsung ngo / /
ldang 'jug gnas pa rnams kyi tshe bde ba'i rnam pa dang /
dngos po med pa'i tshul du bya zhes zhal shes so / /
gnyis pa rdor bzlas de'i khyad par la gnyis /
snying ga'i rtsa mdud 'byed pa'i rdor bzlas dang /
srog thur bsre ba'i rdor bzlas so / /
dang po ni /
rdo rje'i bzlas pas snying ga'i rtsa mdud 'byed pa'i man ngag khyad par ba ni /
steng rlung oM gyi gdangs kyis nang du 'jug pa na /
snying ga'i rtsa 'khor gyi dbus kyi mi shigs pa'i thig le de mar la bung pa zhig byas te /
der AH 'i gdangs kyis gnas shing /
hUM gi gdangs kyis phyir 'byung ba dang dus mnyam du sngar gyi gnas su thig le de nyid 'byung ba'i dmigs pa bya'o / /
man ngag 'di rmi lam 'dzin pa'i skabs su'ang bya'o / /
gnyis pa la gnyis /
snying gar srog thur rags pa bsre ba'i rdor bzlas dang /
gnas gzhan du srog thur rags pa bsre ba'i rdor bzlas so / /
dang po ni /
steng 'og gi sna sgo gnyis nas rlung nang du 'jug pa dang dus mnyam du snying gar gnas pa dmigs rten la sim pa'i tshul gyi dus mnyam phyir 'gro ba yang dus gcig la gyes pa yin gsung /
thugs rdo rje'i hUM la gnas pa byas na tshe ring ba'i rten 'bral yod gsung /
gnyis pa ni /
de bzhin du steng rlung sna bug nas oM gyi gdangs dang /
'og rlung yang 'og sgo gnyis nas oM gyi gdangs kyis gsang gnas bar du dus mnyam du 'jug cing /
gsang gnas kyi rtsa 'khor gyi dbus su AH 'i gdangs kyis dus mnyam du gnas pa dang /
phyir 'byung ba na hUM gi gdangs kyis dus mnyam du 'og gi sgo gnyis nas phyir 'byung ba dus mnyam rdor bzlas bya'o / /
de bzhin du lte ba mgrin pa spyi bo rnams su bya ste /
gnas gzhan du srog thur bsre ba'i zhal gyi gdams pa'o / /
man ngag 'di'i rdor bzlas yang /
rtsa 'khor gzhan gyi dbus su rang rang gi thig le la dmigs nas bya'o / /
mkhas grub rje'i zin bris yin / /

