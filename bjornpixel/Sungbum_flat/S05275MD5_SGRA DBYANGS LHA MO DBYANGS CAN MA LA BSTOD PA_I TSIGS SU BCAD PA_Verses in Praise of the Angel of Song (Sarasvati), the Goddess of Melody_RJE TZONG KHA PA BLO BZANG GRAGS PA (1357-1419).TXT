! / /
oM bde legs su gyur cig /
sgra dbyangs lha mo dbyangs can ma la phyag 'tshal lo / /
mar gad zhu ba 'khyil 'dra'i mtsho 'gram du / /
bsil zer byed pa'i steng na ke la sha'i / /
mdangs kyis rab mdzes tsog pu'i tshul gyis 'gying / /
rgyud mang sngon po'i sgra yis rol der 'dud / /
thor tshugs me tog dkar po'i phreng ba yis / /
mdzes par byas pa'i rtse mor zla bas spud / /
mthon mthing dbu skra'i zar bus sku sted khebs / /
tshangs pa'i bu mo gzhan yid 'phrog ma khyod / /
lha yi lam la rgyu skar bdag po'am / /
padmo'i mtsho la ngng mo rtsen pa bzhin / /
rab yangs rnyog bral sems kyi dga' tshal der / /
ring du gnas te spobs pa mchog stsol mdzod / /
sa 'dzin dkar po'i rtse la ston dus kyi / /
sprin bral mtshan mo'i zla 'od lhung ba ltar / /
gsal mdzes ches dkar lta bas mi ngoms pa'i / /
khyod sku 'o ma'i rgya mtsho mthong ba'i tshe / /
rnam dag tshul khrims spu sdug gos kyis klubs / /
lung dang rigs pa'i 'dab gnyis bskyod pa yis / /
rgya chen shes bya'i mkha' la rnam rol ba / /
blo gsal dang ba'i yid de dga' bas phrogs / /
rab brjid ti si'i gangs kyis lha yi lam / /
rab mdzes thor cag byas nas zur mig gis / /
rab snyan rgyud mang sgrog la lta byed na / /
rab dkar lha mo khyod dang mtshungs par 'gyur / /
mnyen lcug phyag gi 'du byed bsgyur ba dang / /
ut+pala spyan gyi zur mig g.yo ba gnyis / /
rab mdzes pi wang dogs su bkod byas nas / /
gdangs snyan sgra yis rna pa'i dga' ston 'gyed / /
'od 'bar gser gyi rna chas snyan shal gnyis / /
'od stong ldan pas padmo'i tshil la bzhin / /
rnam dag tshems kyi phreng bas zhal gyis dogs / /
rnam bkra rgyu skar phreng bas mkha' la bzhin / /
dri med shel gyi sa 'dzin ngos dag la / /
dbang po'i gzhu yis kun nas bkra ba bzhin / /
mdzes sdug sku yi cha shas ma lus pa / /
yid 'dzin rgyan rnams kun gyis lham mer gyur / /
in+d+ra rnyil gyi mdog ltar rab sngo ba'i / /
rkang 'thung gos kyi phreng bas gangs kyi ri / /
kun nas mdzes pa ji bzhin khyod kyi sku / /
rgyud mang sngon pos g.yon gyi phyogs na mdzes / /
drug lhag bcu yi dbyangs kyi phreng ba can / /
snying gi chu skyes dbus na khyod kyi sku / /
mkha' gos dkar gsal dkyil na mdangs mdzes pa'i / /
yid 'ong glog phreng gzhon nu 'gyu ba bzhin / /
gang gsung dri bral cha yi cha shas tsam / /
gang gi rna ba'i lam du lhung tsam gyis / /
gang gi sgrib pa'i blo yi mi shes pa / /
gang gis gcod mdzad khyod gsung tshangs pa'i dbyangs / /
lha la lha yi yongs 'du'i shing bzhin du / /
gang la gang zhig 'dod pa'i 'bras ster zhing / /
srid la srid pa'i bar du rab brtse ba / /
kun la kun nas sgrib med khyod kyi thugs / /
nyes zad sku ni gangs ri lta bur dkar / /
yid 'phrog gsung ni 'brug gi dbyangs ltar brjid / /
spros bral thugs ni mkha' bzhin g.yo ba med / /
dge legs gter chen khyod kyis bdag skyongs shig /
sga ched nyi zla'i 'od kyi gos bzang bgos / /
sdeb sbyor bang rim bzhi yi sku rags bcangs / /
snyan dngags gas nor bu'i cig gi thod kyis mdzes / /
mngon brjod gzi ldan ri dbang lha mo de / /
mkhas mchog klu dbang stong gis yongs bzung bas / /
rtsom 'chad rtsod pa'i rlabs 'phreng brgya g.yo ba'i / /
bdag yid rol mtsho'i 'jing de'i dpal bskyed @# / /
nas / /
dang ba'i chu gter che der ring du rol / /
rab dang shugs ldan gdung ba'i dor yis / /
bstod pa'i mod la re ba rdzogs mdzad ma / /
sgra dbyangs lha mo che rabs thams cad du / /
bdag gi snying la 'bral ba med gyur cig /
de ltar nyams dang 'gyur ba'i ro mchog ldan / /
ngo mtshar rgyan mang mdangs kyis mdzes gyur pa'i / /
bstod tshig bdud rtsi'i rgyun de snyan dngags kyi / /
ring nas 'dris pa kho na'i dga' ston yin / /
tshul lugs 'di ni tshul khrims nor gyis 'byor / /
ngang tshul bzang po'i ngang tshang dpon po yis / /
lhag bsam dag pas lhag par bskul ba'i ngor / /
snyan dngags gzhung bzhin snyan pa'i ngag gis smras / /
sgra dbyangs lha mo dbyangs can ma la bstod pa'i tshigs su bcad pa yul byang phyogs kyi snyan dngags mkhan blo bzang grags pa'i dpal gyis bya yul du chos bar la byon pa'i tshe sbyar ba'o / / / /
