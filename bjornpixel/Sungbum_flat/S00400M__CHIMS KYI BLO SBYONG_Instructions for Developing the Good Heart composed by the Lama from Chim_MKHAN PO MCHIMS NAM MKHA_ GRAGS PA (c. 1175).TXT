'chims kyi blo sbyong legs so / /
'di la lung med slar rtsal dgos /
lung thob /
! bla ma yang dag pa'i dge ba'i bshes gnyen rnams la phyag 'tshal lo / /
gdams pa 'di la don gsum ste /
dang po sbyor ba ni /
gnas dben par tshangs spyod mi mthun pa'i phyogs med pa'i gnas su bde ba'i stan la 'dug ste /
skyabs 'gro dang sems bskyed byas la rang gi lus phru ma phus btab pa lta bur bden med du bsam /
snying 'od dkar po'i phung por bsgom /
de'i spyi bo'i gtsug tu padma dang zla ba'i gdan gyi steng du rtsa ba'i bla ma bsgam /
sangs rgyas nas da lta'i bar gyi brgyud pa dang /
chos 'brel yod pa dang /
yi dam gyi lha dang /
sangs rgyas dang byang chub sems dpa' thams cad ngo bo 'di yin snyam du bsam /
yi kyi phyag dang mchod pa 'bul /
gsol ba 'debs pa ni bla ma yang dag pa'i dge ba'i bshes gnyen thams cad bdag la dgongs su gsol / /
bla ma yang dag pa'i dge ba'i bshes gnyen thams cad kyi bdag gi rgyud la theg pa chen po'i blo sbyong gi rtogs pa nyams pa med par skye bar byin gyis brlab tu gsol / /
nga dang bdag tu 'dzin pa da lta nyid du thul ba dang /
rkyen ngan bar chad thams cad chos kyi phyogs su 'khyer shes par byin gyis brlab tu gsol / /
zhes lan gsum gsol ba btab /
bdag gi blo 'di nyes pa'i skyon bag chags dang bcas pa thams cad spangs shing legs pa'i yon tan ma lus pa dang ldan pa'i sangs rgyas dngos yin snyam du bsam la /
bla ma'i sku gsung thugs la skyabs 'gro bya /
de nas bla ma tshangs bug na mar byon nas snying 'od kyi phung po'i nang du zhugs nas 'di nyid sangs rgyas dngos yin snyam du bsgom mo / /
bla ma'i sku gsung thugs rang gi lus ngag yid gsum la thim pas /
chos nyid 'od gsal chen por gyur pa de'i ngang du gnas tshad du bzhag /
de las rtogs pa 'phro na bla ma spyi gtsug tu bsgom mo / /
thugs dgongs yongs su rdzogs pa'i bsngo ba bya /
gsol ba gdab /
de lta bu nyin mtshan lan drug la sogs pa bya /
rang gang 'dod pa'i ting nga 'dzin rgyud la skye'o / /
dang po sngon 'gro dag la bslab ces pa ni de la gsum ste dal 'byor rnyed par dka' ba ni dal 'byor gyi chos bsam ste de'i snying po blang bar bya /
chos kyi mchog blo sbyong ba yin pas bsgom /
dal 'byor thob kyang gtan du sdod dbang med las kyi 'phen pa zad na nam 'chi cha med /
'chi ba'i dus su chos rgyud la ma skyes par 'gyod bzhin du shi na de las 'pham pa med pas blo sbyong dgos sam /
shi nas med par mi 'gro skye ba len dgos la 'khor ba gang du skyes kyang sdug bsngal gyi rang bzhin yin pas de spang bar bya /
de'i ched du blo sbyong bsgom /
rang rgyud la bsags pa'i sdig sgrib sbyangs gzhan la yang byams snying rje byang chub kyi sems bsgom mo / /
dngos gzhi la gnyis las /
dang po kun rdzob byang chub kye sems ni /
gtong len gnyis po spel mar sbyangs / /
len pa'i go rim rang nas brtsis zhes pa ni bdag la skye ba phyi ma'i phyi ma phan dang /
tha na sang phan smin rgyu'i sdug bsngal kun 'byung thams cad da lta smin par gyur cig snyam du bsam /
de bsam pas rkyen ngan grogs su 'gyur ba'i dgos pa yod /
de nas rtsa ba'i ma la byams pa dang snying rje bsgom la sdug bsngal kun 'byung thams cad zhe thag pa nas blangs /
de bzhin du sems can thams cad kyi dang /
'phags pa gsum gyi shes sgrib thams cad blangs /
mdor na bla ma dang sangs rgyas ma rtogs pa'i 'khor 'das kyi skyon thams cad rang gi snying gi nang du blangs /
de ltar yang yang blangs pas ro stod gzer pa la sogs pa byung na snying phrum bus pa lta bur bsam ste /
de yang rgya cher song bas nam kha'i mtha' khyab par bsam ste mthar yang rang bzhin med pa'i ngang la bzhag go /
de stong nyid bsgom pa bdag gi ma 'di rnams 'khor ba sdug bsngal gyi dngos rgyu la gnas pas snying rje sdug bsngal dngos rgyu mtha' dag las bsgral ste /
bde ba skyid pa bla na med pa la 'god /
de'i ched du lus longs spyod dge ba'i rtsa ba thams cad btang snyam du bsam la lus yid bzhin gyi nor bu rin po cher bsgyur /
longs sbyod lha dang mi'i rdzas nam kha' gang ba tsam pa dge ba dus gsum du bsags pa thams cad ma rgan la btang bas chos byed pa'i thun rkyen thams cad tshang ba dang /
tshogs gnyis rdzogs pa sangs rgyas par bsgom /
de bzhin du sems can thams cad la bsgom /
de gnyis rlung la bskyon par bya ces pa ni dbugs phyir 'gro dus longs spyod dge ba thams cad sems can la btang /
de ltar bsgom pas ting nge 'dzin nang du 'ong tsa na rang gzhan gyi sdug bsngal kun 'byung len /
de ltar byas pas rgyud la skye ba dang blo sbyong skye ba'i dgos pa yod gsung ngo / /
gnyis pa don dam byang chub kyi sems bsgom pa ni /
sbyangs nas gsang ba'i don la spyad ces pa ni bdag dge ba dang /
gzhan gyi sdug bsngal brje nus pa dang /
blo dman pa la gsang ba'i stong nyid bsgom ste| de yang dngos po thams cad bzung 'dzin gnyis su 'dus te /
bzung ba thams cad bem por snang ba thams cad rim gyis dpyad pas /
rdul phra rab yin la /
de yang phyogs drug la blta ba'i cha drug dbus sha stag tu gyur nas bden pa gcig tu ma grub pas de ma grub /
de dag gi bden pa du ma mi grub pas bem po bden pa med par bsgom /
nang rig pa ni 'das pa 'gag /
ma 'ongs pa ma skyes /
da lta kha dog med /
dbyibs med /
gnas med /
de ltar ma grub tsa na bden par ma grub pas na nang rig pa bden pa med par bsam /
phyi bem po ma grub pas bsgom bya'i yul ma grub /
nang rig pa snang ba ma grub pas sgom byed kyi blo ma grub /
bsgom bya sgom byed dang bral ba de la shes bya zad pa zhes zer /
de'i ngang las ma yengs par gnas pa la de kho na nyid bsgom zhes gsungs /
de bas na yul ci yang ma grub pa la blos cir yang me 'dzin /
cir yang mi rtog ba'i ngang la lhod de klod la bzhag /
'jur bus bcings pa'i sams nyid ni / /
klod na grol bar the tsham med / /
ces gsungs /
rtoD pa'i 'phro 'du thams cad zhi ba na zhi gnas ma rtog bzhin du gsal zhing dwangs pa gsal le mtshan mar 'jan pa ni lhag mthong zhes gsungs so / /
dang po thun chung la grangs mang por bsgom /
bstan pa thob nas ji tsam gnas kyi bar du bzhag /
de las ldang bar 'dod na sems can la snying rje bsgom zhing dge ba'i rtsa ba bsngo bar bya' / /
dngos gzhi'i dus kun rdzob don dam gnyis las /
res 'jog tu bsgom /
goms par gyur nas thams cad ma grub kyang kun rdzob sgyu ma tsam du bden pa dang zhen pa med par gtong len bsgom par bya'o / /
gsum pa rjes ni /
yul gsum dug gsum zhes pas yul gsum la brten nas dug gsum skye zhing /
de dge ba'i rtsa ba gsum du bsgyur te /
mig gi yul du gzugs sdug pa la 'dod chags skye ba dang /
sems can gyi 'dod chags rang gi snying gi dkyil du blangs /
rang gi lus longs spyod dge ba'i rtsa ba dang bcas pa sems can thams cad la btang bas seMs can thams cad 'dod chags med pa'i dge ba'i rtsa ba dang ldan par bsam /
mi sdug pa la zhe sdang dang bral la gti mug skyes pa yang de bzhin du bsgom /
de bzhin du rna bas sgra dang /
snas dri dang /
lces ro dang /
lus kyis reg bya'i bar du gsum gsum byung yang bsgom par bya'o / /
spyod lam kun tu tshig gis sbyangs / /
ces pa ni 'greng ba dang /
'dug pa dang /
nyal ba dang /
spyod lam thams cad du sems can thams cad kyi sdug bsngal kun 'byung thams cad da lta nyid du bdag la smin par gyur cig /
bdag phung bar gyur cig /
bdag dang dngos po med par gtan brlag la 'gro bar gyur cig /
bdag gi lus langs spyod dang /
dge ba thams cad sems can rnams la smin par gyur cig /
lam dang 'bras bu'i yon tan thams cad da lta nyid du 'byung bar gyur cig /
ces dgos kyang sbyar bar bya'o / /
de ltar sbyor bas ngag gi rjes su yid bzhugs nas myur du skye ba'i dgos pa yod gsungs /
blo sbyong thun gcig zhes bya ba dpal snar thang pa'i mkhan po mchims nam mkha' grags pa chen pos mdzad pa dge legs nam mkha' dang mnyam par gyur cig / / /
