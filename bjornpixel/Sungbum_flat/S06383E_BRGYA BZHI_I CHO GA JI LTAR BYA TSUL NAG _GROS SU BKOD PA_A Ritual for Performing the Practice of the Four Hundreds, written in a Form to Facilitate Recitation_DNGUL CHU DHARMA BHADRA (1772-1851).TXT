@# / /
brgya bzhi'i cho ga ji ltar bya tshul nag 'gros su bkod pa bzhugs / /
@# / /
swa sti pra dzA b+h+yaH 'dir brgya bzhi'i cho ga ji ltar bya tshul la gsum /
sngon 'gro /
dngos gzhi /
mjug go /
dang po la gnyis /
dkyil 'khor 'dri ba dang /
brgya bzhi'i rdzas gsog pa'o| |dang po ni /
sa phyogs ba byung dang dri bzang gis byugs pa'i gtsang mar /
lte ba btsal nas phyogs bzhi dang / /
mtshams bzhir tshangs thig zur thig gdag dbus nas srad bu mtho gang pas padma'i lte bzlum por bskor / /
de steng sor drug bsnan nas ni / /
padma'i phyi thig zlum por bskor / /
tshangs zur thig brgyad dbus gnas pa'i / /
phyogs mtshams padma 'dab brgyad bri / /
zhes pa ltar thig btab la /
sna tshogs padma 'dab brgyad ni / /
phyogs bzhi dmar la me rlung ser / /
bden bral ljang la dbang ldan nag /
lte ba ljang la ge sar ser / /
zhes pa ltar rdul tshon bkrams @# / /
pa'i lte bar mchod sbyin gyi phyag g.yas kyi mkhrig ma rang la bstan pa gzhi dmar po la ser po'i bcad kyis bri bar bya'o / /
gnyis pa brgya bzhi'i rdzas gsog pa ni /
sngar bris pa'i phyag gi mthe'u chung la phung po'i bdud dkar po 'khor lo dang / /
srin lag la nyon mongs pa'i bdud ser po nor bu dang /
gung mo la lha'i bu'i bdud dmar po padma dang /
mdzub mo la 'chi bdag gi bdud nag po ral gri 'dzin pa rnam mkhyid gang tsam 'jim pa las byas pa rang mdog gi na bza' can gdong rang la bstan pa dang /
phyag mthil du 'bras zan nam dar phye las sbyin bdag gi gzugs glud skye mched dong cing rgyan gos dang ldan ba zhig bdud rnams la bstan nas bzhag pa'i mdun du glud rdzongs rin po che dang 'bru sna zas sna gos sna sogs tshar du mngar /
pad 'dab kyi mthar sa chog byas pa'i sa dang rin po che bsres pa'i 'jim pa la byin rlabs byas te sA ts+tsha legs par btab la dkar rtsi gsol nas bsgrigs te /
oM sarba ta thA ga ta ma Ni sha ta dIp+ta dzwa la dzwa la d+harmA d+hA tu gtsa swA hA| zhes lan bdun brjong cing me tog gtor bas rab gnas byas pa brgya dang /
de'i phyir rtsi mar gyi mar me brgya dang /
de'i phyir 'bru zan gyi gtor ma brgya dang /
de'i phyir 'bras zan gyi ngar mi brgya dang /
de rnams kyi mdun du chu gnyis nyer spyod sogs mchod pa'i bye brag bsam gyis mi khyab pa dang /
gtor ma zur gsum rtse mo cung zad g.yas su bcus pa la ma theb skyu nyer gcig dang sha khrag gis brgyan pa dang /
tsA ru'i mchod par grags pa'i mngar gsum gyi sbags pa'i tshogs mchod bcas legs par bshams nas chang chu nang mchod kyis bran la bzhag go /
gnyis pa dngos gzhi la bdun / /
sngon rabs /
spyan drang ba /
bzhugs su gsol ba /
brgya bzhis mchod pa /
mchod pa gzhan 'bul ba /
bstod pa bya ba /
'phrin las 'chol ba'o /
dang po sngon rabs ni /
rang lhag pa'i lha gang yang rung ba'i bdag bskyed gsal btab ste /
rol mo dbyangs dang bcas pas /
kyai| sum cu rtsa gsum lha yi yul gyi dbus / /
khang bzang rnam par rgyal ba'i pho brang na / /
rin chen khri la lha dbang @# / /
brgya byin ni / /
dga' mgur 'dod yon dag la spyod pa'i tshe / /
sngon gyi las dang 'phral rkyen gyis bskul te / /
glo bur bdud bzhi'i 'things kyis non bar gyur / /
bde med sdug bsngal drag pos gzir ba las / /
bcom ldan shAkya'i gtso la skyabs song bas / /
de tshe bcom ldan shA kya thub pa yis / /
'gro ba kun la phan phyir ting 'dzin gyis / /
sprul pa'i dkyil 'khor chen po legs bshams nas / /
mchod sbyin phyag rgya mthun pa'i rdzas bsags te / /
skye mched mu bzhi'i gnas nas bdud bzhi rnams / /
thugs rje'i lcags kyus bkug nas phyag sor bzhir / /
bkod nas brgya bzhi'i mchod sbyin byin pa yis / /
brgya byin nad dang sdug bsngal kun las thar / /
zhes brjod /
gnyis pa spyan drang ba ni / /
oM swa b+hA wa shud+d+haH sarba d+harmA swab+hA wa shud+d+ho nya ? haM /
dkyil 'khor stong pa nyid du gyur /
stong pa'i ngang las paM las padma 'dab ma brgyad pa lte ba ge sar dang bcas pa'i steng du mchod sbyin gyi phyag g.yas pa gan rkyal du gnas par gyur /
rang yi dam gya lhar gsal ba'i thugs ka nas 'od zer 'phros /
skye mched mu bzhi'i gnas nas bdud bzhi 'khor dang bcas pa spyan drangs /
kyai| nam mkha' mtha' yas lha yi pho brang nas / /
mi gnas myang 'das thob la bar du gcod / /
phung po'i bdud tshogs 'khor dang bcas pa rnams / /
gnas 'dir spyan 'dren mchod phyer gshegs su gsol / /
rnam shes mtha' yas lha yi pho brang nas / /
gnas lugs mngon sum mthong 'khor du gcod / /
nyon mongs bdud tshogs 'khor dang bcas pa rnams / /
gnas 'dir spyan 'dren mchod phyir gshegs su gsol / /
ci yang med pa'i lha yi pho brang nas / /
'dod pa'i longs spyod thob la bar du gcod / /
lha'i bu'i bdud tshogs 'khor dang bcas pa rnams / /
gnas 'dir spyan 'dren mchod phyir gshegs su gsol / /
'du shes med min lha yi pho brang nas / /
tshe srog mtha' ru phyin la bar du gcod / /
'chi bdag bdud tshogs 'khor dang bcas pa rnams / /
gnas 'dir sbyan 'dren mchod phyir gshegs su gsol / /
zhes brjod /
gsum pa bzhugs su gsol ba ni /
kyai| phung po'i bdud ni dkar po 'khor lo 'dzin / /
nyon mongs bdud ni ser bo nor bu 'dzin / /
lha'i bu'i bdud ni dmar po padma 'dzin / /
'chi bdag bdud ni nag po ral gri 'dzin / /
rang rang 'khor gyi tshogs kyis yongs su bskor / /
phyag sor bzhi yi rtse mor bzhugs su gsol /
dzaH hUM baM hoH rang rang gi gzugs la thim par gyur / /
ces brjod /
bzhi pa brgya bzhis mchod pa ni / /
g.yas pa'i mthe bong gis mthe'u chung mnan cing sor mo lhag ma brkyangs pa rdzas la btad /
@# / /
la| oM swa b+hA wa bi shud+d+te d+tarmAHte b+dz+ra sid+d+hi hUM gis ma ngag pa sbyangs par bsam /
nam mkha' mdzod kyi phyag rgya bcas la /
na maH sarba ta thA ga te b+h+yo bi shwa mu khe b+h+yaH sarba tha khi ung+ga te s+pha ra Na i maM ga ga na khaM swAhAsa mang por spel bar bsam /
lag pa gnyis sor mo rnams bsnol gung mo gnyis rtse sprad pa'i tshigs bar pa bcag pa dpral bar bcings te sa gol gtogs la /
oM a mri te hUM phags /
kyis bdud rtsir ra bsgyur bar bsam /
g.yas mchog sbyin gyi phyag rgya bcas la /
oM a kA ro mu khaM sarba d+harmA NAM A dya nu twan+na twAta /
kyis mgron rnams kyi 'dod pa bsgrub par bsam /
g.yas khro bo'i khur tshur bcings pa'i mdzub mo rdzas la gtad cing bkrol nas se gol gtogs / /
na maH sarba ta thA ga ta a wa lo ke te /
oM sam+b+ha ra sam+b+ha ra hUM /
gis so sor thob par bsam /
g.yas mi 'jigs pa'i phyag rgya bcas la /
oM ru ru spu ru dzwal tiSh+tha sing+d+ha lo tsa ni sarba ar+tha sA d+ha ni swA hAs dus dang yo byad mnyam por thob par bsam la sngags rnams lan gsum re brjod de sngags drug dang phyag rgya drug gis rdzas rnams byin gyis rlabs la / /
bdag gi bsam pa'i stobs dag dang / /
de bzhin gshegs pa'i sbyin stobs dang / /
chos kyi dbyings kyi stobs rnams kyis / /
don rnams gang dag bsam pa kun / /
de dag thams cad ci rigs pa / /
thogs pa med par 'byung gyur cig /
ces brjod /
kyai| rin chen sna lnga'i rdul tshon las bsgrubs pa'i / /
rgyal ba'i sku gsung thugs kyi ngo bo nyid / /
bsod nams zhing gi mchog gyur chos sku'i rten / /
ri rab tshar du dngar ba'i mchod rten brgya / /
phung po'i bdud tshogs 'khor dang bcas la 'bul / /
me long ye shes rnam dag chos kyi sku / /
bcom ldan rnam par snang mdzad sku thob nas| 'gro kun phung po'i bdud las thar gyur cig /
stong gsum tshar du dngar ba'i snod rnams su / /
'bru mar rtsi mar rgya mtsho 'khyil ba'i dbus / /
ri rab lta bu'i mar me'i sdong bu la / /
nyi zla lta bu'i 'od 'bar snang gsal brgya / /
nyon mongs bdud tshogs 'khor dang bcas la 'bul / /
mnyam nyid ye shes rnam dag chos kyi sku / /
bcom ldan rin chen 'byung ldan sku thob nas / /
'gro kun nyon mongs bdud las thar gyur cig /
rab yangs nam mkha' lta bu'i snod rnams su / /
'chi med bdud rtsi'i btud ba mtsho ltar bskyil / /
bza' dang bca' ba ri rab lta bur spungs / /
bkod mdzes sha khrag brgyan pa'i gtor ma brgya lha'i bu'i bdud tshogs 'khor dang bcas la 'bul / /
sor rtog ye shes rnam dag chos kyi sku / /
bcom ldan 'od dpag med pas sku thob nas / /
'gro kun lha'i bu'i bdud las rgyal gyur cig /
'bru zan rin @# / /
chen rnam pa lnga las byung / /
gzugs mdzes dbyangs snyan yid dang dbang po gsal / /
mdzes pa gcig tu bsdus pa nor mang ldan / /
yon tan brgya phrag ldan pa'i ngar glud brgya / /
'chi bdag bdud tshogs 'khor dang bcas la 'bul / /
bya sgrub ye shes rnam dag chos kyi sku / /
bcom ldan don yod grub pa'i sku thob nas / /
'gro kun 'chi bdag bdud las thar gyur cig /
rang bzhin rnam dag ngang du ro gcig kyang / /
sgyu ma lta bu'i bdud bzhi'i dmag tshogs la / /
mig 'khrul lta bu'i brgya bzhi'i mchod pa 'di / /
brag cha lta bu'i dbyangs kyis mchod par bgyi / /
sprul pa lta bu'i mchod pa 'di bzhes la / /
chos dbyings ye shes rnam dag chos kyi sku / /
bcom ldan mi bskyod rdo rje'i sku thob nas / /
'gro kun bdud bzhi'i dgra las rgyal gyur cig /
ces brjod /
lnga pa mchod pa gzhan 'bul pa ni| kyai| rgya mtsho lta bur 'khyil ba'i mchod yon dang / /
gang+gA'i rgyun ltar 'bab pa'i zhabs bsil dang / /
kha dog sna tshogs bkra ba'i me tog dang / /
dud sprin nam mkha' gang ba'i bdug spos dang / /
rab 'bar tshar du dngar ba'i mar me dang / /
cig car dri bzang 'gyed pa'i dri chab dang / /
ro nus phun sum tshogs pa'i zhal zas dang / /
rnar snyan rol mo'i bye brag sna tshogs pa / /
bdud bzhi 'khor dang bcas pa'i tshogs la 'bul / /
mig gi dga' ston spungs pa'i gzugs mchog dang / /
brjod bral rna bar snyan pa'i sgra snyan dang / /
dri bsung phyogs bcur 'phro ba'i dri chab dang / /
kha dog ro nus ldan pa'i zhal zas dang| |reg na bde ba skyed pa'i gos mchog kyang / /
bdud bzhi 'khor dang bcas pa'i tshogs la 'bul / /
'khor lo nor bu btsun mo blon po dang / /
glang po rta mchog dmag dpon rin chen bdun / /
bkra shis gdugs dang rgyal mtshan g.yas 'khyil dung / /
gser nya dpal be'u bum pa padma dkar / /
nam mkha' gang ba'i bkra shis rtags dang rdzas / /
bdud bzhi 'khor dang bcas pa'i tshogs la 'bul / /
zhes mchod la / /
sha khrag gis brgyan pa'i gtor ma de oM AH hUM lan gsum gyis byin gyis brlabs te /
bkod mdzes ri rab lta bu'i gtor ma 'di / /
sha dang phrag gis brgyan cing byin brlabs te / /
bdud bzhi 'khor dang bcas pa'i tshogs la 'bul / /
bzhes la phyi nang 'gal rkyen zhi bar mdzod / /
ces dang /
kha 'bar ma'i sngags /
na maH sa man+ta bud+d+hA nAM /
na maH sarba tA thA ga ta a ba lo ki te sam+b+ha ra sam b+ha ra hUM /
nyer gcig dang /
bdud bzhi'i 'khor du gtogs pa'i tshogs rnams la / /
mchod sbyin gtor ma rgya chen 'di phul bas / /
gnod dang gdug pa'i 'tshe ba kun zhi nas / /
bdud bzhi'i dgra @# / /
las rtag tu rgyal gyur cig /
ces pas bsngos la phud kyis mchod do / /
drug pa bstod pa bya ba ni /
kyai| nam mkha' mtha' yas skye mched la gnas shing / /
'gro ba kun gyi gzugs kyi phud po la| |dbang bsgyur stobs ldan phung po'i bdud tshogs la / /
phyag 'tshal mchod cing bdag gis bstod par bgyi / /
rnam shes mtha' yas skye mched la gnas shing / /
'gro ba kun gyi tshor ba'i phung po la| |dbang sgyur stobs ldan nyon mongs bdud tshogs la / /
phyag 'tshal mchod cing bdag gis bstod par bgyi / /
ci yang med pa'i skye mched la gnas shing / /
'gro ba kun gyi 'du shes phung po la / /
dbang sgyur stobs ldan lha bu'i bdud tshogs la / /
phyag 'tshal mchod cing bstod par bgyi / /
yod min med min skye mched la gnas shing / /
'gro ba kun gyi 'du byed phung po la / /
dbang sgyur stobs ldan 'chi bdag bdud tshogs la / /
phyag 'tshal mchod cing bdag gis bstod par bgyi / /
zhes brjod / /
bdun pa 'phrin las 'chol ba ni /
kyai| bcom ldan shAkya thub pa'i byin rlabs dang / /
rten 'brel bslu ba med pa'i bden pa dang / /
mchod sbyin rnam par dag pa'i mthu stobs kyis / /
'gro la bdud bzhi'i bar chad med gyur cig /
! bdud bzhi'i dmag tshogs 'khor bcas rnams / /
mchod sbyin gtor ma 'di bzhes la / /
bdag cag 'khor dang bcas rnams la / /
bdud kyi bar chad med pa dang / /
nad med tshe dang dbang phyug dang / /
dpal dang grags dang skal ba bzang / /
longs spyod rgya chen kun thob cing / /
zhi dang rgyas la sogs pa yi / /
las kyi dngos grub bdag la stsol / /
rmi lam ngan dang mtshan ma ngan / /
lo skag zla skag zhag skag dang / /
bdud bzhi'i dmag tshogs dgra la sgyur / /
ces brjod nas /
tsA ru'i tshogs mchod de /
hoH gzugs sgra dri ro reg bya ldan pa'i rdzas / /
dbang po drug la rmad byung bde ba skyed / /
ro brgya ldan pa'i tshogs kyi mchod pa 'di / /
bdud bzhi bdud kyi dmag tshogs rnams la 'bul / /
lus sems ting 'dzin zas kyis tshim gyur nas / /
zag med ting 'dzin zas la spyod gyur cig /
ces 'bul lo / /
gsum pa mjug la gnyis /
glud btang ba dang /
mjug chog dngos so /
dang po glud btang ba ni /
glud rdzas dang bcas pa chang phud gser skyems sogs smon nas kyis bran la /
'di skad lo / /
kyai| rin chen mdzes pa'i ngar glud rgyan ldan 'di / /
'bru zan rin chen sna lnga'i snying po can / /
skye mched khams dang dbang po'i yon tan ldan / /
sna tshogs rgyan gyis spras pa'i ngar glud 'di / /
sngags dang ting 'dzin phyag rgya'i tshogs rnams kyis / /
nam mkha'i khams kun gang bar byin brlabs nas / /
bdag @# / /
cag rgyu sbyor sbyin bdag 'khor bcas kyi / /
glud du bdud bzhi'i dmag tshogs rnams la 'bul / /
nor ldan mdzes pa'i ngar glud 'di bzhes shig /
mtshar sdug ldan pa'i ngar glud 'di bzhes shig /
lta na sdug pa'i ngar glud 'di bzhes shig /
yon tan brgya phrag ldan pa 'di bzhes shig /
kyai| rin chen mdzes pa'i ngar glud rgyan ldan 'di / /
rnam thos bu la 'gran zhing nor mang ldan / /
skabs gsum dbang po'i phun tshogs la 'khu zhing / /
nag po'i sde las rgyal bar byed pa 'di / /
rig 'dzin gsang sngags 'chang ba bdag cag dang / /
rgyu sbyor yon gyi bdag po'i glud du 'bul / /
mi las glud dga' mdzes pa'i glud bzhes la / /
bdud bzhi'i dmag tshogs sdang ba'i dgra la sgyur / /
'dir glud 'gro phyogs la kha bsgyur ro / /
bzung ba yod na da lta nyid du thongs / /
bcings pa yod na skad cig nyid la khrol / /
bdud kyis khram la btab na khram kha phyis / /
btsan gyis sho la bkye na sho rdel skyungs / /
klu yis byad du bzung na byad thag chod / /
rgyal po'i smyo 'bog gtong ba dgra la sgyur / /
the rang sris la rku na dgra la sgyur / /
bgegs rigs stong phrag brgyad cu dgra la sgyur / /
gdon rigs sum brgya drug cu dgra la sgyur / /
lo dang zla ba'i skag rnams dgra la sgyur / /
zhag dang za ma'i skag rnams dgra la sgyur / /
rmi lam mtshan ma ngan pa dgra la sgyur / /
bdud kyi dmag tshogs thams cad dgra la sgyur / /
'byung po'i dal yams thams cad dgra la sgyur / /
zhes dang /
oM b+dz+ra muH bdud bzhi skye mched mu bzhi'i gnas su gshegs /
dam tshig gi dkyil 'khor rang la thims par gyur /
ces brjod la dar mi dang gtor ma nyi shu re dang bcas bdud bzhi phyogs bzhi dang gzugs glud 'dre gdon gnod pa'i phyogs kyi grong zad mthar rdor dril sogs rol mo'i sgra dang bcas bskyal la /
spro na shar du /
kyai| phung po'i bdud tshogs 'khor bcas rnams / /
glud dang gtor ma 'di snoms la / /
nam mkha' mtha' yas gnas song ste / /
byams pa'i sems dang ldan par gyis / /
lan gsum /
lhor| kyai| nyon mongs bdud tshogs 'khor bcas rnams / /
glud dang gtor ma 'di snoms la / /
rnam shes mtha' yas gnas song ste / /
snying rje'i sems dang ldan par gyis / /
lan gsum /
nub tu /
kyai| lha'i bu'i bdud tshogs 'khor bcas rnams / /
glud dang gtor ma 'di snoms la / /
ci yang med pa'i gnas song ste / /
dga' ba'i sems dang ldan bar gyis / /
lan gsum /
byang du /
kyai| 'chi bdag bdud tshogs 'khor bcas rnams / /
glud dang gtor ma 'di snoms la / /
yod min med min gnas song ste / /
btang snyoms sems dang ldan bar gyis / /
lan gsum brjod nas bskul la srung 'khor bsgom bzhin du phyi mig mi lta bar ldog go /
gnyis pa mjug chog dngos ni /
chos srung gi bskang @# / /
gso sogs dang 'brel na gtang rag gi tshul du mchod bstod rgyas bsdus gang rung byas la /
ma rnyed yongs su ma shes dang / /
zhes sogs kyis nongs pa bzod par gsol /
lhag chad kyi nyes pa zhi ba'i don du /
yig brgya rgyas pa'am /
b+dz+ra satwa hUM /
zhes pa bzlas rjes bsngo ba smon lam shis brjod rnams spyi ltar bya zhing sAts+tsha rnams mchod rten sogs su spyan drangs nas las kyi rjes mi mngon par bya'o / /
zhes brgya bzhi'i cho ga ji ltar bya tshul nag 'gros su bsgrigs pa 'di ni /
rgyal ba dge 'dun rgya mtsho'i gsung la gzhi byas /
paN chen blo bzang chos kyi rgyal mtshan gyis mdzad pa'i phan bde'i 'byung gnas dang /
sngags khang gi 'don khyun du grags pa bklags pas don grub dang /
bdag gi rje bla ma dam pa'i chog bsgrigs rnams la'ang legs par brtags te cung zad kha bskangs nas dge slong d+harma b+ha dras rab byung bcu bzhi pa'i thog ma'i me yos cho 'phrul zla ba'i dmar phyogs stong pa gnyis pa'i nyin bzhad dngul chu'i ri khrod dga' ldan rtse spong khang du sbyar ba'o / /
'dis kyang bstan pa dang sems can mang po la phan thogs par gyur cig /
sarba mang+ga laM / / / /

