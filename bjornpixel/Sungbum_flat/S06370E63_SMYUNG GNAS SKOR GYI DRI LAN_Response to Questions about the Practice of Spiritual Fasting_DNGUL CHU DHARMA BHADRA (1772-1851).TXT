! sgrub pa'i rgyal mtshan 'dzin pa @# / /
gang de'i zhabs drung du /
stabs bder 'bul 'bras /
der sku khams bzang zhing rje btsun nA ro mkha' spyod ma'i bzlas bsnyen la brtson pa chu rgyun ltar lhod med nas gsung 'phrin rten ldan /
dpe le tshan bcas gnang 'byor bka' drin mchog tu che /
'dir yang gsar 'tshe med par sngar rgyun ltar bde bar gnas /
! dri ba dang po /
deng sang smyung gnas pa phal cher chog brgyad lta bu sbrel ma'i skabs sbyor ba'i snga dro skya rengs shar ba sogs kyi tshe kha zas gtong zhing /
de'i snga rol tu sdom pa len par byed la 'di'i sdom pa nyin zhag gcig gi tshad yin par nges pa'i phyir /
sang nyi ma ma shar gyi bar du sdom pa gnas na nyin zhag gcig las thal bar 'gyur ba dang /
mi gnas na sdom pa len pa'i skabs su de nyid brjod cing bsam pa don med du mi 'gyur ram /
zhes pa'i lan ni /
spyir bsten gnas dang theg chen gso sbyong gnyis 'dra bar nam langs nas nyi ma ma shar gyi bar gyi lag ris mthong ba tsam la len pa yin mod /
'on kyang rje rta phug pa'i smyung gnas lhan thabs las /
rjes kyi nyin dang po skya rengs nas ngag 'grol gyi bum chu gtor ba dang /
thor thug 'thung ba bla ma gong ma rnams kyi phyag srol yin kyang /
smyung gnas tshar gcig yin na ga la rung /
chog brgyad lta bu yin tshe sngon du sdom pa blangs nas thor thug gtong dgos sam snyam /
zhes dang rgyal mchog bskal bzang rgya mtshos phan bde'i snang ba gsar dngon du /
smyung gnas zhig sbrel nas gtong na sbyor ba gnyis pa'i zhogs pa thor thug gtong mtshams /
gso sbyong gi sngon dang rjes gang du btang yang bcas pa dang 'gal ba'i nyes pa mi 'byung bas khyad par med kyang /
rang rang gi bla ma'i mthong brgyud phyag lan gyi rjes su 'brangs na zhe gtsang bas de bzhin du bya la /
'on kyang skya rengs ma shar gong du btang na phyi dro'i kha zas kyi nyes par 'gyur bas de'i mtshams zin pa dgos zhes gsungs pa la brten nas /
deng sang dkar po phyogs brgyad gtong ba rnams sbyor ba gnyis pa sogs la skya rengs shar nges pa nas dang por ngag 'grol gyi bum chu btang /
de nas gso sbyong gi sdom pa blangs /
de nas thor thug gtong ba'i phyag len mdzad pa yin la /
de la mi rung ba yang med pa 'dra ste /
sdom gsum rab dbye las /
bsnyen gnas mtshan mo 'das pa na /
gtong phyir 'di la 'bul mi dgos / /
zhes pa'i thad kyi klu sgrub rgya mtsho'i 'grel pa las /
bsnyen gnas chos can /
khyod sang nang bar 'bul chog mi dgos pa khyod mtshan mo 'das nas skya rengs shar ba'i tshe rang shugs kyis gtong ba'i phyir /
zhes dang /
sdom gsum 'grel pa zla 'od nor bu las kyang /
nyi ma ste skya rengs shar ba'i tshe len pa kho na bye brag tu smra ba'i lugs bstan pa'i phyir dang /
zhes gsungs shing /
rgyal mchog lnga pas kyang /
bye mdo gnyis kyi bsnyen gnas la nyin zhag gcig @# / /
par grags kyang zhib tu byas na /
bye brag tu smra bar da nang skya rengs shar nas sang skya rengs ma shar gyi bar nyin zhag phrugs gcig tshang la /
mdo sde pas zas zos nas blangs na nyin zhag tshang ba mi yongs ba'i khyad par yod cing /
zhes gsungs pas so /
de yang rang cag gnas pa'i sa 'dir skya rengs shar ba'i tshe 'dzam bu'i gling 'di'i shar mtha'i sa khad yangs sa lta bur nyi ma 'char srid pa la dgongs sam snyam ste /
'od ldan las /
ji ste 'o na nyi ma ma shar kyang skya rengs dang po shar na nyin mo'i tha snyad gdags sam zhe na bshad pa snang ba yod pa'i phyir /
zhes sogs dang /
bstan bcos las snang ba'i gnas skabs ni nyi mo yin la /
mun pa'i gnas skabs ni mtshan mo yin no / /
zhes gsungs pa dang yang mi 'gal te /
skya rengs dang po la sogs pa nas snang ba rtsom pa yin pa'i phyir ro / /
zhes dang /
'jam dbyangs bzhad pa'i 'dul Tika las kyang /
nyi ma shar ba'i thog ma'ang yod de /
gling de'i dbus su nyi ma shar bar 'jog ste /
ras yug gi phyogs gcig tshig pa na ras yug tshig par 'jog pa bzhin yin pa'i phyir /
zhes dang /
mgon po yid bzhin nor bu'i lo rgyus las /
rgya gar nas nyi ma shar ma thag yongs pas bod sa rong dog pas nam langs ma thag slebs pa yin gsungs /
zhes 'byung ba rnams gung bsgrigs pa las so / /

