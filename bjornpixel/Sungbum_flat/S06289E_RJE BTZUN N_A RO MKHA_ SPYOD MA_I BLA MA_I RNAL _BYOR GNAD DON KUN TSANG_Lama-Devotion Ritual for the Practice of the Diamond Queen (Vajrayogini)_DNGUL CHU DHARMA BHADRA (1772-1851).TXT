@# / /
rje btsun nA ro mkha' spyod ma'i bla ma'i rnal 'byor gnad ngon ? kun tshang zhes bya ba bzhugs / /
@# / /
na mo gu ru shrI tsa kra sam+b+ha rA ya /
'dir rje btsun nA ro mkha' spyod ma'i bla ma'i rnal 'byor bsgom par 'dod pas /
gnas gtsang mar rten mchod sogs yo byad rnams tshogs par byas la /
bde ba'i stan la 'khod nas kun slong bzang pos /
sangs rgyas chos dang dge 'dun la / /
rtag tu bdag ni skyabs su mchi / /
sems can kun gyi don gyi phyir / /
bdag ni he ru kar gyur cig /
ces skyabs sems lan gsum /
rang nyid skad cig gis rje btsun rdo rje rnal 'byor mar gyur /
rang gi thugs ka'i baM yig 'od zer gyis / /
snod bcud kun sbyangs dag pa rab 'byams dbus / /
'khor gsum yongs dag zag med bde ster ba'i / /
mchod tshogs rgya mtshos yongs su gang gyur cig /
ster @# / /
phyogs mkha' spyod rin chen sa gzhi'i steng / /
rdo rje'i gzhal med khang chen mtshan nyid kun / /
rab rdzogs nyi zla'i gzi 'od 'bar ba'i nang / /
dam tshig sku gsung thugs dang bde chen gyi / /
'khor lo'i lte bar pad nyi 'jigs dus steng / /
dpal ldan he ru ka dang rnal 'byor ma / /
lhan skyes bde stong gar gyis rtsen pa yi / /
thugs ka'i hUM las 'phros pa'i 'od lnga'i sner / /
bla ma mkha' spyod dbang mo 'khor dang bcas / /
brtse chen rdzu 'phrul shugs kyi myur gshegs te / /
mdun du 'ja' 'od gru khar yangs pa'i nang| |dur khrod dbus su chos 'byung lte ba la / /
sna tshogs rin chen gyis spras seng khri'i khar / /
chu skyes nyi zla'i dkyil 'khor rgyas pa'i steng / /
sangs rgyas kun 'dus rtsa ba'i bla ma ni| |sku mdog dkar gsal dgyes pa'i 'dzum zhal can / /
phyag g.yas chos 'chad ut+pala glegs ral dang / /
phyag g.yon mnyam gzhag steng na tshe bum bsnams / /
chos gos rnam gsum gser mdog paN zhwa gsol / /
rdo rje skyil krung tshul gyis legs bzhugs pa'i / /
thugs kar sna tshogs pad nyi dus 'jigs steng / /
mkha' spyod dbang mo zhal gcig phyag gnyis ma / /
sku mdog dmar mo spyan gsum mkha' spyod gzigs / /
phyag g.yas gri gug 'thur du brkyangs nas 'dzin / /
g.yon pas thod khrag gyen du phyar nas gsol / /
rdo rjes mtshan pa'i kha TwAM phrag g.yon bkal / /
sgra grol thod skam 'phreng ba phyag rgyas mtshan / /
brkyangs bskums zhabs kyis me 'bar dbus na bzhugs / /
mtha' skor dngos brgyud bla ma yi dam dang / /
sangs rgyas byang sems rang rgyal nyan thos dang| |mkha' 'gro bstan srung rgya mtshos yongs bskor nas / /
tshogs kyi zhing du dgyes bzhin brtan par bzhugs / /
zhes gsal btab /
de nas /
rab 'byams rgyal ba ma lus 'dus pa'i sku / /
brgyad khri bzhi stong chos phung 'byung ba'i gsung / /
mkhyen brtse nus pa phul du byung ba'i thugs / /
bla ma rin po che la phyag 'tshal lo / /
'gyur med lhan skyes dga' ba'i rol ba @# / /
yis| |dpa' bo mchog la dgyes pa skyed mdzad pa / /
mkha' 'gro'i dbang phyug rje btsun rnal 'byor mar / /
rnam pa kun tu gus pas phyag 'tshal lo / /
bla ma mkha' spyod dbang mo'i sprul pa'i gar / /
phyogs bcur bzhugs pa'i bla ma yi dam dang / /
mchog gsum phyag byar 'os pa thams cad la / /
rang lus grangs med sprul nas phyag 'tshal lo| |zhes phyag dang /
chu bzhi nyer spyod rol mo 'dod yon lnga / /
rdzas bcu sbyangs rtogs sbar byas a mr-i ta / /
lhan skyes bde ba'i dgyes skyed phyag rgyar bcas / /
don dam byang chub sems mchog dang du 'bul / /
zhes dang /
spro na| sdom gzung dang bshags pa'i ra gis ? bya /
nongs pa kun bshags dge la rjes yi rang / /
bdag sogs 'gro la chos 'khor bskor ba'i phyir / /
dpal ldan bla ma bskal brgyar bzhugs su gsol / /
dge tshogs bla med byang chub chen por bsngo / /
maN+Dal 'bul /
bshes la mi gus dal 'byor tshud gzon zhing / /
'chi ba mi dran tshe 'di'i bde thabs sgrub / /
ngan 'gror mi 'jigs rnam dag skyabs mi 'tshol / /
las 'bras mi sems blang dor log par sgrub / /
'khor ba bder 'dzin de rgyu las nyon spel / /
thar par mi spro bslab gsum bstan mi byed / /
ma rnams yal bor rang nyid gces par 'dzin / /
bdag tu mngon zhen sngags la mi mos sogs / /
phyin ci log gi blo sna mtha' dag rnams / /
myur du 'gag par byin gyis brlab tu gsol bshes la dad gus dal 'byor snying po len / /
'chi ba rjes dran tshe 'di'i mdun ma skyung / /
ngan 'gro'i 'jigs dran dkon mchog skyabs su 'dzin / /
las 'bras bsams nas blang dor tshul bzhin sgrub / /
'khor ba'i skyon mthong las nyon spong bar 'dod / /
thar pa don gnyer rnam dag bslab gsum sten / /
ma rnams gces 'dzin rang nyid yal bar 'dor / /
bdag med don mthong sngags la mos pa sogs / /
phyin ci ma log blo sna mtha' dag rnams / /
myur du skye bar byin gyis brlab tu gsol / /
khyad par byams dang snying rje sems bskyed dang / /
phyin drug la sogs rgya chen spyod pa'i lam / /
snying po lam dus kun rdzob sgyu ma'i lus / /
yang snying 'bras bu'i dus kyi rdo rje'i sku / /
bdag med gnas lugs ji bzhin mthong ba yi / /
zhi lhag gnyis sogs zab mo lta ba'i lam / /
snying po dpe dang don gyi 'od gsal gnyis / /
yang snying bde stong dbyer med chos sku ste / /
zab dang rgya che'i lam bzang snying por bcas / /
myur du skye bar byin gyis brlab tu gsol / /
zhes bdud rtsi 'beb sbyang dang bcas brjod / /
spro na| bar do 'phrang sgrol gyi gsol 'debs 'jigs sgrol gyi dpa' bo'am /
yang na / /
@# / /
rab 'byams rgyal ba'i mkhyen brtse nus gsum gyi / /
bdag nyid rigs gsum mgon dang dbyer med pa'i / /
bla ma mchog dang mkha' spyod dbang mo la / /
snying nas 'dud do brtse ba'i lcags kyus zungs / /
tshe ring nad med bde skyid 'byor ba rgyas / /
chos mthun bsam pa gong nas gong du 'phel / /
mi mthun rgud pa ma lus zhi ba yi / /
'dod don thams cad stsol cig bla ma lha / /
rigs drug spyi dang so so'i sdug bsngal gyis / /
thog ma med nas da bar shin tu mnar / /
da dung phyi mthar thug par bzod dka' ba'i / /
sdug bsngal myong las skyobs shig bla ma lha / /
khyad par 'di snang 'gag par 'gyur ba'i tshe / /
rang gis bsags pa'i las ngan rkyen dbang gis / /
'khrul snang dngangs skrag gnad gcod sna tshogs pa'i / /
sdug bsngal 'jigs las skyobs shig bla ma lha / /
'byung ba thims pas shed nyams rlan bskams shing| |drod chung dbugs brtsegs nang rtags smig rgyu dang / /
du ba me khyer mar me 'bar 'dra ba / /
shar tshe 'khrul las skyobs shig bla ma lha / /
de dus skyabs 'gro la sogs dge ba'i phyogs / /
ma gtogs chags zhen khong khro la sogs pa / /
ngan 'gror da lta nyid du ltung ba'i rgyu / /
drag pos 'joms las skyobs shig bla ma lha / /
phyi dbugs chad nas gnyis snang 'gag pa na / /
dkar dmar nag pos khyab pa'i nyams shar tshe| |snang gsum shar bar shes te stong pa nyid / /
dran par byin gyis rlobs shig bla ma lha / /
thor ngas nam mkha' g.ya' dag lta bu yi / /
stong sang shar tshe 'chi ba 'od gsal du / /
shes nas bde stong rnal 'byor zab mo la / /
sbyor bar byin gyis rlobs shig bla ma lha / /
'od gsal de las langs nas bar do'i lus / /
grub nas nges dang ma nges rtags drug drug /
shar tshe sgra bzhi 'jigs snang gsum la sogs / /
zhi bar byin gyis rlobs shig bla ma lha / /
de tshe bar ngo bar dor ngo shes shing / /
phyi nang gsang ba bsgyur ba'i rnal 'byor gyis / /
dam chos rnam dag sgrub pa'i rten bzang po / /
rnyed par byin gyis rlobs shig bla ma lha / /
rten bzang rnyed nas rgyal ba'i bstan pa la / /
zhugs nas thos bsam sgom pas rgyud sbyangs te / /
'gro kun don du kun mkhyen go 'phang mchog /
'thob par byin gyis rlobs shig bla ma lha / /
de ltar shugs drag gsol ba btab pa dang / /
bla ma lha yi thugs rje byin rlabs mthu / /
tshogs pa'i rten 'brel stobs kyis legs pa'i tshogs / /
thams cad smon pa ji bzhin 'grub par shog /
ces 'di phyi bar do'i 'jigs pa las skyob pa'i gsol 'debs mun sel sgron me zhes pa 'di 'don /
skabs 'gar /
sku gsum ye shes lnga ldan / /
rab 'byams dkyil 'khor kun gyi / /
khyab bdag rdo rje 'chang dang / /
dbyer med rtsa ba'i bla ma / /
rje btsun mkha' spyod @# / /
dbang mo / /
snying nas gsol ba 'debs so / /
thugs rje'i spyan gyis gzigs la / /
bdag dang ma rgan 'gro rnams / /
'di dang phyi ma bar do'i / /
'jigs pa kun las sgrol la| |mchog dang mthun mong dngos grub / /
'dod rgu char bzhin phob mdzod / /
bla ma mkhyen bla ma mkhyen bla ma mkhyen / /
bde gshegs gzhan gyis spangs pa / /
rtsod dus 'gro ba'i 'dren mchog /
mnyam med shAkya'i rgyal po / /
dbyer med rtsa ba'i bla ma / /
zhes sogs sngar bzhin 'gro / /
byang phyogs rmongs pa'i mun khrod / /
bdag cag mgon med rnams kyi / /
mgon skyabs blo bzang grags pa / /
dbyer med rtsa ba'i bla ma / /
phan bde'i 'byung gnas bstan pa / /
ming tsam lhag mar gyur tshe / /
bslab gsum lung rtogs dam chos / /
rgyas mdzad rtsa ba'i bla ma /
X mtshan tsam thos pa yis kyang / /
mnar med dmyal ba'i me lce / /
yid 'phrog padmo'i tshal ltar / /
bsil mdzad rtsa ba'i bla ma /
X khyod zhabs dran pa'i mod la / /
sdug bsngal mda' char drag po / /
phun tshogs nor bu'i char du / /
sgyur mdzad rtsa ba'i bla ma /
X bdag cag yun ring 'khor ba / /
sdug bsngal rgya mtsho chen por / /
'khyams shing bying ba rnams kyi / /
'byin byed rtsa ba'i bla ma /
X thog med dus nas da bar / /
dug gsum nad kyis gdungs pa / /
'tsho mdzad sman pa'i rgyal po / /
drin can rtsa ba'i bla ma /
X blang dor gnas la rmongs pa / /
mi shes mun pa'i smag rum / /
sel ba'i ye shes sgron me / /
drin can rtsa ba'i bla ma /
X sangs rgyas byang sems phal cher / /
dag zhing gshegs pa'i skabs 'dir / /
thugs rjes rgyal ba'i mdzad pa / /
sgrub mdzad rtsa ba'i bla ma /
X sangs rgyas kun gyi bdag nyid / /
chos phung brgyad khri'i 'byung gnas / /
'phags tshogs kun gyi gtso bo / /
drin can rtsa ba'i bla ma /
X dmyal ba yi dwags dud 'gro / /
'jigs rung ngan song gsum gyi / /
sgo 'gegs mtho ris lam ston / /
drin can rtsa ba'i bla ma /
X skye rga na 'chi'i sdug bsngal / /
rba klong 'khrugs pa'i rgya mtsho / /
pha rol sgrol ba'i ded dpon / /
drin can rtsa ba'i bla ma /
X mchog dang mthun mong dngos grub / /
ci 'dod yid bzhin stsol ba'i / /
yi dam sangs rgyas byang sems / /
kun 'dus rtsa ba'i bla ma /
X nag phyogs bdud rigs bar gcod / /
dus mtha'i me yis nags bzhin / /
'joms mdzad mkha' 'gro chos skyong / /
kun 'dus rtsa ba'i bla ma /
X yongs 'dzin mang po'i zhal gyi / /
zab rgyas bdud rtsi 'thungs kyang / /
sangs rgyas dngos su ma bltas / /
skal chad log lta mkhan la / /
bla ma lha yis gzigs shig /
rnyed dka'i dal 'byor thob kyang / /
tshe 'di'i bya bas g.yengs nas / /
don chen yal bar dor ba'i / /
'di phyi gnyis med bdag la / /
bla ma lha X rgan gzhon bar ma'i go @# / /
rim| |nges med 'chi ba mthong yang / /
nam mchi nges med ma dran / /
rtag 'dzin phyi bshol mkhan la / /
bla ma lha X dbugs 'byung 'gags pa tsam gyis / /
ngan song gnas su ltung ba'i| |ngang tshul snying nas ma dran / /
snying med smyon pa bdag la / /
bla ma lha X sdug bsngal mi 'dod bzhin du / /
sdig pa'i las la rngams shing / /
bde 'dod dge la g.yel ba'i / /
khrel med 'gal 'du mkhan la| |bla ma lha X phyi tshul bzang por bcos kyang / /
chags sdang g.yo sgyus dus 'da' / /
wa skyes seng lpags gyon 'dra'i / /
sdig can bzang rdzu mkhan la / /
bla ma lha X rnam dag sdom gsum blangs kyang / /
dran shes bag yod lhod pas / /
nyes lhung char bzhin 'bab pa / /
ngan 'gro'i rgyu tshogs bdag la / /
bla ma lha X dge sbyor byas par rlom yang / /
gnyid dang 'du 'dzi'i gtam sogs / /
bag med le los 'da' ba'i / /
ro nyal rnam g.yeng mkhan la / /
bla ma lha X dmu rgod nyam thag bdag la / /
der nas byang chub bar du / /
khyod min skyabs gzhan med pas / /
'di phyi bar do kun tu / /
bla ma lha yis gzigs shing /
... ? thugs rje'i lcags kyus / /
'bral med rjes su zungs la / /
mtho ris thar pa chen po'i / /
gzhal med khang du drongs mdzod / /
bla ma mkhyen bla ma mkhyen bla ma mkhyen / /
zhes bla ma rgyang 'bod du grags pa 'di dang /
rje btsun rdo rje rnal 'byor ma la bstod cing gsol ba 'debs pa dngos grub myur du 'gug pa'i lcags kyu sogs 'don / /
de nas /
'khor rnams gtso bo la bsdus te /
khyod ni bla ma khyod ni yi dam khyod ni mkha' 'gro chos skyong ste / /
deng nas bzung ste byang chub bar du khyod min skyabs gzhan mi 'tshol bas / /
'di dang bar do phyi ma'i mthar yang thugs rje'i lcags kyus zungs mdzod la / /
srid zhi'i 'jigs sgrol dngos grub kun stsol gtan gyi grogs mdzod bar gcod srungs / /
zhes phur tshugs gsol 'debs lan gsum mam bdun nam nyer gcig sogs bya /
de ltar rtse gcig gsol ba btab pa na / /
sprul ba'i phag mo mkha' 'gro bzhir bcas pas / /
bum pa'i dbang bskur lus kyi sgrib pa sbyangs / /
bskyed rim phra rags sprul sku 'grub par byas / /
he ru ka dang phag mo sbyar ba yi / /
gsang rdzas myangs pas ngag gi sgrib pa dag /
skun rdzob sgyu ma'i rdzogs rim bsgom pa dang / /
rgyal gsung longs sku 'grub pa'i nus pa bzhag /
he ru ka dpal rang la gnang ba dang / /
snyoms par zhugs pas dga' bzhi'i ye shes skyes / /
yid kyi sgrib byang don dam 'od gsal gyi / /
rdzogs rim chos sku dang bcas 'grub par byas / /
bde chen thugs dang sgyu 'phrul dra ba'i sku / /
zung du 'jug pa'i don la ngo sprad pas / /
sgo gsum sgrib bral zung 'jug rdo rje 'char / /
'grub @# / /
pa'i nus pa yongs su smin par gyur / /
ces dbang bzhi len /
de nas /
de ltar gsol ba btab pas bla ma mchog /
byin gyis brlab phyir dgyes bzhin spyi bor byon / /
mtshams 'dir 'pho ba sbyong na rung /
slar yang snying ga'i padmo'i ze'u 'bru la / /
zhabs sen 'od chags brtan par bzhugs su gsol / /
zhes bsdus la /
bla ma'i mtshan sngags dang /
oM gsum ma bzla /
mjug tu /
smon lam thog mtha' bar dge ma dang /
dal 'byor gru chen ma /
shis brjod phun tshogs dge legs ma rnams bya /
mdor bsdu na /
tshul 'dir 'bad las thob pa'i dge ba yang / /
nam mkha'i mthas gtugs sems can thams cad la / /
gnas skabs mthar thug phan bde 'byung ba'i gzhi / /
rgyal ba'i bstan pa rgyas pa'i rgyu ru bsngo / /
bdag kyang deng nas tshe rabs thams cad du / /
theg mchog bshes gnyen dam pas rjes bzung nas / /
mdo sngags lam gyi bgrod pa mthar phyin te / /
zung 'jug go 'phang myur du thob gyur cig /
blo bzang rdo rje 'chang chen tsong kha pa'i / /
snyan brgyud man ngag snying po mthar thug pa / /
zab lam bla ma lha yi rnal 'byor gyis| |don gnyis lhun gyis grub pa'i bkra shis shog /
ces brjod nas thun mtshams la 'jug go /
zhes rje btsun nA ro mkha' spyod ma'i bla ma'i rnal 'byor zab gnad kun tshang zhes bya ba 'di yang lam 'dir nyams len snying por mdzad pa gces dpal ldan lags nas sa bon dang bcas nan chen pos bskul ma mdzad pa la brten nas ban rgan d+harma b+ha dras sgyur byed kyi lo sa ga zla ba'i yar tshes bzang por dngul chu'i ri phug tu sbyar ba'o / /
shu b+haM| / /

