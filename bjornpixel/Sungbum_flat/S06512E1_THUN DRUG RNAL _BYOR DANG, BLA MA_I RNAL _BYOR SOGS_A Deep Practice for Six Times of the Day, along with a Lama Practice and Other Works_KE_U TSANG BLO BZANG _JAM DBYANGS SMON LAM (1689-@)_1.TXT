@# / /
thun drug rnal 'byor dang /
bla ma'i rnal 'byor sogs bzhugs so / /
@# / /
blo bzang bde ba mchog gi rnam grol lam / /
mdo sngags bstan pa 'dzin pa'i zung 'jug gi /
bka' drin chen po bde blag 'grub pa'i thabs / /
stsol mdzad skyabs mgon rnam gnyis spyi bos mchod / /
ston pa rnams kyis bstan pa'i lam bzang la / /
zhugs nas rang gzhan phan bde 'byung ba'i gnas / /
rnam dag dam tshig sdom par yid ches pa'i / /
skal ldan rjes su 'dzin pa'i gdams ngag 'bri / /
de la 'dir thun drug rnal 'byor gyi nyams len gzhung chen mo'i dgongs pa man ngag gis brgyan pa dmigs pa gtsor 'don gyi sgo nas nyams su len pa la / /
bshad bya'i gzhung 'god pa dang gzhung don nyams len du bsgrigs pa gnyis /
dang po ni khams gsum chos kyi rgyal po tsong kha pa chen po'i gsung rnam bshad dngos grub snye ma'i sdom gzung gi don bsdu'i skabs su / /
dkon mchog gsum dang bla ma la skyabs su 'gro bar byas nas /
rang nyid lha'i sku phyag rgya chen por bskyed la /
rdo rje dang dril bu'i de kho na nyid dran te gzung nas rang la mchod par byed cing /
theg pa gsum la mkhas par byas nas nyes spyod mtha' dag las ldog pa dang /
dge ba'i chos mtha' dag bsdus nas sbyin pa bzhi'i sgo nas sems can gyi don byed pa'o zhes gsungs / /
gnyis pa ni thog mar rnam snang gi dam chag drug las /
dkon mchog gsum la skyabs su 'gro ba ni /
bdag sogs sems can thams cad yul dus gnas skabs kun tu dkon mchog rin po che rnam pa gsum dang khyad par skyabs gnas kun 'dus kyi bla ma rin po che la skyabs su mchi'o / /
bdag sogs srid zhi'i 'jigs pa mtha' dag las skyobs pa'i mgon skyabs dpung gnyen dam pa mdzod du gsol / /
sangs rgyas chos @# / /
dang tshogs kyi mchog rnams la / /
byang chub bar du bdag ni skyabs su mchi / /
bdag gi sbyin sogs bgyis pa'i bsod nams kyis / /
'gro la phan phyir sangs rgyas 'grub par shog /
sems lan drug tu bskyed pa ni /
bdag gi gzhan don du rang gi rdzogs byang 'dod nas sgrub pa'i blo 'di gang dang 'phrad kyang mi btang zhing spel par bgyi'o / /
mi bskyod pa'i dam tshig bzhi las /
slob dpon gzung pa'i dam tshig ni /
mkhyen rab 'jam dbyangs rigs bdag rdo rje 'chang / /
thugs kar ye shes sems dpa' blo bzang grags / /
kun gyi ngo bo bla ma rin po che / /
zung 'jug phyag rgya chen po'i bka' drin stsol / /
bla ma la maN+Dal dus drug tu 'bul ba ni /
bdag gzhan lus ngag yid gsum longs spyod dus gsum dge tshogs bcas / /
rin chen maN+Dal bzang po kun bzang mchod pa'i tshogs bcas pa / /
blo yis blangs nas bla ma yi dam dkon mchog gsum la 'bul / /
thugs rje'i dbang gis bzhes nas bdag la byin gyis brlab tu gsol / /
de mjug tu mtshan sngags gang mang bzlas nas bla ma rang la bstim rang gi sgo gsum dang bla ma'i sku gsung thugs gsum dbyer med du bsgom /
de nas mi bskyod pa'i phyag rgya'i dam tshig dang rdo rje dang dril bu'i dam tshig ni /
rang nyid rdo rje 'chang du gyur pa yum dang snyoms par zhugs pa'i bde ba chen po dang /
shes rab chen po ni /
des don gyi rdo rje dang dril bu ste de gnyis ka'ang don dam pa'i byang chub kyi sems kyi rang bzhin no / /
de nas don grub kyi rigs kyi mchod pa'i dam tshig ni /
phyi dang nang dang gsang ba dang de kho na nyid kyi sgo nas rang la mchod par byed cing /
de nas 'od dpag med kyi rigs kyi phyi dang gsang ba theg pa gsum gyi dam chos 'dzin pa'i dam tshig gsum ni /
theg pa gsum dang phyi bya spyod gsang ba rnal 'byor dang /
rnal 'byor chen po bla na med pa dang bcas pa mtha' dag la mkhas par byas nas /
rnam snang gi nyes spyod sdom pa'i dam tshig gi skabs 'dir rigs lnga spyi'i dam tshig la bsngo bgrang bya tshul ni /
rtsa ba'i dam tshig dang /
yan lag gi dam tshig gnyis las /
dang po ni blos lcogs na thun re nas rtsa ltung gi sdom tshig ngag 'don dang /
der min mdor bsdus pa ni /
ltung ba rnams kyi ngo bo la mkhas par byas nas thun dar 'dir rang nyid la de dag gis gos sam ma gos blta ba'i ngang nas 'di ltar /
dang po slob dpon la brnyas smod kyi rtsa ltung /
gnyis pa bde gshegs bka' 'das kyi rtsa ltung /
gsum pa rdo rje'i spun la khros nas nyes pa brjod pa'i rtsa ltung /
bzhi pa sems can la byams pa spang ba'i rtsa ltung /
lnga pa byang chub sems dor gyi rtsa ltung /
drug pa chos la smod pa'i rtsa ltung /
bdun pa ma smin pa la gsang ba sgrogs pa'i rtsa ltung /
brgyad pa phung po la brnyas gdung gi rtsa ltung /
dgu pa stong nyid zab mo spong ba'i rtsa ltung /
bcu pa gdug can la lus ngag gis mdza' bar byed pa'i rtsa ltung /
bcu gcig pa stong nyid ma bskyangs pa'i rtsa ltung /
bcu gnyis pa dad sun 'byin pa'i rtsa ltung /
bcu gsum pa dam rdzas mi bsten pa'i rtsa ltung /
bcu bzhi pa bud med la smod pa'i rtsa ltung ngo / /
gnyis pa la gsum las /
dang po spang ba'i dam tshig ni /
srog gcod pa /
ma byin par len pa /
log par g.yem pa /
brdzun chang dang bcas pa dge bsnyen gyi spang bya lnga dang /
bya ba ma yin pa thams cad spong ba'o / /
gnyis pa bsten pa'i dam tshig ni /
slob dpon tshul bzhin du bsten pa dang /
grogs la bsnyen bkur bya ba dang /
dge ba'i las lam bcu yang dag par bsten pa'o / /
gsum pa spang ba'i dam tshig gzhan ni /
theg dman gyi rang lam kho nas bgrod par 'dod pa mi bya ba dang /
'bras bu myang 'das tsam la mi chags pa dang /
gzhan @# / /
don du dka' spyad dang du len pa dang /
'khor ba ma stong bar du sems can gyi don byed pa'i go cha gyon pa dang /
dgos med du lha dang lha min sogs la mi brnyas pa dang /
lha'i sku gzugs tshang bar bris pa'i phyag rgya dang /
bla ma sogs kyi zhon pa'am zhon pa'i ched du byas pa dang /
phyag mtshan dang de'i ched du byas pa'i ral gri sogs mtshon bya dang /
'khor lo sogs mtshan ma dang /
mchod rdzas rnying pa sogs dman ma dang bcas pa de dag la 'gom zhing 'gom pa'i sar dor ba dang bcas pa spang ba'o / /
phyogs thun sbom po'i bsngo bgrang bya tshul kyang grangs dang ngo bo ma nor bar byas te 'di ltar /
shes rab stobs kyis len pa dang / /
de yi bdud rtsi stobs kyi len / /
snod min la ni mi gsang dang / /
tshogs kyi nang du rtsod pa dang / /
dad ldan la gzhan chos ston dang / /
nyan thos nang du zhag bdun gnas / /
rdzun gyi rnal 'byor nga rgyal byed / /
dad pa med la chos ston pa / /
bsnyen sogs ma dag las la 'jug /
dgos med so byang las 'das pa / /
bla ma lnga bcu'i skabs dang 'gal / /
de nas ltung ba gang dang gang gis gos pa rnams dran par byas te bshags pa nan tan byas thog bsrung 'dod bskyed thabs phan yon dang nyes dmigs bsams nas sdom sems dngos ni /
shes shing gus la rtag tu bdag nyid ma 'khrul bar byas nas nyon mongs pa nges par bcom ste rtsa ba'i ltung ba rnams lta ci yan lag gi ltung ba phra mo yang 'jug pa'i sgo bsdam ste spangs pa mthar thug gi tshad du 'khyol bar bya /
de ltar bla ma lhas byin gyis brlab tu gsol / /
rnam snang gi dge chos sdud pa'i tshul khrims bsrung ba'i dam tshig ni /
dge ba'i chos mtha' dag rang rgyud la bsdus nas bskyed cing spel bar byas te gzhung chen mo mtha' dag ji bzhin du khong du chud pa'i blo gros rgya che ba dang /
de dag la nges shes bskyed pa'i sgo nas gdams par shar te lag tu blang bde ba'i thabs man ngag zab mo dang ldan pa dang /
byin rlabs stobs chen rgyud pa rnam dag dang ldan pa bcas gsum tshogs kyi sgo nas rtogs pa mthar thug gi tshad du 'khyol bar bya /
de ltar bla ma ltas byin gyis brlab tu gsol / /
de nas rin 'byung gi sbyin pa rnam bzhi'i dam tshig bzhi las /
dang por zang zing dang chos kyi sbyin pa ni /
lus dang longs spyod bde dge gang lnga yang ma chags par gzhan don du gtong zhing rdzogs byang kho na'i phyir du brtsams shing bsngo bar bgyi'o / /
btang snyoms mi 'jigs pa'i sbyin pa dang byams pa'i sbyin pa ni /
sems can thams cad bdag la phral du phan gnod sna tshogs ltar byed par snang bar khyad med /
phugs yid brtan mi rung bas bslu ba'i chos can yin pa la yang khyad med /
sems can gyi ngos nas bsams na bde ba 'dod nas sdug bsngal gyis mnar zhing chos kyis phongs pas nyam thag pa'i rang bzhin can yin par yang mtshungs /
rang gi ngos nas bsams na yid 'od gi rnam pa can du mtshungs pas na de dag gi khur thams cad bdag gis khyer dgos pa la yang khyad par med /
mdor na kun rdzob dang don dam pa gang gi sgo nas kyang nye ring gi khyad par 'byed pa'i rgyu mtshan mi dmigs pas na chags sdang la sogs pa'i rnam rtog gang gis kyang mi bskyod pa'i btang snyoms la gnas par bya'o / /
des na sems can thams cad mchog gi bde ba dam pa'i rgyu 'bras tshang la ma nor ba dang ldan pa zhig byung na ci ma rung /
ldan par gyur cig /
theg chen gyi rtsa ba snying rjes bskyod pa'i gzhan phan khur 'khyer gyi lhag bsam dang byang chub kyi sems kyis sems can don byed kyi tshul khrims gzung ba'i rnam snang gi dam tshig ni /
sdug bsngal rgyu 'bras kyis bcings pa las rnam par grol ba zhig byung na ci ma rung grol bar gyur cig /
de gnyis ka bdag gis ci nas kyang bya /
de ltar byed pa'i phyi nang gsang gsum gyi nus pa thams cad tshe 'dir myur du yongs su rdzogs par bla ma lhas byin gyis brlab tu gsol /
des na bdag gis ci byas gang byung sems can gyi don byed pa'o / /
blo bzang @# / /
mdo sngags bshad sgrub padma'i tshal / /
ngan rtogs mun pa'i shugs kyis zum gyur pa / /
mkhyen brtse nyi 'od stobs kyis zhal phye nas / /
rnam grol mchog gi dga' ston 'gyed par shog /
thams cad mkhyen pa snying rjes bskyod pa yis / /
sna tshogs mdzad pa bka' drin che lags kyang / /
rang gnong ma dag snang tshul gzer che bas / /
gnas lugs dag pa'i dkyil 'khor mjal bar shog /
ces mdo sngags lam gyi gnad la mkhas pa rnams kyi thugs dam gyi mthil du gyur pa thun drug rnal 'byor dam pa tshad ldan gong ma rnams kyis chog bsgrigs mdzad pa mang du mchis kyang don zab blo yul du 'char dka' ba bcas snyigs dus kyi blo chung bdag dang 'dra ba gzhan la'ang phan phyir du don cha rnams tshig lhug gi sgo nas skyong bde ba'i phyir 'di ltar bkod pa ni spong pa bsam gtan pa dbu mdzad dge slong 'jam dbyangs tshul khrims kyi gtso mdzad ri khrod 'dzin pa thun mong nas kyang bskul ma mdzad cing /
gtso bor rang yang lam mchog 'di 'dra bar bag chags brtan po 'jog phyir dang gtsug rgyan bla ma rin po che'i bka'i gnang ba thob pa bcas ke'u tshang sprul ming 'dzin pa blo bzang 'jam dbyangs smon lam gyis dang bas sbyar ba'o / /
chad lhag nor 'khrul mchis na mkhas grub rnams kyis rnam par dag par mdzad du gsol / / / /
