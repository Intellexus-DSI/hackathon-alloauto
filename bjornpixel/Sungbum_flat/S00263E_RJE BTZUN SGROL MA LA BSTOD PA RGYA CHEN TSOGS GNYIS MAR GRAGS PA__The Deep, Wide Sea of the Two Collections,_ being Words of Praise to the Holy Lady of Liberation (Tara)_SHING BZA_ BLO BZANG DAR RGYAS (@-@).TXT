@# / /
rje btsun sgrol ma la bstod pa rgya chen tshogs gnyis mar grags pa bzhugs so / /
@# / /
na mo Ar+ya tA ra ye /
rgya chen tshogs gnyis rgya mtsho'i dpal las 'khrungs / /
dpal ldan yon tan cha shas yongs su rdzogs / /
yongs la sman pa'i 'phrin las 'od dkar can / /
bcom ldan 'das ma khyod bdag la yud tsam dgongs / /
phyogs bcu'i rgyal dang rgyal sras mtha' dag gis / /
bskal bar bstod kyang khyod kyi yon tan tshogs / /
cha tsam gtugs par 'gyur ba ma lags na / /
bdag gis bstod pa'i khur blang ngal ba tsam / /
'on te dman pa cung zad bstod byed na / /
rgya chen 'bras bu thob par snyam pa yi / /
yid ni rang don re ba'i dbang gyur te / /
khyod sngags spel la bdag ni gus pa thob / /
khyod sku m+r+gad las byas lhun po'i rtser / /
in+d+ra ni la'i chu 'dzin rab g.yo zhing / /
nyi ma 'bum gyi gzi byin 'bar gyur na / /
mtshon par nus kyi dpe gzhan srid na med / /
thabs shes bde 'byung mtshan dpe'i rgyan mang dang / /
'gran phyir lha dang mi yi nor bu'i tshogs / /
mngon par lhags kyang 'khu ba'i skal btang ste / /
khyod sku brgyan pa'i srol la bsten min nam / /
'on kyang sngon goms bsod nams bye ba brgyas / /
rang rang ya mtshan sku yi khyon yangs 'dir / /
ngoms phyir 'ongs la chags sdang byis pa dag /
tha mal rgyan du 'khrul ba shin tu nongs / /
byed po'i 'bras ldan mkha' yi lus phra ma / /
rgyu skar 'phyangs 'phrul dang bcas bgran pa yang / /
mtshan dpe'i dwangs bral gdungs bas de nyid kyi /
stong bar zhugs la khyod mtshan mdzad pa 'dra / /
rab mdzes lang tsho ngo mtshar rgyan gyis spud / /
yid 'phrog sgeg pa'i nyams ldan zur mig g.yo / /
ya mtshan gos bzang 'di dag thub rnams la / /
klan ka tshol ba'i sgyu thabs ma yin grang / /
srid 'byor mtha' dag dug gi me tog bzhin / /
mngon sum gzigs pa khyod drung 'khor 'das kyi /
legs tshogs kun gyis nam yang mi gtong ba /
'di dag khyod la mtho 'tshams byed pa snyam / /
srid mtshor sdug bsngal brgya yis gtses rnams la / /
kye ma 'jigs las skyobs pa'i skyabs gsum zhes / /
bskul slad ut+pal gyis mtshon phyag g.yon ni / /
dkon mchog gsum mtshon skyabs sbyin thugs kar mdzad / /
brgal dka' srid zhi'i 'jigs pas yid byung nas / /
kun mkhyen nor bu'i gling du gzhol bdag /
tshur shog dngos grub ma las sbyin no zhes / /
g.yas ba'i phyag gis mchog sbyin mdzad pa lags / /
skyon bral byang sems pad zla'i gdan steng du / /
sems ma'i dkyil drung gis bzhugs bcom ldan ma / /
margad ri yis 'ja' tshon gyon pa bzhin / /
lta bu'i mi ngoms sku la phyag 'tshal lo / /
drug cu'i dbyangs ldan gsung gi cha shas re / /
sgra 'dzin bu gar zhugs pa'i mod nyid la / /
srid gsum 'chang ba'i mdud pa ma lus gcod / /
'gag med skyon bral gsung la phyag 'tshal lo / /
rnam dag mkhyen pa spros bral chos dbyings su / /
ro gcig gyur la bzheng ba mi mnga' yang / /
spros kun sgyu ma bzhin du gsal ler gzigs / /
rnam par mi rtog thugs la phyag 'tshal lo / /
'jigs pa med pa'i gnas rab thob gyur cing / /
nyam thag 'gro 'dir brtse ba'i bcings pa ni / /
bu sdug gcig pu shi ba'i ma bzhin gyur / /
brtse ba'i bdag nyid ma la phyag 'tshal lo / /
chos sprin sa yi lhun rab rdzogs pa'i rtser / /
kun tu 'od bzang nyin byed 'bar ba dang / /
bden snang spras ba'i mun tshogs dbyings su bris / /
dri bral chos sku brnyes la phyag 'tshal lo / /
rab dga'i sa bsnyes rgyal sras bye ba'i dbus / /
zab rgyas chos kyi sgra dbyangs rgyun mi chad / /
dpal ldan stug po bkod pa'i gzhal yas su / /
lnga ldan longs spyod rdzogs la phyag 'tshal lo / /
dag dang ma dag 'jig rten khams kun tu / /
rab 'byams gang+ga'i rdul rnyed bkod pa brgya /
spro dang sdud pa'i ya mtshan mig 'phrul bzhin / /
sna tshogs sgyu 'phrul ma la phyag 'tshal lo / /
mtshan bcas mtshan med bsam gtan rab rdzogs pa'i / /
mtha' bral dga' ba'i dngos gyur ye shes nyid / /
rab gsal sgyu ma lha bu'i lha skur rdzogs / /
zab gsal gnyis med ma la phyag 'tshal lo / /
shin tu dag pa'i mtsho la zla gzugs bzhin / /
snod gyur 'gro la khyod kyi 'phrin las tshogs / /
yud tsam dus las yol ba'i skabs ma mchis / /
'phrin las lhun grub ma la phyag 'tshal lo / /
bla na med pa'i go 'phangs mthor gshegs kyang / /
gzhan don lhur mdzad rgyal sras sems ma'i tshul / /
rmad byung g.yu lo bkod pa'i zhing gi dpal / /
skyabs gcig rje btsun ma la phyag 'tshal lo / /
lha dang klu dang dri za mi 'am ci / /
kun gyis khyod mnyes bsgrub pa lhur len kyang / /
khyod ni lhag par nyam thag dman la brtse / /
'phags ma thugs rje can la phyag 'tshal lo / /
'jigs pa brgyad dang dus min 'chi ba brgyad / /
gdon bgegs nad rims byad stems nyer 'tshe kun / /
khyod zhabs dran pa tsam gyis zhi bar bgyid / /
bcom ldan 'jigs skyobs ma phyag 'tshal lo / /
ngan song gsum sogs mi khom g.yang sa cher / /
mngon du phyogs pa'i sdig can 'gro ba yang / /
khyod mtshan thos bas mtho ris gnas bzang 'dzin / /
ngan song 'jigs sgrol ma la phyag 'tshal lo / /
skye rga na 'chi 'chi 'pho ltung ba sogs / /
'du byed sdug bsngal gcong nad gzhi dang bcas / /
khyod gsung bslab gsum bdud rtsis drung nas 'byin / /
thar ba'i lam ston ma la phyag 'tshal lo / /
rang don yid byed mtshan 'dzin tha mal gyi /
snang zhen gnyis snang spros pa'i sprin tshogs kun / /
thabs shes rlung gis phyogs bcur gtor mdzad ma / /
dngos grub mchog sbyin ma la phyag 'tshal lo / /
spangs rtogs pha rol phyin mnga' rdzogs sangs rgyas / /
zhi ba mchog gyur lung rtogs dam pa'i chos / /
rig dang grol ba mchog brnyes dge 'dun te / /
dkon mchog gsum dngos ma la phyag 'tshal lo / /
rab 'byams phyogs bcu'i zhing na mchod pa'i rdzas / /
bdag pa'i bzung dang ma bzung ci mchis dang / /
las dang longs spyod dus gsum dge ba'i tshogs / /
thams cad bsam pa thag pa'i khyed la 'bul / /
thog ma med nas sgo gsum mi dge'i tshogs / /
ji snyed bgyis dang khyad par sdom gsum gyis / /
bcas mtshams las 'das nyes ltung ci mchis ba / /
gdungs shugs drag po'i khyed kyi spyan sngar bshags / /
rang gzhan skye 'phags kun gyi gzhi gsum las / /
legs par brtsams pa'i rnam dkar gang sprin dang / /
khyod kyi gsang gsum mdzad pa rlabs po cher / /
bdag cag snying nas rjes su yid rang ngo / /
ring nas nyam thag 'gro la rjes brtse ba'i / /
thugs bskyed dgongs ba ji bzhin 'grub legs na / /
phyogs bcur chos kyi char chen 'bebs pa dang / /
bskal brgyar mya ngan mi 'da' bzhugs su gsol / /
'dis mtshon dus gsum legs byas 'gro kun gyi /
dge tshogs rgya mtshor ro gcig gyur ba las / /
mar gyur mkha' mnyam 'gro kun srid zhi las / /
sgrol ba'i ded dpon chen por bdag gyur cig /
der ma son pa'i skye ba'i phreng ba ru / /
yon tan brgyad ldan mtho ris rten rnyed nas / /
'phags ma khyod kyis 'bral med rjes 'dzin kyang / /
khyod mnyes kho na sgrub par byin gyis rlobs / /
rtag tu khyod gsung bsgrub pa lhur blangs pa'i / /
nges 'byung byang sems yang dag lta ba dang / /
thun mongs lam rim bdud rtsi'i chu rgyun gyis / /
bdag rgyud bum bzang gang bar byin gyis rlobs / /
de nas mtshan nyid rdzogs pa'i slob dpon las / /
chu dang cod paN dbang bskur legs thob pas / /
dri ma gnyis 'khrus sku gnyis sa bon brtas / /
rnal 'byor rnam gnyis sgom la dbang bar shog /
de'i tshe dngos grub kun gyi rtsa ba mchog /
thun mongs byang sdom bslab bya mtha' dag dang / /
thun mongs min pa'i dam tshig ma lus kun / /
mig gi 'bras bzhin bsrung bar byin gyis rlobs / /
don dam yi ge sgra gzugs phyag rgya dang / /
mtshan ma drug gis khyod skur nyams bzhag pa'i / /
sgra dang sems dang bdag gzhan gzhi la gzhol / /
yan lag bzhi yi bzlas brjod mthar son shog /
me dang sgra la gnas ba'i mtshan bcas dang / /
sgra mthar zhi ba ster ba'i mtshan med lam / /
sgom pa'i zhi sogs bzhi dang grub chen brgyad / /
mchog thun dngos grub mdzod kun 'dzin par shog /
mdor na lha dang sngags kyi de nyid la / /
dmigs pa'i sku gsum bsgrub pa'i thabs mkhas kyi /
'phags ma khyod kyi go 'phangs mngon gyur nas / /
'gro kun khyod kyi sa la 'god par shog /
gnas skabs kun tu lam bzang de dag rnams / /
bsgrub la bar chad ming yang med pa dang / /
phyi dang nang gi mthun rkyen ma lus ba / /
'bad med lhun gyis grub par byin gyis rlobs / /
deng nas bzung te byang chub snying po'i bar / /
khyod min re sa skyabs gnas gzhan ma mchis / /
snying nas re ltos 'cha' ba'i nyam thag bdag /
thugs rje lcags kyus zung shig rje btsun ma / /
srod dang tho rangs khyod kyi yon tan rnams / /
yid la bgyis te shugs drag gdung dbyangs kyis / /
skyabs gsum ngo bor yang yang gsol 'debs na / /
dag pa'i snyan gyis gsan nam rje btsun ma / /
bdag ni 'jigs rung gshin rje pho nya yis / /
las ngan zhags pa dam pa'i rab bcings nas / /
ngan song btsom rar 'jug la mngon phyogs na / /
thugs rje spyan gyis gzigs sam rje btsun ma / /
khyod kyis 'gro 'di'i sdug bsngal phra mo yang / /
sel slad brtson pa btang snyoms mi mdzad na / /
thog ma med nas bdag cag sdug bsngal ba / /
'di ltar yal bar 'dor ram rje btsun ma / /
sgo gsum nyes pa'i dmag dpung brgya phrag gis / /
rnam dkar dpung gnyen rgyu ba'i skabs bcom pa / /
mgon med bdag la khyod kyis mi gzigs na / /
bdag gi skyabs gzhan su zhig rje btsun ma / /
brgya lam legs byas cung zad bskrun pa yang / /
chos brgyad sred pa'i dug gis rab bsgyur bas / /
thar ba lta ci bde 'gro'i re ba bral / /
skal chad bdag la gzigs dang rje btsun ma / /
sdom gsum bcas ba mtha' dag khas blangs kyang / /
bsrung ba lta ci grangs tsam gtod med gyur / /
da dung rnam dag sdom gsum ldan par sgom / /
glen pa bdag la gzigs dang rje btsun ma / /
'gro 'chags nyal 'dug sgo gsum spyod lam sogs / /
gang yang sdig lhung nyid las ma 'das shing / /
dge bcu'i blang dor tsam yang mi 'grub na / /
bdag gi 'gro ba ci 'gyur rje btsun ma / /
'di ltar gyur kyang da dung gzhan dag ngor / /
dgra bcom gser ri lta bu'i khur chen 'khyer / /
mar gyur 'gro ba'i lam sna 'dren no skan / /
tshul 'chos mkhan la gzigs dang rje btsun ma / /
rang nyid brnyed bkur cung zad yid bzhag pas / /
rab 'byams las tshogs kun la thog med cing / /
dam chos zong du bskur zhes gzhan la 'khengs / /
'di dag khyad par gzigs dang rje btsun ma / /
khyod ni yon tan tshogs kyi gting mtha' bral / /
bdag ni skyon gyis de ltar gyur legs na / /
ma khyed bdag gi yon tan drangs nas slar / /
skyon dag bstsal ba min nam rje btsun ma / /
gzhan du srid zhi'i 'byor ba mtha' dag gis / /
shin tu dbul ba'i gnas thob phongs ba na / /
khyod kyi yon tan mtshor gnas chu thigs tsam / /
brtse ba'i sbyin par rig so rje btsun ma / /
'on kyang lcags gong hril bor lcags kyus bzhin / /
skal dman pa la rgyal rnams thugs rjes gdungs / /
de'i phyir rang gi nyes bar gor ma chags / /
las ngan bdag la gzigs dang rje btsun ma / /
da ni khyod la snying nas skyabs mchi na / /
nyam thag bdag gi skyid sdug khyed rang mkhyen / /
'di phyi bar do'i 'phrang lam myur brgal nas / /
khyod kyi zhing khams mchog der drangs du gsol / /
zhing der skyes nas 'phags ma sras bcas kyi /
brlab chen mdzad pa kun gyi khur bsnam nas / /
rgyal sras bye ba'i khyu mchog thob gyur te / /
sku gsum gnas rab myur tu 'dzin gyur cig /
ces sgrol bstod rgya chen tshogs gnyis mar grags pa 'di ni ma hA paN+Ti ta shing bza' blo bzang dar rgyas kyi mdzad pa'o /
'di'i ma dpe med stabs blo thog nas bris ba yin pas tshig skyon dang dom skyon mi nyung ba zhig yod pa mkhyen par mdzod / /

