! dri ba drug pa /
bdud rtsi'i spun zla gnyis pa zhes pa gang zhe na /
khal kha paN+Di ta blo bzang sbyin pa'i dri lan paN chen blo bzang dpal ldan ye shes kyis stsal pa las /
dri ba drug pa 'jam dpal zhal lung gi bdud rtsi'i spun zla gnyis pa zhes pa'i don ni /
snyan ngag bsdus brjod kyi dbang du byas nas shes na go ba ster phul che bas /
bdud rtsi ni nad 'joms pa la phul du byung ba ltar /
chos 'di yang nyon mongs pa'i nad 'joms pa la phul du phyin pa yin pas bdud rtsi'i spun du 'os zhes pa lta bu yin /
yang na khyed rang gi go ba btab pa ltar byas kyang rung /
zhes gsungs gda' na'ang /
'grel tshul de la /
me long las /
dngos po 'ga' la bsams byas nas / /
de dang mtshungs pa'i dngos po gzhan / /
bsdus pa'i tshul gyis rjod byed pa / /
de ni bsdus pa brjod par 'dod / /
ces pa'i bsdus brjod kyi mtshan nyid gsal bar ma byung zhing /
ji lta ji zhig ltar mtshungs pa / /
gsal bar gang du rtogs byed pa / /
de ni dpe zhes bya ste de'i / /
spros pa 'dir ni rab bshad bya / /
zhes pa'i dpe rgyan gyi mtshan nyid gsal bar byung ste| spun zla zhes pa dpe'i rgyan gsal byed kyi sgra yin par ngag gi dbang phyug gi 'grel par bshad cing /
rgyal mchog lnga pa nyid kyis kyang dka' 'grel dbyangs can dgyes glur /
spun zla ni /
gang gi @# / /
'jam mnyen mchu sgros kyis / /
ut+pal dmar po'i spun zla thob / /
ces pa lta bu /
zhes dper brjod dang bcas gsungs pa ltar ro / /
der ma zad 'grel tshul de ltar byas na de'i mjug thogs su byung ba'i gnyis pa zhes pa la'ang bshad rgyu 'byung dka' bar snang bas dgongs pa gang yin brtag par bya zhing /
rang blo'i go tshod ni /
mngon brjod kyi dpe zhig las /
bdud rtsi'i spun zla zhes pa lha'i dpag bsam gyi shing gi ming yin par bshad pas /
de ltar na rgyal ba dang 'dra ba la rgyal ba gnyis pa zer ba ltar skye dgu'i re bskod pa la dpag bsam gyi shing dang 'dra bsan bdud rtsi'i spun zla gnyis pa zer ba yin nam snyam ste 'on kyang dpyad bar mdzod cig /

