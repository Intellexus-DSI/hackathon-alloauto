@# / /
na mo gu ru shrI tsakra sam+ba rA ya /
'di ltar bsgrubs pa'i rnam dkar dge ba'i mthus / /
rtag tu dal 'byor tshang ba'i rten thob cing / /
bshes gnyen dam pas 'bral med rjes bzung nas / /
bsam sbyor gnyis kyis tshul bzhin bsten par shog /
srid pa'i phun tshogs me 'obs ltar mthong nas / /
'gro kun don du byang chub sems bskyed de / /
phyin drug bsdu bzhi'i lam la legs sbyangs pas / /
thun mong lam gyi rim pa mthar phyin shog /
tshe rabs kun tu bcom ldan yab yum gyis / /
dgyes shing rjes bzung rnam dag dbang bzhi thob / /
dam tshig sdom pa srog ltar bsrung byed cing / /
bde mchog sbas chu'i rgya mtsho'i don rtogs shog /
rim gnyis zab mo thun bzhir bsgoms pa yis / /
tha mal skye shi bar do'i 'khrul snang rnams / /
yid ngo tsam dang dngos su sku gsum du / /
@# / /
bsgyur ba'i lam bzang tshe 'dir 'grub par shog /
gnas skabs 'dir yang nad rims gdon bgegs sogs / /
phyi nang nyer 'tshe ma lus zhi ba dang / /
tshe dang bsod nams 'dod dgu'i longs spyod dang / /
chos ldan bsams don yid bzhin 'grub par shog /
tshe yi mthar yang dpa' bo rnal 'byor mas / /
ngo mtshar ltas bzang mang pos legs bsus nas / /
mkha' spyod gnas su rje btsun yab yum gyi| |zhal mthong gsung gi bdud rtsis tshim par shog /
dran pas mchog stsol rtsa ba'i bla ma dang / /
dbang phyug brgyad ldan rgyal ba tsong kha pa / /
rgyal tshab mkhas grub dam pa la sogs pa'i / /
bka' brgyud bla ma rnams kyi bkra shis shog /
rigs kun khyab bdag 'khor lo sdom pa dang / /
lhan skyes bde ba'i mchog sbyin rje btsun ma / /
gnas gsum dpa' bo mkha' 'gro'i tshogs rnams kyis / /
g.yel med bu ltar skyong ba'i bkra shis shog /
'chi med mchog stsol yi dam lha tshogs dang / /
bar chad kun sel chos skyong bsrung ma dang / /
'dod dgu'i char 'bebs nor lha'i tshogs rnams kyi / /
bde legs rgyun mi 'chad pa'i bkra shis shog /
ces dpal 'khor lo bde mchog dkar po'i smon lam shis brjod mdor bsdus 'di yang /
lam 'di'i tshes bcu'i mchod pa la brtson par byed pa'i dad ldan mang po'i ched du /
yongs kyi dge ba'i bshes gnyen /
bstan pa'i gsal byed sngags ram pa bsod nams lhun grub kyis bskul ba la brten nas /
bde ba mchog gi rnal 'byor pa blo bzang chos kyi rgyal mtshan gyis /
'brog ri bo dge ldan du sbyar ba'i yi ge pa ni tshe ring chos 'phel gyis bgyis pa'o / / / /
