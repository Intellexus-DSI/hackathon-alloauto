@# / /
na mo gu ru sarba bud+d+ha DA ki nI b+h+yaH grub dbang padma 'byung gnas kyi / /
rnam sprul dpal ldan mar me mdzad / /
yang sprul blo bzang grags pa'i dpal / /
khyod min bdag la skyabs gzhan gang / /
de'i phyir mgon khyod phul byung zhes / /
grags dkar 'dzin che bka' bsrung gtso / /
bstan skyong sgrol ma bcu gnyis la / /
mchod gtor 'bul tshul bdag gis bri / /
bka' gdams bstan ma bcu gnyis la mchod gtor 'bul bar 'dod pas /
dam rdzas spyan gzigs mchod gtor rnams bzang zhing bkod pas mdzes pa phyag len bzhin bshams la /
rang rdo rje 'jigs byed kyi rnal 'byor dang ldan pas byin gyis brlabs te /
rol mo dbyangs dang bcas pas 'di skad ces bya ste /
b+h+yoH rang bzhin chos kyi dbyings las ma g.yos kyang / /
bstan pa bsrung phyir sna tshogs rnam 'gyur gyis / /
rnal 'byor bu bzhin skyong mdzad dam tshig can / /
'dod khams gtso mo'i tshogs rnams gshegs su gsol / /
bla med ston pa shAkya'i rgyal po yis / /
dang por bstan pa'i bsrung mar bka' bsgos shing / /
bar du grub dbang padma 'byung gnas dang / /
lnga brgya'i gtsug rgyan mar me mdzad dpal gyis / /
bka' gdams bstan skyong chen mo bcu gnyis ces / /
mnga' gsol dam tshig rdo rje spyi bor bzhag /
dus mtha' 'dir yang rgyal ba tsong kha pas / /
mdo sngags bstan pa'i bsrung mar bsngags pa bzhin / /
bka' gdams lugs bzang dar rgyas spel ba dang / /
rnal 'byor bcol ba'i 'phrin las bsgrub pa'i phyir / /
rang rang sngon gyi gnas mchog dam pa nas / /
'khor bcas @# / /
thogs pa med par gshegs su gsol / /
b+h+yoH mdun gyi nam mkhar chon brgyas rnam phye ba'i / /
yid 'phrog rin chen gzhal med khang gi dbus / /
'dab stong ge sar zla nyi brtsegs pa'i steng| |'dod dgu'i dngos grub stsol phyir dgyes bzhin du / /
dmag zor rgyal mo mthing nag 'jigs pa'i gzugs / /
phyag g.yas be con g.yon pa nal thod bsnams / /
bstan pa bsrung phyir 'khor tshogs rgya mtshor bcas / /
dre'u rta'i steng du brtan par bzhugs su gsol / /
dpal gyi lha mo rab mdzes gangs ri'i mdog /
mda' dar me long nor bu'i gzhong pa bsnams / /
rin chen gdan khri pad dkar zla ba'i steng| |sems dpa'i skyil krung tshul gyis brtan par bzhugs / /
rdo rje rab brtan mun pa'i mdangs 'dres pa'i / /
rak+ta'i mdog can ral gri thod khrag 'dzin / /
res 'ga' ne'u le'i rkyal pas dgos 'dod stsol| |dre'u rta la chibs brtan par bzhugs su gsol / /
dud sol nag mo skem khros phyag bzhi yi / /
g.yas gnyis ral gri ban dmar g.yon pa ni / /
shak+ti rtse gsum gyis mdzes sprin shugs can / /
dmar gwa'i bong bu la chibs brtan par bzhugs / /
rab khros dus mtshan dmar nag phyag g.yas kyis / /
khram pa zhing dbyug g.yon pas thod khrag dang / /
nad rkyal zhags pa bzung nas brkyangs bskums kyis / /
pad nyi ro yi gdan la brtan par bzhugs / /
rang byung rgyal mo sngo nag phyag bzhi'i g.yas / /
rtse gsum lcags phur dgra bo'i snying la 'debs / /
g.yon pa me long sbrul gyi zhags pa 'phen / /
dre'u rta la chibs brtan par bzhugs su gsol / /
nam mkha'i gos can sngo skya srin mo'i gzugs / /
phyag gnyis 'bar ba'i gri gug thod khrag rol / /
brkyangs bskums res 'ga' dre'u rkyang ser zhon / /
pad nyi dgra bgegs bsnol ba'i gdan la bzhugs / /
dbang sngon mdangs ldan lha mo phyag gnyis kyi / /
g.yas pa khram shing res 'ga' sor mo gdengs / /
g.yon pa lcags kyi par bus dngos grub stsol / /
dre'u rta la chibs brtan par bzhugs su gsol / /
'dod khams dbang phyug mthing nag 'jigs gzugs can / /
zhal gcig phyag gnyis g.yas pas ral gri dang / /
g.yon pas nad rkyal dgra la ngal yams 'gyed / /
dre'u rta la chibs brtan par bzhugs su gsol / /
dpal ldan rdo rje nam gru mthing gi mdog /
zhal gcig phyag gnyis ru mtshon thod khrag 'dzin / /
ber smug gsol zhing seng ge rol du khrid / /
stag chen la chibs brtan par bzhugs su gsol / /
khrag gi mdog can rab dmar tsaN+Di ka /
zhal gcig phyag bzhi ral gri rtse gsum g.yas / /
g.yon pa mda' gzhu khrag 'dzag mi mgo 'dzin / /
dre'u rta la chibs brtan par bzhugs su gsol / /
dpal ldan @# / /
sngags skyong chen mo mig sman mdog /
g.yas pa dgra snying g.yon pas lcags lcang 'gyed / /
mthing nag ber gsol brkyangs bskums dor stabs kyis / /
pad nyi ro yi gdan la brtan par bzhugs / /
gzhan yang bstan bsrung rgya mtsho mkha' 'gro'i tshogs / /
tshe ring mched lnga bod khams bstan mar bcas / /
dregs pa sde brgyad dmag tshogs 'khor dang bcas / /
bka' gdams bstan pa spel phyir gnas 'dir bzhugs / /
b+h+yoH bka' gdams bstan pa skyong mdzad mthu rtsal can / /
'dod pa'i khams kyi dbang phyug gnyis lhag bcu / /
'khor bcas dgyes pa kun bskyed mchod pa'i sprin / /
rab 'byams zhing kun bkang ste 'bul ba ni / /
dag byed bdud rtsi'i btung ba rgya mtshor 'khyil / /
lha rdzas me tog sa dang bar snang gang / /
dri zhim spos kyi dud pas stong gsum khyab / /
mun sel nyi zla sgron me tshar du dngar /
bzang po'i dri chab gang+gA'i rgyun ltar 'bab / /
ro brgya ldan pa'i bza' bca' lhun por spungs / /
sil snyan rol mo'i sgra dbyangs 'brug ltar sgrog /
phyi nang 'dod yon sna lngas stong gsum khyab / /
rgyal srid rin chen bdun dang bkra shis rtags / /
phyogs kyi 'khor lo gang bas thugs dam bskang / /
yid 'ong rta mchog rgyan ldan dre'u sogs / /
stong gsum myul byed bzhon pa'i tshogs rnams dang / /
sprin ltar gtibs pa'i zhol g.yag mdzes pa'i lug /
'ja' tshon gos gyon bya tshogs mang po dang / /
khyi nag snying dkar dom ltar ngar zhing 'phyo / /
bdud sde'i g.yul las rgyal ba'i go khrab dang / /
be con 'bar ba'i ral gri mdung rtse gsum / /
khram baM thod dbyug nad rkyal ban dmar dang / /
mda' dar me long nor bu'i gzhong pa dang / /
mdzes pa'i rin chen rgyan phreng phyag rgya drug /
gser dngul mu tig 'bru snas gang ba'i mdzod / /
gos dar lhab lhub ja bzang phung por srungs /
phun tshogs 'dod dgu'i longs spyod sna tshogs pas / /
bstan bsrung chen mo 'khor bcas thugs dam bskang / /
rtsa 'bras stong gi myos byed bcud bsdus pa / /
legs bris bdud rtsi skyengs byed a mr-i ta / /
dri zhim sman sna'i phung dang sa le spram / /
phye ma dang sbyar gser skyems rgya mtshos mchod / /
ga bur tsan+dan dkar dmar si ha la / /
dzA ti a kar shug pa la sogs pa / /
spos sna brgya phrag bsregs pa'i dud sprin gyis / /
bstan skyong chen mo 'khor dang bcas pa bsangs / /
mdo rgyud mang thos rin chen phra bkod pa'i / /
phul byung rab brtan dad pa'i snod yangs su / /
de nyid rtogs pa'i rab 'bar ral gri yis / /
bdag 'dzin dgra bgegs bsgral ba las byung ba'i / /
sha khrag ri ltar spungs pa'i gtor ma'i tshogs / /
byang chub sems kyi rgyan gyis mdzes byas te / /
bstan bsrung chen mo 'khor dang bcas la 'bul / /
bstan skyong sgrol ma bcu gnyis 'khor dang bcas @# / /
pa'i ljags rdo rje'i 'od zer gyi sbu gus gtor ma'i bcud thams cad drangs te gsol bar gyur /
oM tA re d+ha rma pA la dwi da sha sa pa ri wA ra i daM ba liM ta kha kha khA hi khA hi /
zhes pa bdun dang /
a kA ro bdun nam gsum la sogs pas gtor ma 'bul /
ar+g+haM sogs kyis mchod /
gtor sngags kyis pa ri wA ra'i mjug tu oM AH hUM btags la nang mchod dbul lo / /
de nas bstod pa ni /
b+h+yoH 'jigs rung 'khor ba'i chu srin 'byung gnas las / /
sgrol mdzad dbyings phyug dpa' mo thugs rje'i gter / /
dran pa yis kyang dngos grub mchog stsol ba / /
mched bcas bstan skyong chen mo rnams la bstod / /
khyod rnams dus gsum rgyal ba kun gyi yum / /
sangs rgyas bstan pa bsrung ba'i mthu rtsal can / /
rnal 'byor dam tshig ldan pa'i brtse ldan sring / /
gnas gsum mkha' 'gro'i gtso mo rnams la 'dud / /
sngon tshe blo bzang mar me mdzad dpal gyis / /
bka' bsgos gnyer gtad rang gi dam bcas bzhin / /
bka' gdams bstan pa'i snying po rin chen 'di / /
bsrung zhing spel la g.yel ba med par mdzod / /
khyad par rnal 'byor dpon slob 'khor bcas kyi / /
phyi nang 'gal rkyen mtha' dag zhi ba dang / /
'dod dgu'i dpal 'byor bshad sgrub rab rgyas shing / /
khams gsum ma lus dbang du 'du bar mdzod / /
bdag la gnod pa'i dgra bgegs thams cad dang / /
dge ldan bstan pa'i snying po 'di nyid la / /
log par lta ba'i dgra bgegs ma lus pa / /
drag po'i chad pas da lta tshar gcod mdzod /
ces jo bo chen po'i bka' bsrung bstan skyong sgrol ma bcu gnyis la mchod gtor 'bul ba'i tshul 'di ni /
sprul pa'i sku lha dbang phyogs thams cad las rnam par rgyal ba'i bka' stsal dang du blangs te bka' gdams pa'i tha shal /
bya bral rgyal khams pa blo bzang chos kyi rgyal mtshan gyis bkra shis lhun por sbyar ba'o / / / /
