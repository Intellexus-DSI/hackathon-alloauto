@# / /
chos sde chen po dge 'phel dga' ldan chos mdzod gling gi dkar chag dzam bu nA da'i 'khri shing zhes bya ba bzhugs so / /
@# /
oM swa sti /
rnam 'dren kun gyi dgongs bzang ma lus pa /
dus mthar ches gsal ston mdzad mkhas grub mgon / /
zhwa ser bstan pa'i bdag po btsong kha pa / /
yab sras brgyud par bcas la gus pas 'dud / /
gang 'dul blo 'tshams ngo mtshar mdzad bzang gis / /
ljongs 'dir thub bstan rgyal mtshan legs bsgrengs te / /
phan bde'i dpyid gyur skyes chen tshogs rnams la / /
bdag yid zol med dang bas gus btung nas / /
'gro kun bsod nams spel ba'i nyer 'tsho'i gzhi / /
dge 'phel dga' ldan @# / /
chos mdzod gling 'di yi / /
rten dang brten par bcas pa bskrun tshul las / /
brtsams pa'i dkar chag nyung bsdus spel bar bya /
de yang 'gro ba ma lus pa'i phan bde'i 'byung gnas /
byin rlabs kyi gzi 'od 'bar ba'i sku gsung thugs kyi rten mtha' yas pas legs par gtams pa /
grub pa'i skyes bu du mas zhabs kyis bcags shing byin gyis brlabs pa'i gnas chen dge 'phel dga' ldan chos mdzod gling 'di chags 'debs pa po ni /
srid zhi'i mgon po rnam 'dren phyag na padmo thams cad mkhyen gzigs blo bzang bskal bzang rgya mtsho'i zhal snga nas kyis paN+Di tar bsngags pa bdag gi gong ma mkhyen rab kyi dbang phyug rje blo bzang dpal 'byor lhun grub rab rgyas zhes mtshan yongs su grags pa de nyid yin la /
dam pa 'di'i rtogs brjod snga phan yi ger bkod pa mi snang zhing /
rnam thar gyi sdoms lta bu /
kun mkhyen 'jam dbyangs bzhad pa dkon mchog 'jigs med dbang pos rje 'di nyid la bstod bsngags mdzad pa padma dkar po'i myu gu las /
dpal ldan thub pa'i mdo rgyud gan mdzod la / /
dbang 'byor 'phrin las gdengs ka stong dang ldan / /
don gnyis lhun grub dbyig gi char 'bebs pa / /
dpal ldan bla ma'i zhabs la gsol ba 'debs / /
skyes rabs du mar dam pa'i brtul zhugs la / /
'dris pa'i bag chags bzang po'i rol rtsed dang / /
sngon gnas rjes dran mdzad pas gzur gnas kun / /
ngo mtshar gnas su bkod la gsol ba 'debs / /
yongs 'dzin du ma'i man ngag ge sar rdul / /
ci yang 'thung bas rab myos rkang drug pa / /
phyogs kun rna ba'i bcud len spro ba'i phyir / /
legs bshad glu dbyangs sgrogs la gsol ba 'debs @# / /
'jigs med 'byung gnas mi tra dzo ki yi / /
thugs mtsho las 'ongs a b+hi Shiny+tsa'i chu / /
skal ldan gdul bya'i zhing sar nyin bzhin du / /
'bebs mkhas rdo rje 'dzin par gsol ba 'debs / /
gzhan yang dbang lung man ngag rjes gnang sogs / /
dam chos mig skya'i bang mdzod kha phye ste / /
don gnyer re ba yid bzhin bskong mdzad pa / /
dgos 'dod kun 'byung bla mar gsol ba 'debs / /
rab dkar snyan grags yid bzhin 'o ma'i mtsho / /
skal bzang dang mo bye bas rol ba gang / /
bde legs bdud rtsi'i bcud kyis tshim mdzad pa / /
gzhan phan rgya mtsho'i gnyen la gsol ba 'debs / /
lus can dad pa'i ri rtser ngal gso ba / /
'phrin las zla zer mchog tu bzhad pa yis / /
gang gi zhabs bsten byang phyogs mdzes ma kun / /
dge legs gos dkar 'dzin la gsol ba 'debs / /
zhes gsungs pa ltar lung dang mngon par rtogs pa'i yon tan rin po ches thugs kyi bum bzang 'phyur bur gtams shing /
zab rgyas chos kyi char bas skal ldan gdul bya'i tshogs rnams smin grol gyi lam bzang po la 'god par mdzad pa /
bstan 'gro'i don la gcig tu gzhol ba'i gzhan dbang du gyur pa'i skyes mchog des dgon sde gsar bskrun zhig byung na bstan pa spyi sgos 'brel thogs kun la phan pa rgya cher 'gyur ro zhes thugs la brnag nas bskul ma mdzad par brten /
mchog gsum bla mar 'dzin cing dad pa dang gtong ba sogs bsngags par 'os pa'i yon tan dang ldan pa /
sa yi brgya byin /
jing kir rgyal po'i rigs shing sA la chen po lta bu las son pa'i mi'i dbang phyug pe'i le dpal 'byor rdo rjes rnam dkar gyi bya ba rgya chen po bsgrub pa'i khur bzhes te /
gnam skyong dgung lo brgyad pa rab byung bcu gnyis pa'i khrag skyugs zhes pa chu phag lo dgon sde gsar bskrun gyi las gra btsugs nas /
phyi'i 'khor yug tu lcags ris bskor ba'i dbus su tshogs chen 'du khang ka ba drug cu'i sa nyis thog yod pa sgo mchor dang bcas pa bzhengs /
rjes sor bdag gi drin can rtsa ba'i bla ma yongs rdzogs bstan pa'i mnga' bdag rdo rje 'chang rje ngag dbang sbyin pa'i zhal snga nas kyis snyan bskul zhus pa ltar sa skyong pe'i se rtag brtan @# / /
phun tshogs nas bdag rkyen mdzad de ka ba nyi shu'i sa rde cher btang /
gzhan yang jo bo'i lha khang /
de'i g.yas g.yon du /
mgon khang /
sman bla'i lha khang /
gnas bcu lha khang /
spyan ras gzigs kyi lha khang /
klu khang /
btsan khang /
rnga khang /
cung khang /
sgo khang /
rung khang /
gra pa so sor khang pa che chung tshang mang dang bcas bshag skor grangs mang ba bzo bkod phun sum tshogs pa legs par bsgrubs pa yin no / /
de ltar chos sde chen po 'dir bzhugs pa'i dge 'dun pa rnams ni thugs mthun zhing bslab khrims dag pa /
bla ma la gus shing thos bsam la gzhol ba /
nyin mtshan dam pa'i chos kyis dus 'da' ba'i ngang tshul can te smon lam chen mo'i skabs su stong dang lnga brgya tsam dang /
rgyun par drug brgya tsam bzhugs so / /
da ni dgon pa 'di'i sku gsung thugs kyi rten ji ltar bzhugs pa'i rim pa che long tsam zhig brjod par bya ste /
de yang 'du khang chen mo'i nang du sman 'dam las bsgrubs pa'i jo bo chen po a ti sha dang /
rje rin po che'i sku che ba 'di gnyis po paN+Di ta gong ma de nyid kyis ljags bkod mdzad nas bzhengs pa yin cing /
'di'i nang gzhug tu sangs rgyas 'od srungs kyi 'phel gdung /
ston pa shAkya thub pa'i tshems shing gi dum bu /
kha rag sgom chung gi dbu skra /
rje btsong kha pa'i sku chos kyi tshal bu /
rje'i phyag phreng rdog gcig /
rje btsong kha pa'i 'khrungs yul sku 'bum tsan dan gyi lo ma /
paN chen blo bzang chos kyi rgyal mtshan gyi sku chos kyi tshal bu /
rgyal mchog blo bzang bskal bzang rgya mtsho'i sku chos kyi tshal bu /
rje 'jam dbyangs bzhad pa'i rdo rje'i na bza'i tshal bu /
khyar dge dpon slob blo gros rgya mtsho'i sku 'gags kyi tshal bu /
rje phur bu lcog pa ngag dbang byams pa'i sku gzan gyi tshal bu /
rje drung blo bzang dpal ldan rgyal mtshan gyi sku ber gyi tshal bu /
klu dbang rgyal po'i snying po 'bum ther bcu las bsgrubs pa'i gter bum sogs rten mang du yod /
gzhan yang ston pa'i mdzad pa bcu gnyis /
bla ma mchod pa dang lam rim tshogs zhing /
gnas brtan bcu drug /
khri chen rdo rje 'changs ma ti pak+shi'i 'khrungs rabs /
tshe dpag med stong sku sogs yod pa'i thang @# / /
ga che chung zhe bcu rtsa grangs dang /
ldebs bris su snyigs dus kyi thams cad mkhyen pa yongs 'dzin paN+Di ta rje btsun ye shes rgyal mtshan dpal bzang po'i thugs dam zhal thang la ma yig byas nas gsar du bzhengs pa ston pa thub pa'i dbang po /
'ong dpag med /
spyan ras gzigs /
mthu chen thob /
byams 'jam dbyangs /
klu sgrub thogs med sogs rgya chen spyod brgyud dang /
zab mo lta brgyud kyi bla ma rnams dang /
paN chen thams cad mkhyen pa blo bzang dpal ldan ye shes /
kun gzigs phyag na padmo blo bzang 'jam dpal rgya mtsho /
khyab bdag lcang skya rol ba'i rdo rje /
yongs 'dzin paN+Di ta ye shes rgyal mtshan /
rje btsun dam pa blo bzang thub bstan dbang phyug 'jigs med rgya mtsho /
klong rdol sems dpa' chen po ngag gi dbang phyug /
khri chen rdo rje 'chang sa ma ti pak+shi ngag dbang tshul khrims /
bka' gdams pa mnga' ris dge bshes thogs med /
nyang ston blo gros kun dga' bstan 'dzin /
pha bong kha pa rje btsun rgya mtsho mtha' yas /
mkhas grub dkon mchog bstan pa'i sgron me /
mtshungs med khri sprul 'jigs med rigs pa'i seng+ge /
drin chen bla ma ngag dbang sbyin pa dpal bzang po sogs ngos kyi bla ma bka' drin can nyi shu skor dang /
dgon pa 'di 'debs pa po paN+Di ta gong ma de nyid dang /
las sne rnams kyi 'dod dang bstun ngos kyi 'dra gzugs bcas brgyad cu gya grangs dang /
rdo rje 'chang dkon mchog bstan pa'i sgron mes bdag gi tshe bsrings pa'i rten 'brel du sgrol dkar yid bzhin 'khor lo'i sku lus tshad dang mnyam pa bzhengs na legs pa'i bka' lung phebs pa ltar bzhengs pa'i sgrol dkar /
sde 'di'i bsrung ma'i gtso bo 'dod khams bdag mo 'khor gdong can gnyis dang bcas pa /
rgyal po chen po rnam thos sras /
sdom brtson dam pa rnams ngos kyi ngag bkod ltar lha bris mkhas pa rnams kyis zad pa zhes pa me stag lo gsar du bzhengs /
ka ba'i gdong du /
lha mo gtso 'khor dang /
sku lnga 'khor bcas kyi thang ga re /
'chan lung rgyal pos gnang ba'i tsi ben rnams bzhugs /
! 'du khang chen mo'i rab gsal nang du paN+Di ta gong ma'i slob ma a mdo sman rams pa bskal bzang gis bsgrubs pa'i dpal dus kyi 'khor lo dang /
pe'i se rtag brtan phun tshogs kyis sbyin @# / /
bdag mdzad nas bzhengs pa'i rta mgrin gsang sgrub gnyis kyi sman sku thog tshad ma /
dar 'dam las bsgrubs pa'i sgrol ma dkar ljang sogs dang /
sngags pa slob dpon pa 'jigs med chos 'phel das phul ba'i chos rgyal yab yum gyi gos sku chen mo /
yang bris sku de 'dra ba gcig /
karma pa chos dbyings rdo rje'i phyag bris bde mchog lha mgron tshang ma /
sgrol ma nyer gcig sogs thang ga nyi shu lhag tsam bzhugs /
! jo bo'i lha khang sngar ka ba sum cu yod pa las byams chen bzhengs skabs ka ba zhe gnyis kyis nyis thog bcas bkod pas khyad par 'phags pa legs par bsgrubs /
gong ma bdag po chen po'i bka' lung gis dge bzang gling zhes mtshan stsal ba'i lha khang gi nang du sman 'jim las bsgrubs pa'i ston pa thugs rje can gyi sku brnyan mchog zung dang bcas pa 'di paN+Di ta gong mas bdag rkyen mdzad nas bzhengs pa yin zhing /
gsar bzhengs skabs rkyen gzhan med par dre bzang 'thul ba sogs ltas ya mtshan pa byung 'dug ces bdag gi yongs 'dzin dam pa de nyid kyis gsung ba thos /
rje btsun byams mgon gyi snang brnyan mthong ba don ldan sku rgyu gser zangs las bsgrubs pa khru bcu drug pa /
seng khri /
bla bre /
yol ba /
rgyal mtshan /
ba dan /
ka 'phan /
phye phur /
bkra shis rtags brgyad /
rgyal srid sna bdun sogs mchod rdzas sna tshogs /
gany+dzi ra /
lha khang dang bcas pa yongs su rdzogs pa 'di nyid rab byung bcu gsum pa'i me sbrul lo kho bos lhag bsam rnam par dag pas kun nas bslangs te gsar du bzhengs pa'i rgyu song la tho nang du dngul srang stong phrag bdun las ma thebs 'dug cing /
dad 'bul dngul srang nyis stong lhag tsam lus pa spyi 'jog tu phul ba yin la bod pa'i zhib rtsis ltar byas tshe sbyin bdag bskul byed gos dar /
snam ther dri bzang byin rten sogs phon mi chung ba dang /
rab gnas skor gyi 'gro sgo sogs snga phyi thams cad khyon dril na dngul srang khre phrag gcig dang nyis brgya'i skor song /
de lta bu'i sku brnyan rin po che'i nang gzhug la /
yungs 'bru lta bu'i ring bsrel /
sku gdung gi ring bsrel /
sku bal gyi ring bsrel /
chos sku'i ring bsrel bzhis snang brnyan gyi nang 'phyur @# / /
bur bltams pa las /
dang po yungs 'bru lta bu'i ring bsrel la /
sangs rgyas gser thub kyi 'phel gdung /
de bzhin gshegs pa 'od srungs kyi 'phel gdung /
bdag cag gi ston pa shAkya'i rgyal po'i 'phel gdung /
sku gdung dang sku bal gyi ring bsrel la /
sangs rgyas glang po'i gdung /
sangs rgyas kyi tshems shing gi dum bu /
byang chub sems dpa' chos 'phags kyi tshems kyi tshal bu /
'phags pa'i gnas brtan bcu drug gi na bza' dang zhabs bcags kyi tshal bu /
grub chen ti lo pa'i bzhugs gdan khri snyan sa le'i pags pa'i tshal bu /
mai tri pa'i gdung rus /
dge slong ma lak+Shi ki ra'i gsol lhung shubs kyi tshal bu /
chos rgyal srong btsan sgam po'i zhabs bcags kyi tshal bu /
jo bo d+hi paM ka ra'i gdung nag dang dbu lo'i rten 'dam /
'brom ston pa'i dbu skra'i rten 'dam /
rje mar pa'i zhun thig las phebs pa'i kyai rdor lha dgu'i rten 'dam /
mi la'i na bza'i tshal bu /
de'i bzhes can dngul sdum phra can gyi dum bu /
sa paN gyi dbu zhwa'i tshal bu /
rgyal sras thogs med pa'i gdung /
bla ma dam pa bsod nams rgyal mtshan gyi gdung /
rnal 'byor gyi dbang phyug a mi bya nag pa'i sbra gur gyi cha shas /
r+wa lo chen po'i na bza'i tshal bu /
'gro mgon phag mo gru pa'i rgyan drug rten 'dam /
rje bla ma btsong kha pa chen po'i tshems tshal /
sku chos /
sku sbyar /
sku 'gags /
sku ber /
bzhugs gdan /
sku sham /
zhabs bcags bcas kyi tshal bu /
'jam dbyangs chos rje bkra shis dpal ldan pa'i dbu lo /
rje btsun kun dga' grol mchog gi dbu lo /
theg chen chos rgyal kun dga' bkra shis kyi gdung rus /
de'i na bza'i tshal bu /
paN chen byams pa gling pa'i dbu lo /
lo chen chos skyong bzang po'i dbu lo /
karma pa mi bskyod rdo rje'i dbu lo /
dpal khang sdings pa'i dbu lo /
gnyan ston zhig po'i dbu skyes /
rje mkha' spyod dbang po'i dbu lo /
mkhas grub nor bzang rgya mtsho'i sku sbyar tshal bu /
rgyal ba dge 'dun rgya mtsho'i dbu zhwa'i tshal bu /
kun mkhyen legs pa don grub pa'i sku sha skye bdun ma /
paN chen blo bzang chos kyi rgyal mtshan gyi zhabs bcags kyi tshal bu /
yongs @# / /
'dzin dkon mchog chos 'phel pa'i sku sham gyi tshal bu /
kun mkhyen lnga pa'i shangs mtshal /
dbu lo /
na bza'i tshal bu /
sku gzan gyi tshal bu /
rje 'jam dbyangs bzhad pa'i rdo rjes sgo mang bla ma gnang dus kyi sku ber tshang ma /
khyar dge dpon slob pa'i na bza'i tshal bu /
rgyal ba bskal bzang rgya mtshos yun ring bzhes pa'i sku chos byin can spubs /
de'i dbu lo /
pur tshwa /
paN chen blo bzang dpal ldan ye shes kyi sku chos sbubs /
de'i paN zhwa tshang ma /
de'i phyag phyis kyi tshal bu /
gsang chab /
rgyal ba 'jam dpal rgya mtsho'i dbu lo /
dbu paN sbubs /
mthang gos tshang ma /
byang chub shing gi phyag phreng brgya rtsa brgyad /
khri chen ngag dbang mchog ldan pa'i na bza'i tshal bu /
lcang skya rdo rje 'chang rol ba'i rdo rje ye shes bstan pa'i sgron me'i dbu zhwa tshang ma /
dbu lo /
yongs 'dzin thams cad mkhyen pa ye shes rgyal mtshan gyi sku 'gags rgyan grub ma sbubs /
dbu lo /
gdung nag /
pur dar gyi tshal bu /
pur tshwa /
gzims gur tshang ma /
chos 'phags rnam 'phrul klong rdol bla ma'i na bza'i tshal bu /
dbu lo /
gdung rus /
pur dar gyi tshal bu /
pur tshwa /
rje dkon mchog 'jigs med dbang po'i na bza' tshal bu /
de'i phyag phyis /
sku gzan gyi tshal bu /
khas skya dge ba'i bshes gnyen gyi bla gos tshang ma /
rdo rje 'chang blo gros kun dga' bstan 'dzin pa'i sku gzan sbubs /
smin grol chos rgyal gyi spur tshwa /
paN+Di ta shrI b+hu ti pa'i sku chos sku sbyar sbubs re /
lcang skya mchog sprul rin po che'i dbu lo /
rdo rje 'chang rgya mtsho mtha' yas pa'i gdung rus /
pur tshwa /
se ra rtse dge bshes thogs med pa'i sgom zhwa tshang ma /
'jam mgon bla ma dA na'i mtshan can gyi tshems rdog gcig sogs 'phags bod kyi mkhas grub du ma'i byin brlabs rten gyi rigs mang ba dang /
ring bsrel bzhi'i gtso bo chos sku'i ring bsrel la /
bde gsang 'jigs gsum gyi rgyud dang /
yum rgyas pa gser bris ma gcig gis gtsos co ne'i par ma bka' 'gyur ro cog dang /
rgyud sde'i gzungs sngags kyi rigs mang ba dang /
rje bla ma btsong kha pa chen po'i gsung 'bum yongs rdzogs /
@# / /
paN chen blo bzang chos rgyan /
rgyal ba bskal bzang rgya mtsho /
paN chen blo bzang dpal ldan ye shes /
rje ngag dbang blo bzang chos ldan /
lcang skya rol ba'i rdo rje /
bla ma byams pa'i gsung 'bum rnams cha tshang /
de min rje yab sras kyi gsung thor sogs po ti brgya lhag tsam dang /
paN chen dpal ldan ye shes rang gi gsung le tshan phyag bris ngo ma /
gzhan yang /
jo bo chen po'i phyag tshwa rten 'brel snying po /
thub dbang smr-i ti ma /
bla ma g.yu brag pa'i phyag tshwa /
rje'i phyag tshwa a tham ma /
mkhas grub rje'i phyag tshwa 'od dpag med kyi sku nyer bzhi /
'jigs byed r+wa par ma /
bdud rtsi las bsgrubs pa'i tshe dpag med kyi snang brnyan byin can sa skya paN chen rang gi phyag btab ma /
rje btsun mi la bzhad pa rdo rje'i sku brnyan li ma phag mo gru pa'i dngos slob gling chen ras pa'i phyag bzo mar grags pa gcig /
lcang skya rdo rje 'chang gi thugs dam rten gras 'jam dbyangs kyi sku brnyan phyag bzhi pa /
thub pa'i dngul sku /
kun spang chen po khas skya dge bshes kyi nang rten rdo rje 'chang gi gser sku rnam can thub pa'i snang brnyan rgya gar li ma che chung gsum /
byang sems chos 'phags kyi tshems rjes /
sman 'dam las bsgrubs pa'i jo bo chen po dang /
rje bla ma'i snang brnyan /
rje bla ma'i snang brnyan li ma khru gang tsam rgya nag ma /
rje bla ma dA na'i zhabs kyi thugs dam rten gras byang chub mchod rten gcig /
yang rnam rgyal mchod rten /
jo bo rin po che'i phyag rjes /
sgrol dkar gyi nyin thang byin can /
khas skya dge bshes kyi thugs dam chos rgyal gyi sku thang /
rdo rje 'chang pha bong kha pa rgya mtsho mtha' yas pa'i thugs dam gyi rten mgon po phyag drug pa'i sku thang /
de'i pur dar la bris pa'i mgon po phyag drug pa dang /
tshe bdag mgon po /
khro las bsgrubs pa'i d+hi paM kA ra /
sman 'dam las bsgrubs pa'i 'jigs byed /
mgon po /
chos rgyal /
lha mo /
rnam sras rnams kyi sku byon legs pa khru tshad ma re /
hal ha rje btsun dam pa blo bzang bstan pa'i rgyal mtshan gyi phyag dril rdor bcas /
rin chen ril bu rnam grangs mang ba dang /
sa skya'i bdud rtsi /
yongs 'dzin thams cad mkhyen pa'i rnam 'joms khrus ril /
gdugs dkar rang bsrung 'khor lo sogs dang /
@# / /
rgya gar rdo rje gdan /
wa ra Na si /
mnyan yod /
rtsa mchog grong /
gangs te sa /
mchod rten bya rung kha shor /
gnas mchog rtsa ri /
ri bo rtse lnga /
rgya mtsho'i po ta la /
zi chwan zhes chos 'phags dang rtag tu ngu'i bsti gnas /
yer pa lha ri /
rje'i sgrub khang /
chu bar lung /
u dum wa ra'i tshal gyi sa sna rdo sna /
sku 'bum tsan dan sdong po'i cha shas d+hiH yig rang byon yod pa sogs srid na dkon pa'i byin rten du mas yongs su gtams pa /
de'i g.yas su rab 'byams pa su ma tya /
blo bzang /
grags pa gsum gyis dad pas bzhengs pa'i gser zangs kyi rgyal ba kun gzigs mi tshad las che ba khri rgyab dang bcas pa /
gzhan yang gser zangs kyi byams sku 'khor tshangs dbang dang bcas pa /
dge tshul tshul khrims kyis bzhengs pa'i thub pa grong khyer ma /
byams chen gyi g.yon du thu sa lag chi dpal sbyin snying po /
tem chi chos grags /
dge bskos dpal bzang sogs kyis rgyu sbyar te bzhengs pa'i 'jigs byed lha bcu gsum ma'i blos bslang dang /
gzhan yang dar 'dam las bsgrubs pa'i 'phags pa'i gnas brtan bcu drug /
dge bsnyen d+harma tA la /
wang hwa shang dang bcas pa mi tshad tsam 'di mi'i dbang po pe'i ze mgon po dbang rgyal nas dad pa chen pos bzhengs pa yin /
paN+Di ta gong ma /
yongs 'dzin dA na'i zhabs gnyis kyi sman sku dge bskos blo bzang nas gsar du bzhengs /
gser zangs kyi byang chub mchod rten khru tshad lnga pa gcig /
bdag gis gzhung la zhus nas gnang ba'i ston pa'i 'khrungs rabs dpag bsam 'khri shing thang gsum cu rtsa gcig rnams bzhugs /
! zhal ras lha khang du /
dge ba'i bshes gnyen rab 'byams pa blo bzang bshad sgrub kyis rgyu yon sbyar te bzhengs pa'i 'jam dbyangs kyi rnam thar thang ga dgu /
ded kyis phul ba'i rje rin po che'i rnam thar thang ga che ba bco lnga /
rdo rje 'chang dga' ldan shi re ge thu sa ma ti pak+shis stsal ba'i rgyal dbang mchog gi 'khrungs rabs thang ga bcu gsum /
bdag gis phul ba'i kun ra shel sgo can la 'dra sku dang mchod rten brgyad bcas yod /
! mgon khang nang du /
rdo rje 'chang dang rje btsun 'jam dbyangs kyi sman sku che ba re dang /
dge slong tshul khrims kyis bzhengs pa'i gser zangs las bsgrubs @# / /
pa'i byams sku /
'jigs byed /
nag po skor gsum /
rnam sras rnams blugs ma /
mgon dkar /
beg tse gnyis kyi 'bur sku khru do tsam yod pa 'di'i mgon po dang /
rnam sras gnyis yongs 'dzin de nyid kyis ljags bkod mdzad nas bzhengs pas ngo mtshar ba yod do / /
sbyin bdag yang rim pa ltar /
sman rams pa bstan pa dar rgyas /
gnyer pa bstan pa /
nang so dge bskos blo bzang /
slob dpon rin po che ngag dbang dpal 'byor /
thas ji u pa shi /
mkhan po tho yon 'jam dpal snying po /
dge tshul grags pa rnams yin /
shing las bsgrubs pa'i 'jigs byed /
mgon po /
chos rgyal /
lha mo /
rnam sras rnams dang /
dus gsum sangs rgyas /
bde gsang 'jigs gsum /
'jigs byed /
mgon po /
lha mo /
sku lnga /
bdag gi phul ba'i spyan gzigs kyi thang ga lnga sogs zhal thang sum cu rtsa grangs bzhugs /
! sman bla'i lha khang du /
sman rams pa bskal bzang nas bzhengs pa'i sman bla'i pho brang dang /
dar 'dam las bsgrubs pa'i bde mchog lha lnga /
er te ni gu shrI ngag dbang bstan pas zhus pa ltar pe'i ze rtag brtan phun tshogs kyis bdag rkyen mdzad nas bzhengs pa'i mi 'khrugs pa'i blos bslang /
dge slong chos 'dzin gyis bzhengs pa'i tshe dpag med kyi blos bslang dang /
sman bla tshe dpag med gnyis kyi sman sku /
ded kyis phul ba'i kun dga' ra ba shel sgo che chung drug cu rtsa bzhi re yod pa cha /
'di'i nang du /
rgyal dbang mchog nas stsal ba'i tsan dan dmar po las bsgrubs pa'i 'phags pa lo ki shwa ra gcig /
yang yongs 'dzin dam pa des rgyu yon sbyar te bzhengs pa'i rgyu thu sha las bsgrubs pa gcig /
gser zangs las bsgrubs pa'i bde gsang 'jigs gsum sogs sku brnyan dang mchod rten mang ba /
gong gi sbyin bdag lha lcam bsod nams dpal 'dzom gyis phul ba'i dngul gyi mchod rten gser ljang brdungs kyi sgo rgyan dang za ra tshag yod pa dang /
gser gyi yum rgyas pa rnams byams pa'i dbu thog dang /
nang gzhug tu phul ba de bzhin la /
de'i rten gras mi 'khrugs pa stong tshang ba'i thang ga bgres skyon che bar ngos nas dge slong ngag dbang bstan 'dzin dang dbu mdzad blo @# / /
bzang gong 'phel gnyis la gsar bzhengs kyi bskul ma gyis par dang du blangs nas thang ga gra mtshungs nyi shu gong gsham dang bcas pa legs par bsgrubs nas phul ba 'dir bzhugs pa yin /
! gnas bcu lha khang 'di paN+Di ta gong mas mngags gdams mdzad pa ltar chos rje ngag dbang phun tshogs kyis gsar du bzhengs ngos nang rten ston pa /
rje rin po che /
'jam dbyangs kyi sman sku re dang /
gnas bcu'i thang ga /
grub chen brgyad cu sogs thang ga gra mtshungs dgu /
gser zangs kyi mchod rten bcas bzhengs /
ngos kyi klog pa'i slob dpon ngag dbang dpal 'byor pas gang ci'i mthun rkyen sbyar te gser zangs las bsgrubs pa'i gsang ba 'dus pa'i blos bslang che ba 'di rdo rje 'chang dA na'i zhabs kyis gzigs rtog mdzad nas thig tshad dang ljags bkod gnang stabs gzhan las ches khyad par du 'phags pa yod /
gra tshang slob dpon pa rab 'byams pa 'jigs med bskal bzang dang /
nang so dge bskos blo bzang yar 'phel gnyis kyis bzhengs pa'i bde mchog lha lnga'i blos bslang dang /
rje rin po che'i stong sku par ma /
rab 'byams pa blo bzang chos 'byor nas rgyu sbyar te bzhengs pa'i gser zangs kyi mchod rten lany+tsa'i yi ge gzong ris su yod pa /
sgrol dkar gyi gser sku bkra shis li ma paN chen rin po che'i phyag nas ma /
gzhan yang 'dus pa lha so gnyis /
spyan ras gzigs phyag stong spyan stong /
bris sku mthong ba don ldan sogs kyi thang ga du ma bzhugs /
! spyan ras gzigs kyi lha khang du /
ngos kyi nang rten gser zangs las bsgrubs pa'i rje rin po che mi tshad tsam rdo rje 'chang lcang skya rol ba'i rdo rjes rab gnas mdzad pa byin can khri rgyab dang bcas pa /
spyan ras gzigs bcu gcig zhal dang /
nam mkha' rgyal po /
'khor de bzhin gshegs pa bzhi dang bcas pa'i sman sku re /
ta'i gu shri dar han chos rje ngag dbang bstan 'phel gyis phul ba'i spyan ras gzigs kyi blos bslang chung ba gcig /
don grub no yon nas phul ba'i sman 'jim las bsgrubs pa'i hal ha rje btsun dam pa'i 'khrungs rabs /
rgyal dbang bdun pa'i sku zhabs su pe'i le no yon nas dngul srang nyis stong las bsgrubs pa'i 'khor lo rtsibs stong can phul skabs /
gong sa mchog nas stsal ba'i bstan 'gyur snar thang par ma yongs rdzogs /
na bza' /
gdong dar /
glegs shing /
glegs thag rnams shin tu sdus legs pa 'di pe'i le dpal 'byor rdo rjes @# / /
phul ba yin 'dug /
bla ma gong ma'i yon bdag lha lcam bsam gtan gyis phul ba'i bka' 'gyur mtshal par tshang ma tshar gcig dang /
spyi so nas gdan 'dren zhus pa'i co ne'i bka' 'gyur tshang ma byams chen gyi nang gzhug tu phul ba'i tshab bsgrigs su bdag gi slob ma dad ldan nang so er te nis phul ba'i bka' 'gyur cha tshang /
kong po 'tsho byed kyis phul ba'i dmigs brtse ma'i chos 'khor che ba gcig dang /
gzhan yang ma Ni chos 'khor gnyis yod /
! klu khang du /
klu dbang rgyal po gtso 'khor lnga sman 'dam las bzhengs pa dang /
tshe dpag med kyi thang ga gra mtshungs bcu /
rgyal mchog blo bzang bskal bzang rgya mtshos stsal ba'i klu'i gter bum sogs yod /
! btsan khang du /
'jigs byed zhal gcig phyag gnyis /
lha mo gtso 'khor /
'phrin las rgyal po rnams thog tshad ma /
rtse dmar /
dam can gnyis kyi sku brnyan khru gsum pa /
'di rnams bla ma gong ma de nyid kyis ljags bkod mdzad nas bzhengs pa yin 'dug cing ye shes pa dngos su bzhugs pas byin brlabs mchog tu che /
dgon sde 'di'i bla rabs 'ga' zhig la 'phrin las mdzad pa'i rtags mtshan byung tshul bdag gis mthong zhing thos /
se ra bsam blo pa grub pa'i dbang phyug yongs 'dzin khri chen ngag dbang chos grags kyis spyan dbye'i cho ga dang phyag rjes stsal ba'i blon po rdo rje grags ldan gyi thang ga byin can gcig /
sku lnga gtso 'khor tshang ma'i thang ga gcig /
'bras spungs chos skyong gi sku chas /
ru dar /
phyag mdung sogs tshang ma zhugs / /
! de rnams kyi mchod rdzas la /
shel dpyad kyi mchod sna lnga /
dkar dpyad bcu bdun /
bla brang zhabs gras ngag dbang bzod pas phul ba'i dngul gyi maN+Dal che legs sogs maN+Dal bcu gsum /
des phul ba'i dngul srang sum cu re las bsgrubs pa'i khrus bum cha /
rnam bum dang khrus bum tsha gser ma sogs bco brgyad /
me long sum cu /
mchod ting che chung stong phrag gcig /
mchod kong stong dang bzhi brgya /
spos phor bco lnga /
paN+Di ta gong mas spyi 'jog tu gnang ba'i gaN+De tshad ldan gcig /
des gnang ba'i rgya sbug legs pa 'brug ris ma sogs cha dgu /
tshogs chen dbu mdzad ngag dbang bstan 'dzin gyis phul ba'i rgya sil sogs cha dgu /
'khar rnga gcig /
@# / /
tem chi shes rab yon tan gyis phul ba'i dung dkar sogs cha bdun /
rgya rnga cha nyi shu /
thu sa lag chi 'gyur med bsam grub kyis phul ba'i zangs dung dngul gyi tshigs rgyan dang shel sna tshogs kyi phra yod pa sogs cha lnga /
des phul ba'i rkang dung dngul gyi tshigs rgyan yod pa sogs cha lnga /
nang so blo bzang chos dar gyis phul ba'i dngul gyi rgya gling sogs cha dgu /
gdugs che chung lnga /
gos bzang po'i rgyal mtshan lnga bcu nga drug /
ba dan brgya dang sum cu /
ka 'phan cha bco brgyad /
phye 'phur lnga /
bla bre dgu /
bris pa'i mchod lha mang po /
bla ma gong mas ljags bkod mdzad nas bsgrubs pa'i zhal 'bag legs pa sum cu /
nged kyi phul ba'i dngul srang lnga brgya la gzhi byas nas gsar du bzos pa'i 'cham gos rtser son lnga bcu /
'cham gos rnying pa sum cu /
zhwa nag nyer gcig /
'phyar dar spus legs bco brgyad /
sgrol chog gi phyag mtshan tshang ma /
dbang rdzas cha tshang zhe bcu zhe gsum /
rten khebs nyer drug /
spyan gzigs kyi me mda' bcu /
sag thag gzhu bcas bcu drug /
ral gri bdun /
khrab rmog 'ga' zhig dang /
'di nas phul ba'i khe bu su'i tshogs gdan kha gang ma bzhi brgya dang sum cu so bzhi yod pa 'di rnams gnyer du gtad pa /
rgyal bstan bsrung la nam yang mi g.yel ba / /
ye shes mgon po dam can chos kyi rgyal / /
dpal ldan lha mo dregs pa lcam sring sogs / /
mthu ldan chos skyong 'khor tshogs bcas rnams kyis / /
sde 'di'i mchod khang gsar rnying thams cad kyi / /
rten gsum mchod rdzas mi ser su rug sogs / /
'phrog gam 'jabs bus brku ba'i sdig can rnams / /
drag po'i chad pas myur du tshar gcod mdzod / /
ces pa'o / /
bla brang bkra shis bsam gtan pho brang du /
jo bo mahA bo d+hi'i dngul sku chen mo sangs rgyas kyi dgung lo bcu gnyis pa'i tshad las khru gang du nye ba'i che ba bzo bkod phun sum tshogs pa dang /
rin gnyis las bsgrubs pa'i jo bo mi bskyod rdo rje de bzhin gshegs pa'i dgung lo brgyad pa'i sku tshad du bzhengs pa byin brlab shin tu che ba sogs sku 'dra che chung sum brgya dang drug cu skor /
thang gsum brgya lhag tsam dang /
bka' bstan sogs kyi pu sta ka dgu brgya brgyad cu /
mchod @# / /
rten nga bcur nye ba bzhugs /
rgyas par dkar chag ka la ping+ka'i glu dbyangs las shes par bya'o / /
spyi so'i mchod khang nang na /
sku 'dra kha shas /
shing gi mchod rten khru do tsam yod pa gcig /
sku lnga /
dam can ra bzhon bcas kyi thang ga byin can re bzhugs /
'dir rag rim tsam brjod pa yin gyi zhib par deb yig zur du yod pa las shes par bya'o / /
de lta bu'i rten khyad par can gtsug lag khang dang bcas pa la mchod pa 'bul ba dang phyag dang bskor ba sogs bgyis pa'i phan yon mdo tsam brjod na /
ji skad du /
gsal rgyal gyis zhus pa'i mdo las /
su dag de bzhin gshegs pa'i mchod rten la / /
mchod pa'i khyad par ci 'dod ci 'byor ba / /
'tsham par 'bul byed de dag dri med cing / /
mya ngan med pa'i bla med byang chub thob / /
ces dang /
phyag 'tshal ba'i phan yon mdo sde las /
dge slong dag dge slong gis 'di ltar yan lag thams cad kyis phyag btsal ste /
sems dangs bar byed pa la ltos /
dge slong dag 'dis ji snyed mnon pa'i 'og dpag tshad brgyad khri bzhi stong na dbang chen gser gyi sa gzhi la thug pa'i bar /
bye ma ji snyed yod pa de snyed du 'khor los bsgyur ba'i rgyal srid stong 'gyur du longs spyod par 'gyur ro / /
zhes dang /
bskor ba'i phan yon ni /
sngon shing lo la brten pa'i srin bu bdun rlung gis bdas nas rgya mtsho chen po'i nang na rnam par snang mdzad kyi sku chen po yod pa la bskor ba lan gsum byas pas /
rigs ngan gyi bu mo bdun du skyes /
de rnams rang gi rigs dang longs spyod la skyo ba skyes nas rtswa shing btus /
khol mo byas te bsod nams bsags pas rgyal po kri kri'i sras mo bdun du gyur nas sangs rgyas 'od srungs mnyes par byas pas /
phyis 'tshang rgya bar lung bstan to / /
de ltar phan yon rgya cher gsungs pa la nges shes drangs nas the tshom med pa'i dad pa bskyed de des kun nas bslang ba'i mchod 'bul /
bsnyen bkur /
phyag skor sogs la 'bad na gnas skabs nad gdon bar chad sdig sgrib kyi tshogs byang zhing dag nas mthar thug rnam mkhyen rgyal ba'i go 'phang 'thob par gyur pa gdon mi za bas 'di lta bu'i rnam dkar gyi bya ba la 'bad par rigs so / /
smras pa /
phul byung @# / /
zhing mchog rten gsum gtsug lag khang / /
mchod rdzas la sogs nyer bskrun bsod nams tshogs / /
dpag tu med ces thub pa'i dbang po yis / /
mdo rgyud du mar lan tsig min par gsungs / /
tshul de thugs la bcangs nas mkhan slob 'ga' / /
gus ldan gra rigs yon bdag ltos bcas kyis / /
'di 'dra'i rnam dkar 'bad pas bsgrubs pa la / /
yi rang mdzad na bde legs mnyam nyid thob / /
dgon 'dir gnas rnams thos bsam sgom pa dang / /
mkhas pa'i bya ba rnam gsum gtsor mdzad dgos / /
de min shing brtsegs rdo spungs mang na yang / /
rang gzhan su la mi phan bstan la'ang gnod / /
sbyin bdag rnams kyang grags 'dod dbang song na / /
ri dwags smig rgyur snyegs dang mtshungs par phung / /
de phyir mdzub mo nang bkug rang sems la / /
rtog dpyod mdzad na legs snyam kho bo sems / /
'di spel dge dngos zla ltar ches dkar bas / /
sde 'di bslab gsum ldan pa'i 'dus tshogs kyis / /
yongs gang thugs mthun khrims gtsang la gnas te / /
bshad sgrub bya bas rgyal bstan gsal byed shog /
ces chos sde chen po dge 'phel dga' ldan chos mdzod gling gi dkar chag dzam+bu nA da'i 'khri shing zhes bya ba 'di yang /
btsun pa ngag dbang blo bzang bstan pa'i rgyal mtshan gyis rang gi sngon byas dge tshogs yang yang dran nas rlom sems dang bral ba'i dga' ba bskyed pas gong du 'phel ba dang /
slad nas bzang po'i mig ltos kyi rgyur 'gro ba sogs dgos pa mang du mthong nas dpal gdong zhes pa chu bya'i zla tshes la sbyar ba dge /
