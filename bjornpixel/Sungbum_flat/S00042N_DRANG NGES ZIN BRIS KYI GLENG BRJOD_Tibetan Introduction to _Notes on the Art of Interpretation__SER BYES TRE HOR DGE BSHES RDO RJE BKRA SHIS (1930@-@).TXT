@# / /
gleng brjod / /
@# / /
dkon cog 'bangs kyi skyes rabs las / /
spyir sems can yongs kyi mgon po yin / /
sgos gangs ri'i khrod du rgyal srid skyong / /
zhes gsungs pa ltar mtha' klas pa'i sems can spyi dang /
bye brag rang re'i gangs can pa yongs kyi lha skal 'di phyi'i lam ston rgyal kun mkhyen brtse gcig tu bsdus pa 'phags mchog spyan ras gzigs sdom brtson ngur smrig gar gyis rnam par rol pa 'dzam gling zhi ba'i ded dpon spyi nor gong sa skyabs mgon chen po mchog gi rlabs chen thugs bskyed dang /
chos srid kyi 'phrin las yangs pa'i rgyal khams kun tu khyab pa'i bka' drin gyi phung po las btsan byol du gnas pa'i ris med chos sgar khag la rgyal ba'i gtsug lag dgongs 'grel dang bcas par thos bsam sgom gsum gyis dus 'da' zhing /
khyad par 'jam mgon bla ma tsong kha pa chen po'i gsung legs bshad rmad du byung ba ji snyed cig mchis pa'i snying po phul du byung ba ni /
ji skad du / /
'di na sngon byon mkhas pa'i tshogs kun gyis / /
blo gros r+wa bar ma chud rgya che'i gtam / /
drang nges ji bzhin 'byed pa'i gaN+Di'i dbyangs / /
blo bzang rgyal ba'i dbang po des bsgrags so / /
zhes gsungs pa ltar rgyal ba tsong kha pa chen pos rje btsun 'jam dpal dbyangs kyi man ngag la brten nas 'phags yul gyi shing rta chen po rnams kyi lam srol grub pa'i mtha' rnam par bzhag pa drang nges legs par bshad pa'i snying po zhes mtshan nyi zla ltar grags pa 'di nyid phyi rabs kyi gdul bya rnams la skyes su gnang ba de'i 'grel pa ji snyed cig zhugs la /
gzhung lugs rab 'byams smra ba ser byes tre hor mkhan zur rin po che rje btsun blo bzang dbang phyug gi zhal snga nas bstan bcos 'di'i dpe khrid bka' drin bstsal skabs skyabs rje pha bong kha'i mchog sprul nas gsung zin bris gnang 'dug pa de snga lag tu ma son cing  phyis ser smad dge bshes thub bstan rin chen gyis bdag nyar gces 'dzin byed pa shes rtogs kyis de nyid dang /
sgra 'dzin 'khor thag nang gang 'khod phyogs sgrig gis ser lho sku zhabs chos ldan rin po che mchog nas zhus dag legs bsgrubs thog /
rje btsun dam pa gang gi gsung las skyes pa'i slob bu rgyud smad mkhan po las 'dzin ser byes tre hor dge bshes rdo rje bkra shis rang nyid la rgyal ba kun las kyang bka' drin lhag pa mtshan brjod par dka' ba bshes gnyen dam pa blo bzang dbang phyug mchog gi mdzad rnam mdor bsdus shig kyang dad ldan slob ma rnams kyi bsod nams sgrub pa'i ched dang /
mgon po gang gi thugs dgongs yongs su rdzogs pa ma zad /
yang srid sprul ming bstan 'dzin dbang phyug gi gsan bsam sgom gsum mthar phyin te rje gong ma'i rnam thar bdag gir bzhes nas rgyal bstan 'dzin pa'i khyu mchog dam par 'gyur ba dang /
rje btsun bla ma'i gsung rgyun mi nyams yun gnas gzhan yang blo gsal don gnyer can rnams la'ang gzhung don rtogs pa'i yan lag tu dgos mkho che bar gzigs kyang /
da bar dpar du mkhod pas da lam dpar byang smon tshig tu 'khod pa ji bshin dpar bskrun zhus pa 'dis kyang 'jam mgon bla ma'i ring lugs dri ma med pa de nyid phyogs dus kun tu dar rgyas yun du gnas pa'i rgyur gyur cig /
bod rgyal lo phyi lo rab byung bcu bdun pa'i chu spre /
bod zla tshes bzang po nyin / /
