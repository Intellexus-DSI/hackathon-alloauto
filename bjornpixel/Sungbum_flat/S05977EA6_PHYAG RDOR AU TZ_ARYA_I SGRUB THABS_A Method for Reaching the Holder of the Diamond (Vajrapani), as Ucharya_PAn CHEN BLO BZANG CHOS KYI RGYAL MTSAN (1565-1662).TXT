@# / /
yang phyag rdor u tsAr+ya bsgrub par 'dod pas /
skyabs 'gro @# / /
sems bskyed sngon du btang /
swa b+hA was stong par sbyangs /
stong pa'i ngang las sna tshogs padma dang nyi ma'i steng du /
rang gi sems nyid hUM las gnam lcags kyi rdo rje rtse dgu pa hUM gis mtshan pa yongs su gyur pa las /
phyag na rdo rje u tsAr+ya khro zhing rngams pa /
zhal gdangs nas mche ba bzhi gtsigs shing /
spyan gsum dang ldan cing khro gnyer bsdus pa /
zhal gcig phyag gnyis kyi g.yas gnam lcags kyi rdo rje rtse dgu pa 'phyar stabs su 'dzin cing /
g.yon thugs kar sdigs mdzub mdzad pa'i rtse mor me 'bar ba /
thod pa skam rlon dang sbrul gyis brgyan cing /
glang po che'i ko ba rlon pa'i stod g.yogs dang stag gi pags pa'i sham thabs can /
'jigs byed dang dus mtshan gyi gdan la zhabs g.yas bskums shing g.yon brkyangs pa'i stabs kyis bzhugs pa'i spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros /
lcang lo can nas bsgoms pa dang 'dra ba'i ye shes pa dang dbang gi lha spyan drangs /
dzaH hUM baM hoH dam tshig pa dang gnyis su med par gyur /
dbang gi lhas dbang bskur /
mi bskyod pas dbu brgyan par gyur /
lcang lo can gyi gnas mchog dam pa na /
zhes sogs kyis phyag bya /
oM badzra pA Ni sa pa ri wA ra ar+g+haM nas /
shap+ta'i bar gyis mchod /
dngos bshams yid sprul mchod pa ma lus 'bul /
zhes pa nas /
thams cad rdzogs pa'i byang chub chen por bsngo /
de nas rang gi thugs kar nyi gdan la bsgoms pa dang 'dra ba'i ye shes sems dpa' phyag na rdo rje'i thugs kar nyi ma'i steng du rdo rje rtse dgu pa'i lte bar hUM gi mthar sngags phreng gis bskor ba la dmigs nas /
uts+tsha tsAr+ya yak+Sha se na ang+ku sha dzaH dzaH zhes mang du bzla'o / /
mjug tu /
dge ba 'di yis myur du bdag /
gsang ba'i bdag po 'grub gyur nas / /
'gro ba gcig kyang ma lus pa / /
de yi sa la 'god par shog /
ces bsngo ba dang smon lam bya'o / / / /
