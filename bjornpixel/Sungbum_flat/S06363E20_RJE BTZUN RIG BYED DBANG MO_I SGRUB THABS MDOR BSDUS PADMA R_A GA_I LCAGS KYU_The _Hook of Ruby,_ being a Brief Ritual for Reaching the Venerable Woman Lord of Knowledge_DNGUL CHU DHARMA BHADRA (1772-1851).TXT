! rje btsun rig byed dbang mo'i sgrub thabs mdor bsdus padma rA ga'i lcags kyu zhes bya ba bzhugs / /
! na mo gu ru ku ru kul+lA ye /
'dir rje btsun rig byed dbang mo'i sgrub thabs mdor bsdus nyams su len pa la sngon 'gro ni /
skyabs yul gsal btab ste /
dpal ldan bla ma dam pa rnams la skyabs su mchi'o / /
rdzogs pa'i sangs rgyas bcom ldan 'das rnams la skyabs su mchi'o / /
dam pa'i chos rnams la skyabs su mchi'o / /
'phags pa'i dge 'dun rnams la skyabs su mchi'o / /
lan gsum gyis skyabs 'gro dang /
bdag gis bstan pa dang sems can gyi don du rab 'byams dbang gi 'phrin las bsgrub par bya| de'i phyir du rje btsun ma ku ru ku l+le'i bsgom bzlas zab mo nyams su blang bar bya'o / /
lan gsum gyis sems bskyed /
rang skad cig gis rje btsun ma ku ru ku l+ler gsal ba'i thugs ka'i hriH yig gi 'od zer gyis lho phyogs ku ru kul+le'i gnas nas rje btsun ma 'od dpag med kyis dbu brgyan pa la sangs rgyas dang byang chub sems dpa' padma mkha' 'gro'i tshogs kyis bskor ba /
oM badzra sa mA dzaH zhes tshogs zhing spyan drangs nas /
na mo gu ru b+h+yaH na maH ku ru ku l+le sa pa ri wA re b+h+yaH zhes phyag bya /
oM ku ru ku l+le sa pa ri wA ra ar+g+haM pra tI ts+tsha ye swA hA /
pA dyaM pra tI ts+tsha ye swA hA /
badzra puSh+pe /
d+hU pe| A lo ke /
gan+d+he| nai wi dye /
shap+ta AH hUM /
zhes mchod /
dkon mchog gsum la bdag skyabs mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis gzung / /
lan gsum gyis rgyun bshags dang /
sems can thams cad bde ba dang ldan par gyur cig /
sdug bsngal dang bral bar gyur cig /
bde ba dang mi 'bral bar gyur cig /
btang snyoms la gnas par gyur cig /
ces tshad med bzhi bsgom /
de nas dngos gzhi ni /
oM shU n+ya tA dz+nyA na ba twa swa b+hA wa A t+ma ko nya haM /
chos thams cad stong pa nyid du gyur /
stong pa'i ngang las srung 'khor gyi nang du dur khrod chen po brgyad kyi dbus su /
paM las padma dmar po 'dab ma brgyad pa'i lte bar raM las nyi ma'i dkyil 'khor gyi steng du mi ro mgo g.yon du phyogs pa'i snying gar hrIH las ut+pala hrIH sa mtshan pa /
de las 'od zer 'phros /
don gnyis byas /
'dus yongs su gyur pa las rang nyid rje btsun ma ku ru ku l+le sku mdog dmar mo zhal gcig phyag bzhi'i /
dang po gnyis kyis ut+pala dmar po'i mda' gzhu snyan gyi bar du 'grengs shing /
'og ma gnyis kyis ut+pa la dmar po'i lcags kyu dang zhags pa bsnams pa /
'o 'dzin dang chu 'dzin rgyas shing lang tsho bcu drug lon pa'i na tshod can /
mche ba cung zad gtsigs nas dmar la zlum pa'i spyan gsum g.yon phyogs su gzigs shing dbu skra kham snum gyen du brdzes pa la sogs pa khro 'dzum chags pa'i nyams dang ldan pa /
thod pa skam rlon dang rus pa dang rin po che'i rgyan gyis brgyan cing stag lpags kyi sham thabs gsol ba /
nyi ma'i rgyab yol dang gzi 'od 'bar ba'i dbus na zhabs g.yas bskums shing g.yon brkyangs pa'i gar stabs kyis bzhugs pa'i spyi bor oM /
mgrin par AH thugs kar hUM /
thugs ka'i hUM las 'od zer 'phros pas /
bsgoms pa dang 'dra ba'i ye shes pa dang dbang gi lha rnams oM badzra sa mA dzaH dzaH hUM baM hoH dam tshig pa dang gnyis su med gyur /
dbang gi lhas dbang bskur 'od dpag med kyis dbu brgyan par gyur /
ces yan lag bzhi rdzogs su bskyeng la /
oM ku ru ku l+le sa pa ri wA ra ar+g+haM nas shap+ta AH hUM gi bar gyis phyi mchod dang /
oM ku ru ku l+le sa pa ri wA ra oM AH hUM gis nang mchod phul /
brtse bas rjes chags padma rA ga'i mdog /
zhal gcig phyag bzhi zhabs gnyis mdzes pa'i sku / /
ut+pala @# / /
mda' gzhu lcags kyu zhags pa 'dzin / /
rje btsun rig byed mal phyag 'tshal lo / /
zhes pas bstod /
rang gi thugs kar nyi ma'i steng du hrIH dmar po'i mthar byu ru'i 'phreng ba lta bu'i sngags 'phreng gis bskor ba las 'od zer 'phros pas 'jig rten dang 'jig rten las 'das pa'i legs tshogs thams cad 'od zer dmar po'i rnam par bsdus te rang la thim par gyur par bsams la /
oM ku ru ku l+le hrIH swAhA zhes bzlas nas /
rgyun 'khyer tsam la sngar bzhin mchod bstod dang yig brgyas brten par byas nas mjug chog bya zhing /
bsnyen pa'i skabs gtor ma 'bul na /
phyi dang gi mchod pa dang /
gtor ma zla gam pad 'dab kyis bskor ba bcas bshams la nang mchod dang gtor ma /
a mr-i tas bsangs /
swa b+hA was sbyangs /
oM AH hUM ha ho hrIH zhes pa lan gsum dang /
phyi mchod /
bsangs sbyangs /
stong pa'i ngang las AH las byung ba'i ye shes kyi ka pA la yangs shing rgya che ba rnams kyi nang du /
hUM zhu ba las byung ba'i mchod yon /
zhabs bsil /
me tog /
bdug spos /
mar mo /
dri chab| zhal zas /
rol mo rnams dwangs shing thogs pa med pa nam mkha' dang mnyam par gyur /
oM ar+g+haM AH hUM nas /
badzra shap+ta AH hUM gi bar gyis byin gyis brlabs te /
rang gi thugs ka nas 'od zer 'phros pas /
bcom ldan 'das ma 'khor bcas mdun gyi nam mkhar oM badzra sa mA dzaH sa spyan drangs /
padma ka ma la ye stwaM gyis gdan phul /
rje btsun ma'i zhal nas 'od kyi spu gu byung bas gtor ma dangs shing gsol bar gyur /
oM ku ru ku l+le sa pa ri wA ra i daM ba liM ta kha kha khA hi khA hi /
lan lngas phul /
sngar ltar phyi nang gis mchod cing bstod la /
rje btsun bcom ldan 'das ma ku ru ku l+le bdag la dgongs su gsol /
sgrub bya che ge mos gtso byas pa'i khams gsum snod bcud thams cad rang dbang med par bdag gi dbang du 'dus par mdzad du gsol /
zhes 'dod don la gsol ba gdab /
yig brgya lan gsum brjod pa'i mthar /
ma 'byor ba dang nyams pa dang / /
gang yang bdag rmongs rje yis ni / /
bgyis pa dang ni bgyid stsal gang / /
de yang bzod par mdzad du gsol / /
zhes lhag chad bskang zhing bzod par gsol te /
oM AH hUM badzra muH ye shes pa rnams rang gnas su gshegs par gyur pa bsam mo / /
mjug ni /
rang gi spyi bor oM /
mgrin par AH thugs kar hUM gis mtshan par gyur /
ces gnas gsum byin gyis brlabs te /
dge 'dis lha mo'i 'dzum zhal nyer mthong zhing / /
rab 'byams dbang gi las kun 'grub gyur nas / /
lhan cig lho phyogs ri bo'i ngos yangs su / /
yid 'ong lha mor rtse dags rol bar shog /
gnas skabs 'dir yang tshe dang bsod nams dang / /
dpal 'byor legs tshogs dbyar mtsho ltar rgyas shing / /
mi dang mi min 'gro ba ma lus pa / /
dbang du 'dus te bde la 'god par shog /
yid 'phrog pad ma rA ga'i ri rbo bzhin yid can snying rtsa 'gugs pa'i lcags kyu yis / /
yid bzhin dngos grub ster mdzad lhag pa'i lha / /
yid 'ong rig byed lha mo'i bkra shis shog /
ces bsngo smon dang shis brjod bya'o / /
zhes rje btsun rig byed dbang mo'i sgrub thabs pad ma rA ga'i lcags kyu zhes bya ba 'di yang tshar chen rdo rje 'chang gis mdzad pa'i khams gsum dbang du bsdu ba'i gnad yig gang+gA'i chu rgyun gyi dgongs don ltar b+hu su ku d+harma b+ha dras sbyar bas sarba satwA ma ma wa shaM kurban+tu / /
! dpal gsang ba 'dus pa yab yum lhan skyes kyi mngon rtogs rnal 'byor dag rim snying po zhes bya ba bzhugs so / /
