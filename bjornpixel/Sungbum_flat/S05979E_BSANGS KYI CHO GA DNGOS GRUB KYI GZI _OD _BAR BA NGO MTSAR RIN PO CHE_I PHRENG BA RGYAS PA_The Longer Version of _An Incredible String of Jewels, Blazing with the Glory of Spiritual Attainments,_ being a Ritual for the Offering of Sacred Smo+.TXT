@# / /
bsangs kyi cho ga dngos grub kyi gzi 'od 'bar ba ngo mtshar rin po che'i phreng ba zhes bya ba bzhugs / /
@## / /
na mo gu ru many+dzu g+ho ShA ya /
bsangs kyi cho ga dngos grub kyi gzi 'od 'bar ba ngo mtshar rin po che'i phreng ba zhes bya ba /
dregs ldan kun gyi ral pa'i me tog rtser / /
zhabs sen 'char ga'i 'od ris ngal gso zhing / /
rig sngags 'chang sogs mkha' dbyings mdzes ma'i rgyan / /
grub dbang padma 'byung gnas rgyal gyur cig /
de nyid thugs rje chen po'i rol mtsho las / /
blo bzang ngur smrig dbu ba'i phreng 'dzin cing / /
grags pa'i sgra dbyangs lhung lhung sgrog pa can / /
bdag blo'i rtsi bcud rgyas pa'i dpal du sbyin / /
sangs rgyas kun gyi ye shes dbyar skyes tshogs / /
'khrigs pa las 'ongs rmad byung bdud rtsi'i char / /
skal bzang yid @# / /
kyi gdung sel bla na med / /
legs bshad sprin dbyangs sgrog pa'i zhabs bsten nas / /
dri med rnam dpyod lag pa'i sor mo yis / /
sdeb legs tshig gi srad bu la brgyus pa'i / /
rmad byung bsangs chog rin chen phreng spel te / /
blo ldan mgrin pa'i rgyan du bdag gis dgod / /
mdongs ldan dag gis rna ba la / /
dbyar skyes kyi ni sgra dbyangs bzhin / /
blo yi nor ldan skye bo'i ngor / /
gang 'di bdud rtsi'i thig le'o / /
de la 'dir mchog dang thun mong gi dpal la nye bar 'jug pa'i thabs mkhas bsgrub pa'i yan lag tu /
bsangs gtong bar 'dod pa'i blo ldan rnams kyis ji ltar bya ba'i tshul ni /
dang por dri zhim po'i spos dang tshogs gtor dang phye mar sogs phyi nang gi mchod rdzas ci 'byor pa dang /
rgyas par spro na spyan gzigs dang rol mo'i bye brag sna tshogs bshams te /
skyabs 'gro sems bskyed tshad med bzhi bsgoms /
rang nyid gsang bde 'jigs gsum sogs lhag pa'i lha'i rnal 'byor dang ldan pas /
bsangs rdzas phyi nang gi mchod gtor spyan gzigs sogs /
sngags drug dang phyag rgya drug gis byin gyis brlabs te /
rol mo dbyangs dang bcas pas 'di skad ces brjod / / / /
kyai| lhun grub bde stong nam mkha'i rol pa las / /
sna tshogs sgyu 'phrul dra ba'i zlos gar mkhan / /
rab 'byams rgyal ba'i dngos gyur blo bzang grags / /
tshad med thugs rje'i dbang gis gnas 'dir gshegs / /
dkyil 'khor 'khor lo bye ba'i bdag nyid mchog /
khyab bdag rdo rje 'dzin pa nas bzung ste / /
sangs rgyas kun gyi ye shes ngur smrig gi /
zol la nyer brten rtsa ba'i bla ma'i bar / /
ngo mtshar zab rgyas chos kyi bdud rtsi'i rgyun / /
dri med mgur gyi bum bzang rim pa las / /
legs 'ongs rtsa brgyud bla ma lus pa / /
tshad med thugs rje'i dbang gis gnas 'dir gshegs / /
sna tshogs tshon dang phrad pa'i shel ji bzhin / /
gdul dbang cir yang 'char ba'i mig 'phrul mkhan / /
rgyud sde chen po bzhi dang yongs 'brel ba'i / /
yi dam lha tshogs thams cad gnas 'dir gshegs / /
spros kun nyer bzhi 'gro 'ong kun bral yang @# / /
chu zla bzhin du cir yang 'char ba gang / /
dus gsum bde gshegs chos dang tshogs mchog bcas / /
bdag cag mos pa ji bzhin gnas 'dir gshegs / /
dmigs med thugs rje chen po'i gzhan dbang gis / /
'phrin las rnam bzhi rin chen dbang gi rgyal / /
dran pa'i mod la stsol mdzad gnas gsum gyi / /
dpa' bo mkha' 'gro'i tshogs rnams 'dir gshegs shig /
kyai| chos kyi dbyings las 'ongs pa'i lha / /
rab khros dgra bgegs 'byung po'i gshed / /
bstan pa bsrung ba kun gyi gtso / /
legs ldan nag po phyag drug pa / /
mgon de'i dgyes pa bskyed pa'i yum / /
'dod khams ma mo kun gyi gtso / /
gtso bo'i bka' nyan sdang ba'i dgrar / /
'jigs chen srog dang bral ster ba / /
zhing skyong dzi na me tra dang / /
Tak+ki rA dza traka shad de / /
re re'ang gshin rje ltar khros pa'i / /
gnod sbyin gdug pa'i 'khor gyis bskor / /
dpa' zhing 'jigs pa'i rnam 'gyur gyis / /
bar chad bdud tshogs dgra bgegs kyi / /
srog dang lhan cig 'joms byed pa'i / /
dam can 'khor tshogs rgya mtshor bcas / /
dam tshig ldan pa'i gnas 'di ru / /
'phrin las bsgrub phyir gshegs su gsol / /
kyai| lho phyogs rim pa bdun gyi 'og /
lcags mkhar bcu drug nang shed na / /
dge ba'i las can gzengs bstod cing / /
sdig can chad pas gcod pas na / /
chos kyi rgyal po zhes byar grags / /
gshin rje'i gshed kyi bka' sdod de / /
rgyal ba gnyis pa tsong kha pa'i / /
bka' bzhin bstan pa bsrung ba po / /
yum mchog ma mo tsA muN+DI / /
bka' nyan phrin las bsgrub pa'i gtso / /
ya ba ti dang phya sang dang / /
rmig pa ral pa tshar dgu dang / /
mig dmar tel ba glang mgo can / /
rgyal blon ded dpon pho nya'i tshul / /
kun kyang gzhan srog 'phrog byed pa'i / /
pho rgyud gshin rje mang pos bskor / /
nyes med glo bur phrad pa yang / /
bltas pa tsam gyis gsod par byed / /
nad bdag ma mo kun gyi gtso / /
pho nya mo dang zhags pa mo / /
daMSh+T+ri ma dang dus mtshan ma / /
gsod ma nag mo nam gru sogs / /
mig dmar bskal pa'i mer mtshungs shing / /
mi bzad dus kyi 'thor rlung la / /
'khu ldan nad dang dal yams kyi / /
kha rlangs sdang ba'i dgra la 'gyed / /
rAk+Sha nag mo skyongs byed pa'i / /
mo rgyud gshin rje mang pos bskor / /
'chi bdag las kyi gshin rje'i tshogs / /
ma thogs gnas 'dir tshur spyon cig /
kyai| ka dag chen po'i klong yangs nas / /
zhing bcu'i gshed du gyur pa gang / /
rdo rje nag po phyag bzhi pa / /
yum ni dmar po tsan+Di ka /
sprul pa yang @# / /
sprul pho nya'i tshogs / /
lha lam 'gengs pa ltar spyon cig /
kyai| dpal ldan mgon po bgegs kyi dgra / /
stobs 'phrog nag po gdong bzhi pa / /
thugs rjes rgyal ba skyengs byed cing / /
khros pas srid gsum thal bar rlog /
bsil ba'i tshal du bram ze'i gzugs / /
gcer mo 'jigs rung skra 'dzings pa'i / /
yum bzhi bshan pa sde lnga dang / /
gri thogs bshan pa nyer gcig sogs / /
bstan dgra yongs kyi srog dbugs rnams / /
skad cig gis 'gam pho nyas gang / /
rdzu 'phrul dbang gis gnas 'dir spyon / /
kyai| rnam snang thugs rje'i rang gzugs gang / /
mahA kA la gaN+DI 'chang / /
ral gcig gsang ba'i dgyes pa bskyed / /
pu Ta lcam sring la sogs pa / /
rnam mang 'khor tshogs rgya mtshor bcas / /
dam tshig ldan pa'i gnas 'dir spyon / /
kyai| dus gsum rgyal ba bskyed pa'i yum / /
bdag cag dam tshig ldan pa'i sring / /
mi mthun bar chad bzlog pa'i gnyen / /
dmag dang zor gyi las dgyes pa / /
dus bzhi'i dbye bas cir yang ston / /
yak+Sha nag mo dre'u zhon nas / /
cho 'phrul yongs kyi sna 'dren ma / /
mo rgyud bsrung ma'i tshogs dang bcas / /
'phrin las bsgrub phyir da tshur spyon / /
kyai| ma yengs bstan pa'i bya ra mkhan / /
ma mo chen mo dus mtshan ma / /
gsod byed 'phen byed 'gugs byed ma / /
'ching byed sdom byed myos byed sogs / /
'khor bcas spyan 'dren gnas 'dir spyon / /
kyai| mkha' spyod dpa' mo gdul bya'i dbang / /
sgyu ma'i raka mo ltar brdzu ba / /
dpal ldan rdo rje rab brtan ma / /
or+yan yul gyi mkha' 'gro'i gtso / /
rdo rje g.yu yi sgron ma ste / /
rdo rje sna yon mar yang grags / /
bka' nyan dang bcas 'bod kyis spyon / /
gzhan yang dpal gyi lha mo dang / /
dpal ldan rdo rje dud gsol ma / /
bzhin mdzes 'dzum bag 'gying ldan zhing / /
dkar phyogs skyong ba kun gyi gnyen / /
jo mo tshe ring mched lnga dang / /
bstan ma bcu gnyis la sogs pa / /
rang rang 'khor dang bcas te spyon / /
kyai| mtsho las skyes pa'i rdo rje dngos / /
dI paM ka ra'i bstan bsrung mchog /
chos skyong bzhi sbrag 'khor bcas dang / /
ma bsgrubs par yang bde gshegs kyi / /
khrims dang ldan pa'i 'dod pa 'jo / /
rnam mang thos sras nor mang po / /
dzam+b+ha la dang nor bzang dang| |gang ba bzang po la sogs pa'i / /
rta bdag brgyad kyis yongs su bskor / /
gzhan yang nor rgyun lha mo dang / /
a pa ra ni tsit+ta sogs / /
rnam mang 'dod dgu'i char 'bebs pa'i / /
gnod sbyin nor lha'i tshogs rnams spyon / /
kyai| nyi ma byang shar pha gi na / /
ma ru tse yi dur khrod dbus / /
rnal 'byor yongs kyi dgra lha ni / /
gnod sbyin zangs kyi beg tse can / /
dgra bo'i glo snying za zhing rgyug /
yum mchog sring mo @# / /
gdong dmar ma / /
'jigs rung dred mo mi zan zhon / /
las kyi bshan pa srog bdag dmar / /
ce spyang zhon nas stong gsum myul / /
dgra bo'i sha rus chem chem du / /
za byed bshan pa'i tshogs dang bcas / /
mgron du 'bod kyis 'dir gshegs shig /
gzhan yang bstan pa'i bya ra mkhan / /
phyogs skyong bcu dang rgyal chen bzhi / /
rgyu skar nyi shu rtsa brgyad dang / /
lha dang klu dang gza' chen po / /
brgyad brgyad so so'i 'khor gyis bskor / /
ded dpon dgu yi tshogs bcas 'dus / /
kyai| slob dpon padma 'byung gnas bka' / /
zla tshes ral pa'i rtser 'dzin pa / /
lha chen rgyal po bi ha ra / /
rnam sprul sku lnga yum bcas dang / /
bka' yi bya ra ba la sogs / /
khyad par srog bdag yang le wer / /
gtsug lag yongs kyi bsrung ma ste / /
ma yengs bstan pa'i bya ra mkhan / /
sde brgyad dmag dpung bcas pa gshegs / /
lha srin yongs kyi dmag dpon ni / /
drang srong chen po rA hu la / /
gdong mo bzhi dang gza' chen brgyad / /
gnam lcags thog ser mda' 'phen pa / /
'khor bcas 'bod kyis myur du gshegs / /
gzhan yang rdo rje legs pa ni / /
sum brgya drug cu mched bcas dang / /
mig stong ldan pa byin za'i lha / /
mtshun gyi lha dang rAk+Sha'i rgyal / /
chu dang nor dang rlung gi bdag /
dpal mgrin nyi zla sngon gyi lha / /
sa yi lha mo bstan ma dang / /
sa 'dzin lag pa chen po sogs / /
'jig rten 'das dang ma 'das pa'i / /
mgron du 'os pa ci mchis pa / /
bran g.yog dang bcas spyan 'dren gyis / /
mchod pa'i gnas 'dir myur du sbyon / /
kyai| bye ba phrag brgya'i stong gsum na / /
snang zhing srid pa'i lha 'dre'i tshogs / /
ji snyed mchis pa thams cad dang / /
khyad par bdag cag 'khor bcas la / /
sdang zhing sdug pa'i sems 'chang ba / /
thams cad kyang ni 'bod kyis spyon / /
srid pa chags pa'i lha dgu dang / /
rje yi mgur lha bcu gsum dang / /
srog lha de ni bcu gnyis sogs / /
snang srid lha srin thams cad dang / /
yul chen nyi shu rtsa bzhi dang / /
dur khrod chen po brgyad dang ni / /
lha ldan bsam yas lhun gyis grub / /
dge ldan rnam par rgyal ba'i gling / /
dpal gyi ra bsgreng la sogs pa / /
chos gzhi gdan sa sgrub gnas sogs / /
bsrung zhing skyong ba'i lha rnams dang / /
khyad par yul khams 'di nyid kyi / /
yul bdag gzhi bdag gnas bdag dang / /
grong bdag pho lha dgra lha dang / /
mo lha zhang lha slob dpon ni / /
rim par brgyud pa'i lha bsrung sogs / /
mgon dang dpung gnyen grogs mdzad pa / /
ma lus thams cad 'dir gshegs shig /
thog ma med pa'i 'khor ba nas / /
lan chags sha khon bu lon sogs / /
don du @# / /
gnyer ba gang yin pa / /
thams cad kyang ni 'dir 'dus shig /
'dir mang smos pa ci zhig dgos / /
srid pa'i rtse mo nas bzung ste / /
dmyal khams bco brgyad par gnas pa'i / /
sems dang ldan pa ma lus pa / /
mchod pa'i gnas 'dir spyon gsol gyis / /
thogs pa med par gshegs su gsol / /
kyai /
mdun gyi nam mkhar 'dab stong yangs pa'i steng / /
seng khri pad zla nyi ma'i dkyil 'khor la / /
dus gsum sangs rgyas padma thod phreng stsal / /
mgon de'i thugs rje'i sprul pa mar me mdzad / /
yang sprul blo bzang rgyal ba gnyis pa'i zhabs / /
dbyer med bla ma yi dam kun 'dus pa / /
g.yas na dpa' bo'i bro brdung chem se chem / /
g.yon na dpa' mo'i glu len kyu ru ru / /
bgrang yas rig 'dzin rtsa brgyud bla mas bskor / /
yi dam lha tshogs dngos grub char 'bebs shing / /
bka' sdod bsrung ma'i tshogs kyis bar chod bsrung / /
sna tshogs mchod pa'i sprin gyis mkha' lam khyab / /
tshon brgya'i ri mo bkra ba'i gur khyim dbus / /
zhabs sen 'od chags brtan par bzhugs su gsol / /
kyai /
sngon gyi dus su gyur pa na / /
rig 'dzin padma 'byung gnas te / /
de nas dpal ldan mar me mdzad / /
deng sang dus kyi tha ma la / /
blo bzang rgyal ba kun gyi yab / /
sna tshogs sprul pa'i zlos gar gyis / /
mkhas dang grub pa'i rnam par rol / /
byin rlabs dngos grub phrin las kyi / /
phan bde rin chen 'byung ba'i gnas / /
bla ma yi dam chos skyong sogs / /
phyag 'os kun la lan brgyar 'dud / /
kyai /
bde stong nam mkha'i glong yangs nas / /
ngo mtshar mchod pa'i sprin spros te / /
'khor dang bcas la 'bul ba ni / /
rin chen 'od 'bar snod yangs su / /
dag byed bdud rtsi rgya mtshor bskyil / /
padma ut+pal ku mud sogs / /
mkha' lam khyab par kun tu lding / /
beDUr sngon po'i chu 'dzin bzhin / /
dri zhim dud pa'i sprin phung 'khrigs / /
mun sel gdung ba zhi byed pa'i / /
mar me'i phreng ba tshar du dngar / /
phyogs kyi 'khor lo kun 'gengs pa'i / /
dris bsgos chu gter rlabs phreng 'thor / /
ro brgya'i zil dngar bcud chags pa / /
bza' dang bca' ba lhun por spungs / /
'bras chang rgun 'brum chang la sogs / /
gser skyems btung ba rgya mtshor 'gran / /
sna tshogs rol mo'i sgra skad dang / /
gdangs snyan glu dbyangs 'brug ltar ldir / /
gzugs sgra dri ro reg ldan pa / /
mdzes pa'i bu mos phyogs kun khyab / /
kyai /
yangs pa'i nor 'dzin lha gnas dang po la / /
gang gi mthu yis 'dod dgur dbang byed pa'i / /
mi dbang la 'os mdzes pa'i rin chen bdun / /
stong gsum khyon kun yongs su bkang ste 'bul / /
@# / /
lag pa'i padmor bkra shis rdzas rtags kyi / /
bung ba gzhon nu'i 'phur lding gis rtsen pa'i / /
'jam gnyen 'khril chags 'jo sgeg rnam 'gyur can / /
yid 'phrog lha mos zhing kun bkang ste 'bul / /
rma bya'i mgrin pa'i spu ltar yid 'ong ba'i / /
mdzes pa'i rta mchog dre'u rkyang ser dang / /
sprin gyi shugs 'chang ma he dkar nag sogs / /
stong gsum myul byed bzhon pa'i tshogs kyang 'bul / /
in+d+ra nI la'i ri bo ltar brjid pa'i / /
g.yag rog zhol chen drag po'i ngar sgra sgrog /
mtshams sprin mdzes pa la 'khu lha rdzas kyi / /
cod pan bzhad ldan lug nag sprin ltar gtibs / /
'dab gnyis bskyod pa'i gar gyis rnam rol ba / /
yid 'ong bya tshogs dam nyams glad la lding / /
sa gsum grum byed 'jigs pa'i nga ro can / /
khyi nag snying dkar dom ltar 'phyo zhing rgyug /
pha rol g.yul las rgyal byed go khrab dang / /
mi bzad rno ngar ldan pa'i mtshon cha dang / /
mdzes pa'i ba dan phyogs bcur g.yo ba yi / /
ru mtshon 'phyar dar nam mkha'i khyon kun gang / /
bar snang rgyan gyur lha rdzas bla bre dang / /
brgya byin gzhu ltar bkra ba'i rgyal mtshan sogs / /
phyi nang dam rdzas spyan gzigs sna tshogs pa / /
dgyes pa bskyed phyir 'khor dang bcas la 'bul / /
kyai /
sangs rgyas rnams kyis grangs med bskal pa ru / /
srog gi phyir yang brdzun gyi tshig spangs pa'i / /
bden gsung bden des bsangs dang gser skyems sogs / /
mgron rnams tshim byed 'dod dgu'i rgya mtshor gyur / /
kyai /
thabs dang shes rab ye shes mer / /
sgrib gnyis bsangs rdzas bsregs pa las / /
lhan cig skyes dga'i dud sprin gyis / /
ma dag dri ma bsang phyir du / /
spyan sogs lnga yi rang bzhin nyid / /
'byung ba lnga yi dwangs ma las / /
'chi med bdud rtsi'i dpal rab ster / /
dri zhim sman gyi dngos gyur pa / /
rtsi shing nags tshal sna tshogs 'khrungs / /
kha dog dri ro mtha' yas kyis / /
nad rigs bzhi brgya rtsa bzhi sel / /
gser zhun 'khyil 'dra'i me lce yis / /
gti mug mun pa'i tshogs kun 'joms / /
dud sprin 'chi med lam chags pas / /
sdug bsngal gsum gyi tsha gdung skyob / /
kyai /
shAka thub bstan pa'i snyigs ma la / /
mi rnams tshe thung longs spyod dman / /
rab byung phal cher khrims las g.yel / /
sngags 'chang phal cher dam tshig bral / /
gsang sngags bon ltar gyer ba'i dus / /
de tshe srid pa'i ma mo khros / /
ma mo khros pa'i kha rlangs kyis / /
'dzam gling yangs pa'i lho phyogs su / /
mkha' la nad sprin sna tshogs chags / /
nad dang dal yams char ltar 'bebs / /
lha 'dre mi gsum thams cad dang / /
yul lha gzhi bdag tshogs rnams kyang / /
khon 'dzin phrag dog sems 'chang bas / /
sad ser than pa mu ge sogs / /
mi 'dod sna tshogs rkyen dang sprod / /
tha mal skye bo phal cher yang / /
dam @# / /
pas smad pa'i las spyad pas / /
dkar phyogs skyong ba rnams kyang g.yel / /
de 'dra'i dus kyi tha ma la / /
rig 'dzin grub pa kun gyi gtso / /
slob dpon padma 'byung gnas kyi / /
thugs rje'i rgya mtsho cher g.yos te / /
bsangs chog bsam 'phel in+d+ra nI la / /
mngon phyung rgyal mtshan rtser mchod pas / /
phun tshogs 'dod dgu'i gru char phab / /
skal ba ngan pa phal cher bsal / /
zhi rgyas dbang dang mngon spyod kyi / /
'phrin las lhun gyis grub par mdzad / /
de'i phyir bdag cag 'khor bcas kyang / /
slob dpon chen po'i rjes 'brangs nas / /
srid dang zhi ba'i mgron rnams la / /
de ring bsangs kyi mchod pa 'bul / /
kyai /
de ring nam mkha'i skar ma bzang / /
sa la nyi ma'i 'od zer rno / /
bar du dri bzhon ngad 'jam zhing / /
dus dang tshes grangs kun tu shis / /
kyai /
rgyal ba'i smon lam gyis bsgrubs pa'i / /
byang chub shing gi dud pas bsangs / /
gser los mdzes pa'i rtag pas bsangs / /
zangs los mdzes pa'i su lus bsangs / /
dung los mdzes pa'i ba lus bsangs / /
ma la ya skyes dud pas bsangs / /
a kar dzA ti'i dud pas bsangs / /
spos dkar gur kum dud pas bsangs / /
dri zhim si la'i dud pas bsangs / /
rgya spos bsregs pa'i dud pas bsangs / /
rmad byung spos sna brgya phrag tshogs / /
bsregs pa'i dri zhim dud pas bsangs / /
snying po drug gi dud pas bsangs / /
spang spos gla rtsi phur mo dang / /
phye mar zas sna'i dud pas bsangs / /
kyai /
dus gsum bde gshegs kun gyi dngos / /
chos phung brgyad khri 'byung ba'i gnas / /
'phags pa'i dge 'dun kun gyi gtso / /
drin can rtsa ba'i bla ma bsangs / /
kyai /
rdo rje 'chang dbang dpyid kyi dga' ba'i tshal / /
'jam dbyangs mkhyen pa'i 'dab stong khyon yangs shing / /
blo bzang rgyal ba gnyis pa'i me tog bkra / /
dge legs ze'u 'bru dkar po'i so phreng rgod / /
chos kyi rgyal mtshan sbrang rtsi'i bcud chags shing / /
chos kyi rdo rje bung ba'i glu dbyangs kyis / /
blo bzang don gnyis mchog gi dga' ston grub / /
thams cad mkhyen pa'i dri bsung 'bum 'phro zhing / /
sangs rgyas ye shes 'bras bus mngon par brjid / /
rtsa ba'i bla ma'i rin chen rgyan mdzes pa / /
rtsa brgyud bla ma yongs 'du'i dbang po bsangs / /
kyai /
lA li ta la sogs pa yi / /
'jigs byed brgyud pa'i bla ma bsangs / /
in+d+ra b+hU ti la sogs pa'i / /
gsang 'dus brgyud pa'i bla ma bsangs / /
kun tu dge la sogs pa yi / /
bde mchog brgyud pa'i bla ma bsangs / /
bi rU pa la sogs pa yi / /
kyai rdor brgyud pa'i bla ma bsangs / /
zla ba bzang po la sogs pa'i / /
dus 'khor brgyud pa'i bla ma bsangs / /
blo gros rin chen la sogs pa'i / /
mkha' 'gro pha brgyud bla ma bsangs / /
mda' bsnun ri khrod zhabs la sogs / /
mkha' 'gro ma brgyud bla ma bsangs / /
@# / /
kun dga' snying po la sogs pa'i / /
yo ga brgyud pa'i bla ma bsangs / /
sangs rgyas gsang ba la sogs pa'i / /
spyod pa brgyud pa'i bla ma bsangs / /
tsan+d+ra gau mi la sogs pa'i / /
bya ba brgyud pa'i bla ma bsangs / /
gsangs sngags nus pa mngon gyur pa'i / /
'phags yul grub thob brgyad cu bsangs / /
kyai /
klu sgrub snying po la sogs pa'i / /
zab mo lta brgyud bla ma bsangs / /
'phags pa thogs med la sogs pa'i / /
rgya chen spyod brgyud bla ma bsangs / /
shAn+ta de ba la sogs pa'i / /
blo sbyong brgyud pa'i bla ma bsangs / /
nye bar 'khor la sogs pa yi / /
so thar brgyud pa'i bla ma bsangs / /
'dzam gling mdzes par byed pa'i rgyan / /
drug ldan mchog gnyis bcas pa bsangs / /
kyai /
sdom brtson dam pa zhi ba 'tsho / /
rig 'dzin padma sam+b+ha wa / /
blo gsal padma'i ngang tshul sogs / /
'phags yul mkhas pa'i ded dpon tshogs / /
snying stobs chen pos byang phyogs 'dir / /
zhabs rdul reg pa thams cad bsangs / /
jo bo rin chen bzang po sogs / /
sgra bsgyur dam pa thams cad bsangs / /
bstan pa'i me ro gso ba la / /
tha mal rgyal ba'i mdzad pa can / /
bla chen shes rab 'bar la sogs / /
sngon gyi 'dul 'dzin thams cad bsangs / /
mar me mdzad dpal rgyal ba 'brom / /
sku mched gsum po la sogs pa'i / /
rin chen phreng ba lta bu yi / /
bka' gdams brgyud pa'i bla ma bsangs / /
kyai /
rgyal ba kun dngos tsong kha pa / /
rgyal tshab ma pham gnyis pa'i zhabs / /
mkhas grub dam pa dge legs dpal / /
rgyal ba sras dang bcas pa bsangs / /
grub mchog 'jam dpal rgya mtsho sogs / /
dag pa'i sras ni nor gyi lha / /
'jam dbyangs bdun rgyud la sogs pa / /
mkhas grub bla ma thams cad bsangs / /
bstan pa'i bdag po dge 'dun grub / /
'brom ston dge 'dun rgya mtsho'i dpal / /
bsod nams rgya mtsho thams cad mkhyen / /
sprul sku rim par byon rnams bsangs / /
rje btsun shes rab seng ge dang / /
yon tan kun gyi rgya mtsho dang / /
sngags 'chang bzang po bkra shis sogs / /
dge ldan rig sngags 'chang rnams bsangs / /
sems dpa' chen po kun dga' bzang / /
nam mkha' dpal dang ra sgreng ba / /
blo gros rgyal mtshan la sogs pa / /
blo bzang rgyal ba'i sras rnams bsangs / /
grags pa rgyal mtshan blo gros sbas / /
tshul khrims ye shes 'jam pa'i dbyangs / /
kun dga' bde legs la sogs pa'i / /
'dul 'dzin dam pa thams cad bsangs / /
grub mchog d+harma badzra'i zhabs / /
sku gsum mngon gyur dben sa pa / /
mkhas grub sangs rgyas ye shes sogs / /
mkhas shing grub pa brnyes rnams bsangs / /
mdor na bka' drin gsum ldan pa'i / /
rtsa ba'i bla ma nas bzung ste / /
rdo rje 'dzin la reg bar gyi / /
rtsa brgyud bla ma thams cad bsangs / /
kyai /
bai ro tsa na la sogs pa'i / /
rnying ma brgyud pa'i bla ma bsangs / /
@# / /
ga ya d+ha ra la sogs pa'i / /
lam 'bras brgyud pa'i bla ma bsangs / /
sgra bsgyur mar pa lots+tsha sogs / /
bka' rgyud bla ma thams cad bsangs / /
grub mchog khyung po rnal 'byor sogs / /
shangs pa bka' rgyud bla ma bsangs / /
kha ba can gyi bstan pa'i sgron / /
kun dga' rgyal mtshan rngog lo dang / /
bu ston gzhon nu bsod nams sogs / /
gangs can mkhas grub thams cad bsangs / /
pad dkar 'dzin sogs tha mal ngor / /
rgyal po'i tshul gyis chos skyong ba / /
srong btsan sgam po la sogs pa'i / /
chos rgyal blon 'bangs bcas pa bsangs / /
kyai /
lhan cig skyes dga'i rol mtsho las / /
dkyil 'khor 'khor lo'i chu rlung 'bum / /
spro zhing bsdu ba'i gnas gyur pa / /
khyab bdag rdo rje 'chang chen bsangs / /
dpal chen rdo rje 'jigs byed sogs / /
gshin rje'i gshed kyi lha tshogs bsangs / /
mi bskyod rdo rje la sogs pa'i / /
gsang ba 'dus pa'i lha tshogs bsangs / /
he ru ka pa la sogs pa'i / /
'khor lo sdom pa'i lha tshogs bsangs / /
dpal ldan dgyes pa rdo rje sogs / /
kyai rdo rje'i lha tshogs bsangs / /
bcom ldan rdo rje shugs la sogs / /
dus kyi 'khor lo'i lha tshogs bsangs / /
gzhan yang rdo rje gdan bzhi dang / /
'khor chen mahA ma ya sogs / /
bla med lha tshogs thams cad bsangs / /
rdor dbyings kun rig rtse mo sogs / /
rnal 'byor rgyud kyi lha tshogs bsangs / /
snam snang mngon byang la sogs pa'i / /
spyod pa'i rgyud kyi lha tshogs bsangs / /
tshe mtha' yas pa rnam rgyal sogs / /
bya ba'i rgyud kyi lha tshogs bsangs / /
sgrub pa chen po bka' brgyud sogs / /
skyon med rnying ma'i lha tshogs bsangs / /
brtson 'grus drag po'i tsha zer gyis / /
tshogs gnyis padmo'i tshal bskyed pas / /
sku gsum ze'u 'bru rgod pa can / /
kun mkhyen nyi ma'i gnyen la sogs / /
sgrib gnyis bral ba chos kyi sku / /
mtshan dpe bzang po'i rgyan 'dzin pa / /
dus gsum phyogs bcur 'tsho skyong ba'i / /
bde bar gshegs pa thams cad bsangs / /
rgyal tshab 'gro ba yongs kyi mgon / /
byams mgon rje btsun mkhyen pa'i gter / /
phyag na pad ma gsang 'dzin sogs / /
byang chub sems dpa' thams cad bsangs / /
dpal stug ye shes sgyu ma'i gar / /
ngur smrig gzugs kyi rnam rol can / /
'phags pa'i gnas brtan bcu drug sogs / /
dgra bcom 'khor dang bcas pa bsangs / /
rten cing 'brel 'byung lam bzang la / /
brten nas chos kun ngo bo nyid / /
rtogs pa 'bring tsam brnyes pa yi / /
rang sangs rgyas kyi tshogs rnams bsangs / /
kyai /
snying rje'i zhags pas dam bcings kyang / /
gzhan ngor khro chags ci yang ston / /
khaN+Ta ka pA la dang ni / /
rab tu gtum mo la sogs pa / /
yul chen sum cu rtsa gnyis dang / /
nyi shu rtsa bzhi'i gnas mchog dang / /
dur khrod brgyad la dbang bsgyur @# / /
ba'i| |dpa' bo rnal 'byor ma rnams bsangs / /
kyai| mgon po kun gyi gnas gyur cing / /
dran pa tsam gyis bar chad sel / /
bsams pa kun gyi 'bras ster ba'i / /
lha chen mgon po yab yum dang / /
yum bzhi bshan pa gnod sbyin bzhi / /
bka' nyan bzhi dang phyogs skyong bcu / /
lha chen brgyad dang gza' chen brgyad / /
rgyu skar nyer brgyad ded dpon dgu / /
'jigs rung kha gdangs mche ba gtsigs / /
dgra sha la rngams khrag 'thung zhing / /
khro gtum snying rje dang bral ba'i / /
dam can rgya mtsho'i dmag tshogs bsangs / /
kyai| gsod byed las kyi gshin rje dang / /
yum mchog ma mo tsA muN+DI / /
srog gcod las kyi gshin rje brgyad / /
'chi bdag pho nya mo la sogs / /
dgra rgyud rtsad nas gcod byed pa'i / /
dam can dpung tshogs bcas pa bsangs /
kyai| mahA kA la phyag bzhi pa / /
yum ni srin mo tsaN+Di ka /
bya rog khros pa'i gdong can gsum / /
thugs kyi sprul pa bde chen 'dzin / /
bka' sdod seng ge khros pa'i gdong / /
ma mo sde brgyad bcas pa bsangs / /
kyai| stobs 'phrog nag po gdong bzhi pa / /
'jigs rung yum bzhi bshan pa lnga / /
srog gcod gri thogs nyi shu gcig /
dmag dpon rnam gsum la sogs pa / /
dregs pa sde brgyad bcas pa bsangs / /
kyai| mahA kA la gaN+DI 'chang / /
lha brgyad rno ba'i ral gri ltar / /
gnod byed 'byung po'i srog gcod pa'i / /
gtsang rigs mgon por bca pa bsangs / /
kyai| khrag zhag 'khrug pa'i dur khrod dbus / /
keng rus drag tu khros pa'i gzugs / /
dur khrod bdag po yab yum dang / /
bzhi sbrag nags kyi dpa' bo la / /
zhon pa chung ma g.yog bcas bsangs / /
kyai| mi bzad nag mo dre'u zhon ma / /
ma yengs bstan pa'i bya ra mkhan / /
dmag zor rdo rje g.yu sgron ma / /
dus mtshan 'od chen 'bar ma dang / /
dung skyong rgyal mo dung sol ma / /
rang byung nam mkha'i gos can sogs / /
jo mo tshe ring mched lnga dang / /
bzhi gsum bcu gnyis bstan ma'i tshogs / /
sman mo 'bum sder bcas pa bsangs / /
kyai| chos skyong dregs pa lcam sring dang / /
brgyad dang nyer gcig bshan pa'i tshogs / /
dgra bo'i srog la ngom zas byed / /
dam can rgya mtshor bcas pa bsangs / /
kyai| rnam mang thos sras rta bdag brgyad / /
dzam la ser nag nor rgyun ma / /
a pa ra Ni tsit+ta sogs / /
nor lha gnod sbyin tshogs rnams bsangs / /
kyai| mdo dang rgyud sde'i skyed tshal las / /
legs 'ongs 'phrin las rnam pa bzhi'i / /
'phur lding rol pa'i b+h+ra ma ra / /
dpal skyen ldan pa'i tshogs rnams bsangs / /
ston pa'i zhal bzang nor bu'i 'od / /
'dren byed bdud rtsi ltar gyur cing / /
dam chos sgra 'dzin la reg pa / /
dkar phyogs skyong ba'i mthu bo che / /
mchod par 'os pa thams cad bsangs / /
kyai| lha srin kun la dbang bsgyur zhing / /
gnam lcags thog ser mda' 'phen pa / /
khyab 'jug chen po rA hu la / /
@# / /
yum ni sring mo gdong mo bzhi / /
nyi zla gza' skar lha rnams dang / /
lo zla zhag dang khyim rnams dang / /
tshes grangs rnams la rgyu ba yi / /
dregs pa sde brgyad thams cad bsangs / /
kyai| srog bdag chen po bi ha ra / /
sku lnga gtso mor bcas pa dang / /
dgra lha'i rgyal po tsa dmar ba / /
rnam mang 'khor dang bcas pa bsangs / /
kyai| skyes bu chen po rdo rje legs / /
mched 'khor sum brgya drug cu dang / /
dmag dpon srid pa'i rgyal po dang / /
srid pa'i dgra lha thams cad bsangs / /
kyai| gzhan yang bstan la mngon dgyes pa'i / /
ming ni ma 'tshal sa gsum na / /
glog ltar kun tu rgyu ba yi / /
dge bsnyen chen po thams cad bsangs / /
srid pa'i lha dgu mgur lha dang / /
srog gi lha sogs gangs can gyi / /
gzhi bdag yul lha thams cad bsangs / /
rdo rje g.yu sgron phying dkar ba / /
bse khrab gyon pa'i dpa' bo sogs / /
dgon gnas bsgrub pa'i sa skyong dang / /
khyad par yul 'di'i bsrung ma bsangs / /
kyai| bdag cag dpon slob 'khor bcas la / /
sdang zhing gdug pa'i sems ldan zhing / /
bu lon sha khon lan chags pa'i / /
mi dang mi min thams cad bsangs / /
bgegs rigs stong phrag brgyad cu dang / /
gdon rigs sum brgya drug cu dang / /
byis pa'i gdon chen bco lnga sogs / /
gdon bgegs 'byung po thams cad bsangs / /
sangs rgyas bstan pa'i gzi byin la / /
log par 'khu ba'i sems ldan pa / /
dga' rab dbang phyug la sogs pa'i / /
nag po sde dang bcas pa bsangs / /
kyai| bdag cag dpon slob 'khor bcas kyi / /
lhan cig skyes dang 'tsho ba dang / /
'go ba'i dgra lha thams cad bsangs / /
mdor na bdag cag 'khor bcas kyi / /
sna tshogs 'dod pa'i dpag bsam rnams / /
'bras bu mchis par mdzad pa yi / /
dgra lha ji snyed mchis pa bsangs / /
slob dpon rgyud kyi bsrung ma dang / /
tshe lha srog lha nor lha bsangs / /
pho lha mo lha dgra lha dang / /
zhang lha gnyen po thams cad bsangs / /
srid pa'i rdzi rlung 'phyo ba dang / /
srid pa'i lha lung dkar po bsangs / /
srid pa chags pa'i dgra lha dang / /
bsam pa 'grub ba'i dgra lha bsangs / /
gser bzang gtso ma ji bzhin du / /
'od zer 'phro ba'i dgra lha bsangs / /
dmag dpon rin chen ji bzhin du / /
dpa' snying che ba'i dgra lha bsangs / /
'khor los bsgyur rgyal ji bzhin du / /
gling bzhi 'grub pa'i dgra lha bsangs / /
'gro ba'i dgra lha spun gsum dang / /
mi thub dgra lha spun gsum bsangs / /
rta mchog rin chen ji bzhin du / /
myur mgyogs che ba'i dgra lha bsangs / /
drug ldan dbang po'i tshogs rnams kun / /
yon tan ldan pa'i dgra lha bsangs / /
ral gri rin chen ji bzhin du / /
rno ngar ldan pa'i dgra lha bsangs / /
yid ltar myur ba'i shugs ldan pa / /
mgyogs pa rta yi dgra lha bsangs / /
rdo rje'i ya lad ji @# / /
bzhin du / /
btsan po khrab kyi dgra lha bsangs / /
badzra kun+ta'i rtse mo ltar / /
rab rno mtshon cha'i dgra lha bsangs / /
g.yas kyi stag dong khra mo'i nang / /
sgro smyug 'dzom pa'i dgra lha bsangs / /
g.yon gyi gzig shubs phra mo'i nang / /
gzhu rgyud 'dzom pa'i dgra lha bsangs / /
'go ba'i de wi pany+tsa dang / /
skyob par byed pa'i dgra lha bsangs / /
khyim lha mkhar gyi rtse lha dang / /
thab lha thab sman bcas pa bsangs / /
phyugs kyi nor lha sgo yi lha / /
gzhis lam byes dang tshong gi lha / /
phyi nang bar gsum dgra lha bsangs / /
tshe rabs rgyud dang dmu rabs rgyud / /
gtsug rabs rgyud kyi bsrung ma bsangs / /
dgos 'dod 'byung ba'i nor bu ltar / /
zas nor ster ba'i dgra lha bsangs / /
mdor na 'og gzhi'i dkyil 'khor nas / /
srid rtse'i bar gyi mgron rnams bsangs / /
kyai| chos rnams rang bzhin kun bral yang / /
rmi lam bzhin du nongs pa gang / /
bsangs dang bsangs bya bsangs yul sogs / /
rang bzhin dag pa'i dbyings su bsangs / /
mi gtsang zos shing gyon pa dang / /
thugs gsung sku dang 'gal bgyis bsangs / /
dam grib khon grib btsog grib dang / /
bshan grib yug grib bag grib bsangs / /
mdze grib thab gzhob mnol shor sogs / /
lha mi yongs la grib phog pa / /
ma lus bsangs kyi mchod pas bsangs / /
bsangs kyis ma bsangs gang yang med / /
mi gtsang ba ni thams cad bsangs / /
mi mthun bar chad zhi ba dang / /
tshe dang longs spyod rgyas par mdzod / /
khams gsum dbang du 'du ba dang / /
ci bsams lhun gyis grub par mdzod / /
kyai| lha dang mi yi bza' bca' kun / /
gcig tu bgyis pa'i mchod gtor tshogs / /
lhun po'i spo ltar mngon mtho ba'i / /
'dod yon lnga ldan bdud rtsis mchod / /
skabs 'dir gtor ma 'bul / /
kyai| rin chen las grub snod yangs su / /
'bras chang rgun chang sbrang chang sogs / /
rtsa ba 'bras bu 'bru sna'i tshogs / /
brgya phrag las 'ongs bdud rtsi'i mtsho / /
sa le sbram dang phye mar bcas / /
sum rtsen a mr-i tar 'gran pa / /
zag med bdud rtsir byin brlabs pa'i / /
'dod yon lnga ldan gser skyems 'di / /
drin can rtsa ba'i bla ma dang / /
rje btsun blo bzang grags pa sogs / /
bslu med dkon mchog gsum la 'bul / /
gser skyems dam pa 'di bzhes la / /
byin rlabs mchog gi bka' drin stsol / /
khyab bdag rdo rje 'chang chen dang / /
'jam dpal gshin rje'i gshed la sogs / /
yi dam lha tshogs rnams la 'bul / /
gser skyems dam pa 'di bzhes la / /
dngos grub mchog gi bka' drin stsol / /
bcom ldan tshe dpag med mgon dang / /
bcom ldan shAkya thub pa sogs / /
mgon po sras dang bcas la 'bul / /
gser skyems dam pa 'di bzhes la / /
ci bsams 'grub pa'i bka' drin stsol / /
myur mdzad @# / /
mgon po chos kyi rgyal / /
dpal ldan dmag zor rgyal mo sogs / /
chos skyong bsrung ma rnams la 'bul / /
gser skyems dam pa 'di bzhes la / /
bar chad sel ba'i bka' drin stsol / /
tshe ring mched lnga bstan skyong bcas / /
yul lha gzhi bdag thams cad dang / /
khyad par rgyal po sku lnga sogs / /
lha srin sde brgyad rnams la 'bul / /
gser skyems dam pa 'di bzhes la / /
ru nga zhi ba'i bka' drin stsol / /
khyad par bdag cag 'khor bcas rnams / /
bsrung zhing skyob par byed pa dang / /
mgon skyabs dpung gnyen byed pa yi / /
dgra lha gnyan po rnams la 'bul / /
gser skyems dam pa 'di bzhes la / /
mthun rkyen bsgrub pa'i bka' drin stsol / /
rigs drug sems can thams cad dang / /
khyad par gnod byed gdon bgegs dang / /
lan chags gnyer ba rnams la 'bul / /
gser skyems dam pa 'di bzhes la / /
sdug bsngal lan chags dag gyur cig /
kyai| skyabs mgon rin chen rnam gsum dang / /
dgra lha gnyan po khyed rnams kyis / /
rnal 'byor bdag cag 'khor bcas la / /
nyin gsum rgyang nas bya ra mdzod / /
mtshan gsum drung nas mel tshe mdzod / /
'jigs pa'i lam du skyel ma mdzod / /
'thab pa'i tshe na dpung mdzod cig /
brtse ba'i ma dang sring mo bzhin / /
rtag tu g.yel med grogs mdzod cig /
kyai| dgra lha chen po khyed rnams kun / /
bos pa'i tshe na snyan ma sra / /
bsten pa'i tshe na snying ma ring / /
bskul ba'i tshe na bang ma bul / /
rbad pa'i tshe na mthu ma chung / /
bdag cag 'khor dang bcas pa la / /
nad gdon dgra bgegs chom rkun sogs / /
mi 'dod rkyen ngan bar chad kun / /
nye bar zhi ba'i 'phrin las mdzod / /
'khor tshogs longs spyad nad med dang / /
mnga' thang rigs rgyud lang tsho tshe / /
nor 'bru bde ba dam pa sogs / /
mngon par rgyas pa'i 'phrin las mdzod / /
lha dang mi yi 'dod dgu dang / /
glang po rta dang yul 'khor dang / /
rin chen bdun sogs khams gsum gyi / /
snang srid ma lus dbang du sdus / /
sdang zhing gdug pa'i sems 'chang ba'i / /
mi dang mi min dgra bgegs kun / /
'jigs pa'i cho 'phrul sna tshogs kyis / /
rdul phran bzhin du brlag par mdzod / /
kyai| nyon cig lha srin sde brgyad tshogs / /
dam pa'i don du spros bral yang / /
ma rig ling thog gis ldongs pas / /
srid pa gsum du rnam par 'khor / /
las rnams 'bras bu bsam mi khyab / /
ji ltar dge ba'i sa bon las / /
'bras bu sbrang rtsi ltar myong zhing / /
sgo gsum log par spyod pa'i mthus / /
mnar med 'bar ba'i khro chus bsreg /
de'i phyir tshul 'di'i don dgongs la / /
gnod 'tshe'i bsam sbyor ngan pa dang / /
kun slong phrag dog ma byed cig /
nyes pa stes su ma 'dzin par / /
bzod cing des pa'i rang bzhin gyis / /
zhi zhing byams pa'i sems bskyed @# / /
nas / /
bde legs chen pos gang bar mdzod / /
kyai| sgrib gnyis dag pa'i chos kyi dbyings / /
brtan dang g.yo ba kun gyi gzhi / /
bla na med pa'i don dam g.yang / /
de ring phywa dang g.yang du len / /
nam mkha' dag pa'i dbyings shed nas / /
'ja' tshon ri mo bkra ba ltar / /
kun rdzob ci yang 'char ba'i g.yang / /
de ring phywa dang g.yang du len / /
rnam dkar rin chen bdun ldan gyis / /
gling chen bzhi la dbang bsgyur ba'i / /
'khor los bsgyur ba'i dpal g.yang de / /
de ring phywa dang g.yang du len / /
zhal nas rin chen char 'babs shing / /
nam mkha'i mdzod la mnga' brnyes pa / /
rnam thos sras kyi nor g.yang de / /
de ring phywa dang g.yang du len / /
mang pos bskur ba nas bzung ste / /
gtsang ma'i rigs ni gang+gA ltar / /
chad pa med pa'i mi rgyud g.yang / /
de ring phywa dang g.yang du len / /
bslab gsum sdong po rgyal sras kyi / /
rlabs chen spyod pa'i yal gas mdzes / /
rim gnyis mthar son 'bras bu yis / /
mdzes ldan chos kyi g.yang dang ni / /
'chi bdag sde las rgyal ba yi / /
'chi med grub pa'i tshe g.yang de / /
de ring phywa dang g.yang du len / /
srid zhi'i dpal 'byor ma lus 'byung ba'i gnas / /
thub pa'i bstan pa yun ring gnas pa dang / /
de 'dzin byed pa'i skyes bu dam pa rnams / /
dpal 'byor gyis brgyan yun ring zhabs brtan shog /
bla ma yi dam rnams kyi byin rlabs dang / /
chos skyong bsrung ma rnams kyis thu stobs kyis / /
gnas 'dir dpal 'byor byin rlabs mi nyams shing / /
bsam sbyor ngan pa'i gdug rtsub zhi ba dang / /
bdag cag dpon slob 'khor dang bcas rnams kyi / /
tshe dang bsod nams rgyas pa'i 'phrin las mdzod / /
'dod dgu'i 'byor pa dbyar gyi mtsho ltar 'phel / /
skyon med rigs kyi dal 'gro rgyun chad med / /
nyin mtshan blo bzang dam pa'i chos kyis 'da' / /
phun tshogs dpal la rol pa'i bkra shis shog /
ces rol mo dbyangs dang bcas pas brjod nas me tog gi char dbab par bya'o / /
tshogs gnyis ku mu da ka'i gnyen gcig pu / /
rmad byung bsangs kyi cho ga 'od dkar can / /
gang blo'i mkha' dbyings mdzes ma'i lang tsho las / /
'ongs de skal bzang skye bo'i gdung sel nyid / /
tshogs kyi zhing mchog bla ma yi dam lha / /
gtso bor mi byed 'jig rten lha 'dre yi / /
ming spel do shal ring pos mgrin 'khyud pa / /
de dag gshen rabs mes po'i rjes 'brangs nyid / /
de'i phyir 'di ni dam pa'i lugs ji bzhin / /
sdeb legs ngag gi lam du mtshon byas pa'i / /
rnam dkar lha yi lam kun 'gengs pa des / /
mi dbang bzhed pa'i don kun grub gyur cig /
ces bsangs kyi cho ga dngos grub kyi gzi 'od 'bar ba ngo mtshar rin po che'i phreng ba zhes bya ba 'di ni /
rigs rus cho 'brang sogs yon tan du ma'i dpal gyis mngon par mtho zhing /
khyad par rgyal ba gnyis pa'i bstan pa bstan 'dzin la mi phyed pa'i dad pa dang ldan pa /
rnam par dpyad pa'i @# / /
mig yangs g.yo bas shes bya'i dkyil 'khor mtha' dag la gzigs pa gsal ba sogs /
dam pas bsngags pa'i yon tan dang ldan pa /
lcang ra nas sde pa rin po che don grub rab brtan sku mched kyi bkas bskul ba la brten nas /
sde snod 'dzin pa chos kyi rgyal mtshan gyis /
dpal 'khor bde chen du sbyar ba 'dis kyang /
phyogs dus thams cad du dge bar gyur cig / / /
@# / /
mar me mdzad sogs rtsa brgyud bla ma yi / /
bka' sdod lha yi dge bsnyen phying dkar ba / /
ne ser jo bo chen por mtshan grags pa / /
'khor bcas 'dir spyon mthun pa'i mchod gtor bzhes / /
dngos dang yid kyis sprul pa'i mchod pa'i sprin / /
phyi nang gsang ba nam mkha' gang ba dang / /
gtor tshogs gser skyems mtsho ltar bskyil ba 'di / /
bdud rtsir byin brlabs 'khor dang bcas la 'bul / /
gser zhun 'bar 'dra'i ye shes me nang du / /
rmad byung spros sna bsangs rdzas brgya phrag dag /
bsregs pa'i dud sprin 'chi med lam gang bas / /
chos skyong dge bsnyen chen po 'khor bcas bsangs / /
spyan ras gzigs dbang thugs kyi pho nya ni / /
sna tshogs sprul pa'i gar gyis rnam rol bas / /
chos 'khor skyong zhing rnal 'byor bu bzhin du / /
skyong mdzad dgra lha chen po khyod la bstod / /
bkra shis lhun gyis grub pa'i chos grwa che / /
rtag tu bsrung skyob dar zhing rgyas pa dang / /
bdag cag gzhi byes gang du ci byed kyang / /
g.yel med grogs mdzod bsams don chos bzhin bsgrubs / /
ces jo bo ne ser ba'i bstod pa 'phrin las myur 'grub 'di ni /
dad can 'phrin las dpal 'byor gyis nan gyis bskul ba'i ngor /
bka' gdams kyi btsun pa blo bzang chos kyi rgyal mtshan gyis /
chos grwa chen po dpal ldan 'bras spungs kyi gzims khang dga' ldan pho brang du sbyar ba'o / / / /
sarba mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med l+k+dal 'gro'i rgyun 'di spel / / / /
sarba dza ga taM / / / /
