! dbus gong dkar rgya mtsho'i sras kyi dri lan /
mkhyen brtse nus pa'i rang gzugs gtan gyi skyabs / /
'jam mgon bla ma'i zhabs la gus btud nas / /
dpyod ldan som nyi'i dra ba dum bu ru / /
gcod pa'i dri lan mtshon rnon gdeng bar bya / /
dpyod ldan lha sras mchog nas ji ltar bka' 'dri stsal ba'i lan blo mig mi gsal bas gang shar mdor bsdus 'bul ba la /
dang po la don gyi las la su sogs bdun 'jug pa'i dper brjod ni /
shar phyogs su 'gro /
rdo bar gzugs brnyan byed /
mtha' ru 'khyol /
rgya gar du 'gro /
rgyab tu phyogs /
mdun na rgyu /
gzugs la lta /
zhes pa lta bu /
ched la su sogs bdun 'jug pa'i dper brjod ni /
chos phyogs su 'bad /
dman par brtse /
bdud rtsi ru bsgrub /
shing gcod du sta re btsal /
grub tu re /
tshogs na nor 'gyed /
shing la chu 'dren /
zhes pa lta bu /
rten gnas la su sogs bdun 'jug pa'i dper brjod ni /
shar phyogs su 'od snang /
mar me lha gnas /
lte ba ru rdzing bcas /
lha khang du mchod rten yod /
sa 'og tu stobs ldan gnas /
gzugs khams na tshangs pa yod /
lcags la gser 'dug /
lta bu| de nyid la su sogs lnga 'jug pa'i dper brjod ni| skyabs su shes /
sra bar byed /
tshe lha ru bsten /
'od du 'tsher /
gcig tu gyur /
lta bu| tshe skabs la su sogs bdun 'jug pa'i dper brjod ni /
tshes gnyis su nyi ma ldog /
snga bar ldang /
@# / /
nyi ma 'char kha ru 'gro /
rgyun du chos klog /
rtag tu smra /
gung na mnyam par bzhag /
srod la bdud btul /
ces pa lta bu'o / /
rin spungs pas /
phun tshogs longs la spyod gyur cig /
ces pa'i la ni /
de nyid la 'jug pa min te /
phun tshogs longs su spyod gyur cig /
ces pa'i su de de nyid la 'jug kyang /
phun tshogs longs la spyod gyur cig /
ces pa'i la de de nyid la mi 'jug ste| rje dkon mchog 'jigs med dbang po'i gsung na /
maN+Dal skabs /
sangs rgyas zhing du dmigs te dbul bar bgyi /
zhes brjod na /
sangs rgyas kyi zhing de 'bul rgyu'i rdzas dang /
sangs rgyas zhing la dmigs te dbul bar bgyi /
zhes brjod na /
sangs rgyas kyi zhing de 'bul sa'i yul du 'gro bar gsungs pa dang tshul 'dra'o / /
de bzhin du /
snang la rang bzhin med /
ces pa'i la yang /
zhing sogs dang 'jug pa mthun pa'i tshig phrad tsam las de nyid kyi don ma tshang ngam snyam pa lags /
