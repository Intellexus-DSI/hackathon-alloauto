@# / /
rje thams cad mkhyen pa dge 'dun rgya mtshos mdzad pa'i dpal rdo rje 'jigs byed kyi tshogs mchod bzhugs so / /
@# / /
dpal rdo rje 'jigs byed kyi tshogs 'khor ni /
mdun du bdud rtsi lngas sbags pa'i tshogs gtor rgyan gyis brgyan pa dang /
sha chang /
ka ra /
bu ram /
sbrang rtsi /
zas sna gang 'dzoms bshams pa chab kyis bran te /
rang rdo rje 'jigs byed kyi nga rgyal la gnas pa'i ngang nas dang por nang mchod byin rlabs dang /
de nas nyer spyod lnga 'dod yon lnga rnams sngags drug dang phyag rgya drug gis byin gyis brlabs nas gyer ro / /
hUM rang gi thugs ka'i hUM las 'od 'phros pas / /
bla ma yi dam mkha' 'gro chos skyong dang / /
yul lha gzhi bdag gnas bdag dkor bdag rnams / /
zhal zas tshogs la gnas 'dir gshegs su gsol / /
bdag dang rgyu sbyor sbyin pa'i bdag po rnams / /
bsod nams ye shes tshogs gnyis rdzogs pa dang / /
'gal rkyen bar chad ma lus bsal slad du / /
brtse ba'i thugs kyis gshegs shing bzhugs su gsol / /
sa phyogs 'di la byin gyis brlab tu gsol / /
gnas 'dir dge mtshan rgyas par @# / /
mdzad du gsol / /
tshogs rdzas 'di la byin gyis brlab tu gsol / /
zag med bde chen ye shes bskyed du gsol / /
spyan 'dren bzhugs su gsol gnas khang byin rlabs byin 'bebs dang bcas pa byas nas /
tshogs mchod 'bul ba ni /
hUM gdod nas rnam dag chos dbyings stong pa'i ngang / /
oM las gyur pa'i ye shes ka pA lar / /
sha lnga bdud rtsi lnga yi rang bzhin can / /
'dod yon lnga ldan tshogs kyi mchod pa 'di / /
khyab bdag bla ma rdo rje 'jigs byed dang / /
ye shes mkha' 'gro la li ta badzra / /
sha wa ri sogs rtsa brgyud bla ma la / /
mchod do 'bul lo tshogs kyi mchod pa bzhes / /
yi dam kun 'dus bcom ldan gshin rje'i gshed / /
ro langs ma dang gti mug mthar byed sogs / /
dkyil 'khor lha tshogs phyogs skyong bco lnga la / /
mchod do 'bul lo tshogs kyi mchod pa bzhes /
yi shes mgon po ma hA ka la dang / /
dpal ldan lha mo bka' gnyan gnod sbyin bzhi / /
dam can rgya mtsho'i tshogs dang bcas pa la / /
mchod do 'bul lo tshogs kyi mchod pa bzhes / /
dam can gshin rje chos kyi rgyal po dang / /
ma mo chen mo yum chen tsA mun tri / /
pho brgyad mo brgyad 'khor dang bcas pa la / /
mchod do 'bul lo tshogs kyi mchod pa bzhes / /
'dod khams dbang phyug dpal ldan dmag zor ma / /
'phrin las bsgrub mdzad dus bzhi'i lha mo dang / /
gdug pa'i 'khor tshogs rgya mtshor bcas pa la / /
mchod do 'bul lo tshogs kyi mchod pa bzhes / /
tshe ring mched lnga bstan ma bcu gnyis dang / /
kong btsun de mo sprul pa'i chos rgyal sogs / /
gnas bdag dkor bdag yul lha bzhi bdag la / /
mchod do 'bul lo tshogs kyi mchod pa bzhes / /
tshogs phud rnams bsdus la stegs kyi nang du bzhag chab kyis bran la /
bla ma rgya mtsho tshogs la rol / /
mkha' 'gro rgya mtsho tshogs la rol / /
chos skyong rgya mtsho tshogs la rol / /
la la phyi yi tshogs la rol / /
la la nang gi tshogs la rol / /
bzhes shig rol cig kha raM khA hi / /
gzugs dang sgra dang dri dang ro| |reg bya 'dod yon lnga ldan 'di / /
bla ma yi dam mkha' 'gro dang / /
chos skyong srung ma thams cad la / /
phul ba'i rnal 'byor yon mchod kun / /
mchog thun dngos grub ma lus pa / /
myur du thob pa'i 'phrin las mdzod / /
ces sogs kyis tshogs phud phul /
! rang nyid sems dpa' gsum gyi bdag nyid can / /
khro bo'i dbang po bcom ldan gshin rje'i gshed / /
rdo rje 'jigs byed chen po'i zhal dgu ru / /
mchod do 'bul lo a la la ho zhes / /
rang gi rgyud kyi dug lnga rnam dag pa'i / /
@# / /
ye shes lnga ldan sku lnga'i bdag nyid can / /
gshin rje'i gshed po rigs lnga'i lha tshogs la / /
mchod do 'bul lo a la la ho zhes / /
rang gi rgyud kyi bdud bzhi rnam dag pas / /
khro bo tho ba dbyug pa padma dang / /
ral gri gshin rje'i gshed kyi lha tshogs la / /
mchod do 'bul lo a la la ho zhes / /
rang gi lus kyi khams bzhi rnam dag pas / /
tsa tsi ka dang phag mo dbyangs can ma / /
gOo ri la sogs lha mo'i tshogs rnams la / /
mchod do 'bul lo a la la ho zhes / /
zhes dbyangs dang bcas pa la ngag gis ma 'don yang yid kyis bsam la tshogs la rol / /
lhag ma bsdus la /
oM AH hUM ha ho hrIH pheM pheM hUM /
lhag gtor 'dod yon lnga ldan 'di / /
'od zer phyogs bcur 'phro ba yis / /
bdag cag yon mchod 'khor bcas la / /
gnod cing 'tshe ba'i nad gdon bgegs / /
bar du gcod pa gar gnas kyang / /
tshur 'dus lhag gtor 'di la thim / /
rnam pa dgra bgegs sha khrag 'di / /
dam can rgya mtsho dmag tshogs kyis / /
bzhes shig rol cig kha raM khA hi / /
nad gdon bar du gcod pa rnams / /
rdul phran bzhin du rlag par mdzod / /
lhag la re ba'i 'byung po rnams / /
'dod yon lnga ldan sha khrag 'dis / /
mnyes shing tshim nas bdag cag gi /
bsam pa'i don kun 'grub par mdzod / /
gshin rje'i gshed kyi dkyil 'khor du / /
tshogs kyi 'khor lo bshams pa 'dis / /
bdag gzhan sems can ma lus pa / /
dkyil 'khor gcig tu 'grub par shog /
ces sogs brjod /
gshin rje'i gshed kyi tshogs 'khor rdzogs so / /
'di lta bu'i tshogs mchod dpal rdo rje 'jigs byed kyi mtshams grol mjug tu sbyar chog pa zhig dgos zhes lam 'di la mos pa'i dge slong ri khrod pa 'gas yang yang bskul bar brten /
thams cad mkhyen pa dge 'dun rgya mtshos sbyar ba'o / / / /
bkra shis /
