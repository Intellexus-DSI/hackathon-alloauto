@# / /
mdo sngags kyi lam gyi gnad tshang zhing bla mas rjes 'dzin gyi smon tshig sogs nyams mgur gyi skor bzhugs so / /
@## / /
na mo gu ru a mi de wA ya /
dus gsum rgyal ba yis bsngags pa'i bde ldan gyi zhing mgon / /
blo bzang grags bstan gyi dpal du dur smrig gis zlos gar / /
bsgyur mdzad tshad ldan gyi bla ma bstan pa yi nyi ma / /
phyogs las rnam rgyal gyi mgon pos 'bral med du skyongs shig /
nyam thag 'gro kun dang lhan cig bstod dbyangs kyi nga ros / /
phyag 'tshal phyi nang gi mchod pa mkha' khyab tu spro zhing / /
lha mi'i longs spyod kun tshang ba'i zhing rab kyi bkod pas / /
rje btsun bla ma mchog mnyes phyir dus kun tu mchod do / /
sems nyid spros bral gyi gshis lugs nyes spyod kyis bsgrib pa'i / /
sdig ltung 'gyod sems kyis bshags shing rang gzhan gyi dge la / /
yi rang mdo sngags kyi chos 'khor @# / /
chad med du bskor phyir / /
da lta'i gzugs sku yi snang ba dus kun tu bzhugs shig /
bdag cag dus gsum dang 'brel ba'i rnam dkar gyi chab klung / /
gnas skabs mngon mtho yi 'dzum dkar chad med du ngoms shing / /
mthar thug sku gsum gyi go 'phang thob pa yi gegs byed / /
sgrib gnyis bag chags dang bcas pa sbyangs phyir du bsngo'o / /
! 'di phyi'i legs tshogs kyi rtsa ba tshad ldan gyi bla ma / /
bsam sbyor gus pa yis bsten pa kho na la thug pas / /
bzang ngan 'bring po yi mdzad spyod ci 'dra zhig mthong kyang / /
sangs rgyas dngos kyi 'du shes de 'bral med du shog cig /
legs byas brgya phrag las grub pa'i rten bzang 'di thob cing / /
'jam dpal snying po yi ring lugs 'khrul med du go dus / /
smyon spyod 'di nang gi re dogs par rgyab tu bskyur nas / /
nyin mtshan lha chos kyis 'da' ba'i bka' drin zhig stsol zhig /
lang tsho'i dpal kun dang ldan pa'i gzhon nu yis lus po / /
da lta rgas gog gi gnas skabs 'di ltar du gyur song / /
da ni ring por mi thogs skyes chen de 'degs dus / /
mgon skyabs gzhan du ma mchis thugs rje yis skyong shig /
bsreg gcod glen lkugs dang bkres skom ngan 'gro yis sdug bsngal / /
nyam chung zag phung gi thog tu bzod glags dang bral bas / /
bslu med mchog gsum la snying nas re bltos shig 'cha'o / /
ngan 'gro'i 'jigs pa las skyobs shig drin can gyis bla ma / /
dkar nag las gnyis kyi me long zol zog gis mi bsgrib / /
de'i phyir sgo gsum gyi spyod la g.yengs med du bltas nas / /
dran shes bag yod dang ldan pa'i dge sdig gi las la / /
blang dor tshul bzhin du nus pa'i gsol ba snying nas rang 'debs so /
! /
dgra gnyen skad cig gis 'gyur zhing nye 'khor dang longs spyod / /
rmi lam yul gyi dga' ston ltar yid brtan du mi 'dug /
khams gsum 'khor ba 'di nyes brgya'i 'byung gnas su mthong nas / /
bslab gsum nor mchog dang ldan pa'i thar lam la drongs mdzod /
! /
'gro drug drin can gyi pha ma srid mtsho las sgrol phyir / /
sar gnas dpa' bo yi rnam thar lag len du bstar nas / /
yid bzhin nor bu dang 'dra ba'i dpag bsam gyi shing ltar / /
'gro la gang bsam kun stsol ba'i mthu ldan du mdzod cig /
lam lam tshugs thub tu @# / /
'char ba'i 'khrul pa yi snang ba / /
rig shes rjes dpag gi nges ngor rdul phran tsam med kyang / /
ltos grub rten 'brel la nges pa bsnyon med du 'dren pa'i / /
mtha' bral lta ba yi nor mchog lag mthil du stsol zhig /
! tshad ldan slob dpon gyis rdo rje'i dkyil 'khor du bcug nas / /
rnam dag dbang bzhi yis bskrun pa'i sku bzhi yi sa bon / /
dam tshig gtsang ma yi brlan dang rim gnyis kyi drod kyis / /
smin pa'i zung 'jug gi 'bras bu mthong chos la stsol zhig /
snod bcud dag pa ye shes kyi rnam rol du shar nas / /
mtshar sdug phyag rgya yi lang tsho'i dpal yon la 'khyud pa'i / /
sems nyid gzhon nu de bde stong ting 'dzin gyi dpal la / /
gu yangs seng+ge ltar spyod pa'i dga' ston zhig stsol zhig /
lus la gnad du bsnun pa yi thabs mkhas la brten nas / /
chos 'khor padma yi sbugs su rang byung du 'khrungs pa'i / /
yan lag bdun ldan gyi zhal bzang mngon sum du mthong ba'i / /
don gnyis lhun grub kyi bka' drin ring min du stsol zhig /
! mgon khyod ka lA pa'i grong du 'khor bsgyur gyi dbang por / /
bzhengs nas sde bzhi yi longs spyod rdzogs ldan ltar mdzad tshe / /
bdag sogs dang po'i 'dus pa yis 'khor mchog tu gyur te / /
dam chos bdud rtsi gtan bde yi srog rtsa ru stsol zhig| 'di snang 'gags pa la phyogs tshe bde ldan gyi mgon po / /
blo chen rgyal sras kyis bskor ba'i ying 'ong gi bsu mas / /
bde can mkha' spyod sogs dag pa'i zhing mchog tu khrid de / /
theg mchog gdams ngag gi nyid khu chad med du stsol zhig /
mdor na dus gsum du bsags pa'i rnam dkar gyi phung po / /
rje btsun bla ma mchog mnyes pa'i cha rkyen du 'gyur zhing / /
'khrul bral dge ldan gyi ring lugs phyogs kun tu dar nas / /
'gro rnams sku gsum gyi go 'phang thob phyir du bsngo'o / /
ces pa 'di ni se ra byes pa rab 'byams smra ba blo bzang mkhas btsun gyis mdo sngags kyi lam gyi gnad tshang zhing /
bla mas rjes 'dzin gyi smon tshig nyams mgur gyi tshul du bsdebs pa 'di lta bu zhig dgos zhes bskul ma mdzad pa bzhin /
\u0f38 shAkya'i dge slong blo bzang dpal ldan bstan pa'i nyi ma phyogs las rnam rgyal gyis gzims chung bka' gdams pho brang du bgyis pa'o / /
! / /
na mo gu ru a mi de wA ya /
rje blo bzang rgyal kun gyi ngo bo / /
dpal dad ldan mgon po bstan pa'i bdag /
skyabs nyi ma'i gnyen gyi gdung 'tsho ba mchog /
mgon phyogs las rnam rgyal zhabs la 'dud / /
gnas spyi gtsug seng khri pad zla'i steng / /
rje bla ma yi dam dkon mchog gsum / /
don gcig bsdus nor bu dbang gi rgyal / /
thugs brtse bas dgyes shing brtan par bzhugs / /
zhing kun gyi rdul rnyed lus sprul nas / /
ma mkha' mnyam 'gro dang lhan cig tu / /
sgo gsum gyi phyag 'tshal mchod pa'i sprin / /
@# / /
yid ting 'dzin rol pas 'bul bar bgyi / /
dbyings rang bzhin spros bral gshis lugs la / /
sems ma rig bsgrib pas nongs gyur te / /
sdig ltung ba'i tshogs rnams 'gyod sems kyis deng bshags shing slan chad mi bgyid bsdoms / /
rang gzhan gyis bsags pa'i dge tshogs la / /
phan bde 'bras mthong bas yi rang zhing / /
'gro rang rang skal bar mtshams pa yis / /
chos zab rgyas 'khor lo bskor du gsol / /
ngo bo skye 'gag bral ba rdo rje'i sku / /
mi tha mal tshul gyi za ma tog /
dus bskal pa gang+gA'i bye snyed du / /
sku mi g.yo brtan par bzhugs su gsol / /
bdag dus gsum dge tshogs rnam dkar chab / /
rten lha mi'i 'dzum dkar ngoms bzhin du / /
bar zad med gong du 'phel gyur nas / /
mthar sku gsum rgya mtshor 'jug phyir bsngo / /
skyabs dus gsum sangs rgyas thams cad las / /
che sa lhag pa'i rje btsun thugs rje can / /
khyed ma gtogs re gnas gzhan med pas / /
bdag 'di phyi kun tu rjes 'dzin mdzod / /
chos kun gyi rtsa ba sems kyi zhing / /
thabs byang sems chu yis rab brlan te / /
dbyings don rtogs shel gyi 'thul gyur nas / /
sku gsum gyi 'bras bu smin par mdzod / /
mgon rje btsun khyod nyid bsgrub pa'i mthus / /
yid dran rtog snang ba gang shar yang / /
rje bla ma'i gsang gsum dkyil 'khor du / /
zhal mjal ba'i rnal 'byor mthar phyin shog /
bdag 'di snang 'gags bar phyogs pa'i tshe / /
rje bla ma khyab bdag 'khor lo'i mgon / /
dpa' bo mkha' 'gros bskor ba'i bsu ba yis / /
zhing bde ba can du khrid du gsol /
ces pa 'di ni mdzo zur dge slong blo bzang bstan 'dzin nas 'chi khar 'don bde ba'i smon tshig 'di lta bu zhig dgos zhes bskul ba ltar /
\u0f38 shAkya'i btsun pa blo bzang dpal ldan bstan pa'i nyi ma phyogs las rnam rgyal dpal bzang pos sbyar ba'o / /
! / /
na mo gu ru b+h+yaH rje blo bzang zung 'jug dpal ldan zhing / /
deng bstan pa'i dpal du nyi ma'i gnyen / /
slar byon pa ji bzhin phyogs kun las / /
yongs rnam par rgyal la gsol ba 'debs / /
mgon khyod nyid skyabs gsum ngor mos te / /
yid mos gus drag pos gsol 'debs na / /
dus deng nas byang chub ma thob bar / /
dus kun tu 'bral med rje su bzungs / /
slad sham+b+ha la yi yul mchog tu / /
rje 'khor bsgyur drag po'i skur bzhengs tshe / /
bdag 'khor gyi thog mar rjes bzungs te / /
dpal stong gzugs phyag chen myur thob shog /
ces pa 'di ni ma ma blo bzang sgrol mas bskul ba'i ngor /
\u0f38 shAkya'i dge slong blo bzang dpal ldan bstan pa'i nyi ma phyogs las rnam rgyal dpal bzang pos sbyar ba'o / /
! / /
na mo gu ru /
rje blo bzang rgyal ba'i thugs rje yis / /
dpal kun ldan bstan pa'i nyi ma mchog /
phyogs kun las rnam par rgyal ba'i mgon / /
deng thugs rje'i dbang gis gnas 'dir gshegs / /
bdag spyi gtsug seng khri bad zla'i steng / /
zhing bde ldan mgon po snang mtha' yas / /
deng ngur smrig gar rol drin can rje / /
thugs dgyes pa'i tshul gyis brtan par bzhugs / /
mgon khyod kyi gsang gsum sgyu 'phrul gyi sa / /
gnas srid gsum ma lus khyab gyur kyang / /
ngo bo gcig @# / /
tu bsdus te gsol 'debs na / /
blo chos su 'gro bar byin gyis rlobs / /
rten dal 'byor tshang ba'i mi lus 'di / /
nor rin chen las kyang rnyed dka' yang / /
dus sngon chad tshe 'di'i snang zhen gyis / /
khong gzhan ngo 'dzin pa'i ngang la zad / /
dus da dung tshe mjug bkres dogs kyis / /
nor longs spyod 'tshol ba'i 'dun ma las / /
'chi snyam pa'i bsam blo bdag la med / /
'di brtags na gdon bskyod smyon pa dngos / /
tshe mi rtag chu yis chu wur 'dra / /
dgos snyigs dus tshe la rkyen ngan mang / /
don de'i phyir ring por mi thogs par / /
bdag mal gyi mtha' mar nyal ba'i tshe / /
lus 'byung ba 'khrugs pa'i mtshon gyis btab / /
sems bzod glags med pa'i tshor bas brdung / /
rten mi gtsang bshang gcis gos pa'i steng / /
lus 'gre ldog byed cing khun bu 'byin / /
nyin kha zas gcod pa'i dka' thub blangs / /
mtshan gnyid kyi bde ba bkag byas nas / /
ngag smra ngag bzlas pa la 'bad kyang / /
dgra 'chi bdag ba spu ga la g.yo / /
thabs lto bcos rim gros ma phan zhing / /
khong sman pa mo ma kun gyis bor / /
nyin snga dgong tsam la je thur 'gro / /
shi dge dang dur 'debs grab gshom byed| |gnyen mdza' grogs ngu ba'i mtha' nas bskor / /
nor longs spyod yid la 'khren bzhin du / /
lus zag phung sa rdo bzhin du bskyur / /
sems rten med las kyi rlung gis ded / /
nyam nga ba'i gnas su 'khyams pa'i tshe| |las dkar nag nus pa ma gtogs pa / /
sngon yun ring 'grogs ba'i gnyen dang grogs / /
thabs du mas bsags ba'i nor rdzas sogs / /
til cha shas tsam yang rjes mi 'brengs / /
shul thag ring lam der 'gro ba'i tshe / /
skyabs bslu med mchog gsum ma lus pa / /
ngo bo gcig tu bsdus pa'i rje bla ma / /
khyed ma gtogs re gnas gzhan med pas / /
thugs brtse bas skyongs shig thugs rje can / /
deng phyin chad nyon mongs spel byed pa'i / /
gnyen 'khor g.yog tshogs dang dgra bo la / /
gnod tshabs la khyad med mthong gyur nas / /
gzhan ngo bsrung spod bar byin gyis rlobs / /
lar 'khor ba'i phun tshogs gang thob kyang / /
mtha' rgud pas sdung las ma 'das pas / /
dpal lha mi'i 'dod pa'i yon tan la / /
me 'bar ba'i klubs bzhin blta bar shog /
phan ltar du bcos nas yang dag lam / /
'phrog byed pa gshed ma bur brdzus bzhin / /
rang gcig pu zhi bde don gnyer blo / /
dug ji bzhin 'bad pas spong bar shog /
bdag lus ngag yid kyi bya ba kun / /
thabs byang chub sems kyis rtsis zin nas / /
mchog theg chen lam du kha bsgyur bas / /
don gnyis kyi rtsa ba tshugs par shog /
gnas gsum gyi gzhal bya'i gnas lugs la / /
blo phra zhib 'dzangs pa'i rnam dpyod kyis / /
gting phyin pa'i nges pa rnyed gyur nas / /
yul gang snang sgyu mar 'char bar shog /
lus dag pa lha yi rnal 'byor dang / /
@# / /
dag rdo rje'i bzlas pa rgyun mi chad / /
sems bde stong rdzogs rim zab mo la / /
bsgom yun du bsring bar byin gyis rlobs / /
bdag tshe 'di'i snang ba nub pa'i tshe / /
rje bla ma snang ba mtha' yas dang / /
'khor rgyal sras brgyad kyis bsu ba yis / /
zhing bde chen gnas su 'khrid par shog /
rje bla ma'i thugs rje byin mthu dang / /
bdag lhag bsam rnam par dag pa'i mthus / /
yid smon pa'i don rnams ma lus pa / /
'bad stsol med lhun gyis 'grub gyur cig /
ces pa 'di ni yi li kun bde gling gi ther gun rtag mkhan po tre bo rab 'byams pa blo bzang chos 'phel dang /
mdzod pa bsod nams phun tshogs gnyis kyis blo chos su 'gro ba'i bskul ma dang rjes 'dzin smon 'debs sogs yod pa'i mgur ma zhig dgos zhes bskul ba ltar /
\u0f38 shAkya'i dge slong blo bzang dpal ldan bstan pa'i nyi ma phyogs las rnam rgyal dpal bzang pos bgyis pa'i yi ge pa ni gam bcar ba rtswa gnyer rje drung blo bzang dpal 'byor ro / /
! / /
oM swa sti /
pha blo bzang grags dang dbyer med pa'i / /
rje dpal ldan bstan pa'i nyi ma mchog /
phyogs kun las rnam par rgyal ba'i mgon / /
gnas spyi bor pad zla'i gdan la bzhugs / /
sngon thogs med nas bsags nyes ltung tshogs / /
dgos dge 'dun dkor la 'bags pa'i sdig /
yid 'gyod pas snying nas bshags bgyid na / /
mgon thugs rje'i shugs kyis sbyangs su gsol / /
dus deng nas tshe rabs thams cad du / /
rje bla mas 'bral med rjes bzungs te / /
gsung bdud rtsi ngoms med 'thung ba'i mthus / /
dpal zung 'jug go 'phang myur thob shog /
mang+ga laM / /
ces pa 'di yang dga' ldan shar rtse'i dge bshes blo bzang chos 'phel gyis bskul ba'i ngor /
\u0f38 shAkya'i dge slong blo bzang dpal ldan bstan pa'i nyi ma phyogs las rnam rgyal gyis sbyar ba'o / / / /
oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
