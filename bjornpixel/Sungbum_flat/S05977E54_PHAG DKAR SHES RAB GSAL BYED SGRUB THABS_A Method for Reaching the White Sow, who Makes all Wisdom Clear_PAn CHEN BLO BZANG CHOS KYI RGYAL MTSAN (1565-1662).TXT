@# / /
na mo badzra yo gi nI b+h+yaH sgrib bral lhan skyes dga' ba'i ye shes ni / /
mdzes sdug lha mo'i gzugs su legs shar ba / /
dran pa tsam gyis shes rab mchog stsol ba'i / /
mkha' spyod dbang mos rtag tu bdag skyongs shig /
'dir phag dkar shes rab gsal byed bsgrub par 'dod pas /
skyabs 'gro sems bskyed tshad med bzhi bsgom pa sngon du btang nas /
swa b+hA was stong par sbyangs /
stong pa'i ngang las baM las padma dang /
raM las nyi ma'i dkyil 'khor gyi steng du hrIH dmar po las rdo rje hrIH sa mtshan pa /
de las 'od 'phros /
'phags pa mchod /
sems can thams cad kyi mi shes pa'i mun pa bsal /
shes rab kyi snang ba la bkod /
tshur 'dus /
yongs su gyur pa las /
rang nyid rje btsun ma shes rab gsal byed sku mdog dmar mo gzhon nu lang tsho bcu drug lon pa'i nyams can /
nu 'bur rab tu rgyas pa /
mche ba cung zad gtsigs pa /
khro zhing 'dzum pa /
zhal gcig phyag gnyis spyan gsum dang ldan pa /
phyag g.yas rdo rje ro gdan la bsnun pa'i tshul gyis 'dzin cing /
g.yon bdud bzhi'i khrag gis gang ba'i thod pa thugs kar bzung nas gsol ba'i gru mo khugs na kha TwAM ga bsnams pa /
thod skam lnga'i dbu rgyan dang /
khrag 'dzag pa'i thod rlon lnga bcu'i do shal can /
dbu skra phyed bcings su byas shing /
gcer mo rus pa'i rgyan gyis brgyan pa /
zhabs g.yas brkyangs shing g.yon bskums pas ro gdan la bzhugs pa'i spyi bor oM /
mgrin par AH thugs kar hUM gis mtshan pa /
thugs ka'i hUM gi 'od zer gyis mkha' spyod la sogs pa rang bzhin gyi gnas nas bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH dam tshig pa dang gnyis su med par gyur /
dbang lha rnams kyis oM tsakra ba'i ra stwaM a b+hiShiny+tsa mi /
zhes gsung zhing dbang bskur bas mi bskyod pas dbu brgyan par gyur /
ma lus rgyal ba kun gyi yum / /
dran pas lhan skyes bde chen dang / /
shes rab snang ba mchog stsol ba'i / /
rdo rje phag mo de la 'dud /
ces pas phyag bya /
ha ho hrIH lan gsum brjod pas mchod rdzas rnams sbyangs rtogs sbar gsum byas la / /
dngos su bshams dang yid kyis sprul pa yi / /
yon chab me tog bdug spos mar me dang / /
dri chab zhal zas rol mo ci mchis pa / /
blo yis bslangs nas gus pa'i yid kyis mchod / /
oM badzra bA rA hI ar+g+haM nas shap+ta'i bar dang /
oM AH hUM btags la nang mchod kyang 'bul /
dug @# / /
gsum dbang gis sgo gsum sdig pa'i las / /
gang bgyis ma lus nongs pa'i yid kyis bshags / /
rang gzhan dge ba ji snyed bgyis kun la / /
bdag cag dga' ba'i blo yis rjes yi rang / /
bla med theg mchog ston pa'i gsung rab sogs / /
dri med chos kyi 'khor lo bskor du gsol / /
srid pa'i rgya mtsho ji srid ma bskams bar / /
de srid yun du brtse bas bzhugs su gsol / /
dge tshogs 'gro ba'i ma rig mun sel zhing / /
rdo rje 'chang gi go 'phang thob phyir bsngo / /
zhes yan lag bdun pa phul la / /
bstod pa dang lhan cig bzlas pa ji ltar bya ba'i man ngag ston pa ni /
'di ltar mi shes blo yi rab rib bsal ba'i phyir / /
lte bar chu skyes ge sar g.yo ba'i dbus / /
tsha zer rgyal po 'od zer 'bar ba'i steng / /
hrIH bzhugs 'od dkar 'phro la phyag 'tshal lo / /
hrIH dkar d+hU tI nas zhugs zhal nas thon / /
'od zer phyogs bcur 'phros pas sangs rgyas dang / /
mkhas pa'i yon tan bstan bcos sgyu rtsal sogs /
'od kyis lte bar sdud la phyag 'tshal lo / /
hrIH yig gnyis pa mgal me'i 'khor lo bzhin / /
lte ba nas bzhugs zhal nas rab 'khor zhing / /
'od zer yon tan dang bcas lter bsdus nas / /
rab 'khor shes rab stsol la phyag 'tshal lo / /
zhes bstod cing /
de dag gi don bsams nas /
thun re la hrI yig khri phrag la sogs pa bzlas brjod byas pas /
shes rab dang bde ba chen po'i ye shes phun sum tshogs pa thob par 'gyur ro / /
mjug tu dge rtsa rnams rdzogs byang du bsngo ba dang /
thun mtshams su gtor ma 'phul ba'i rim pa sogs kyang shes par bya'o / /
phag dkar shes rab gsal byed kyi / /
bsgrub pa'i thabs kyi rim pa 'di / /
dge slong chos kyi rgyal mtshan la / /
dam pa du mas bskul ba'i tshe / /
slob dpon gong ga nas mdzad pa'i / /
rje btsun shes rab gsal byed ma'i / /
rgya bstod ji bzhin legs par sbyar / /
dge des kun mkhyen nyid gyur cig /
ces pa'i yi ge pa ni nang so 'jam dbyangs rgyal mtshan no / / / /
