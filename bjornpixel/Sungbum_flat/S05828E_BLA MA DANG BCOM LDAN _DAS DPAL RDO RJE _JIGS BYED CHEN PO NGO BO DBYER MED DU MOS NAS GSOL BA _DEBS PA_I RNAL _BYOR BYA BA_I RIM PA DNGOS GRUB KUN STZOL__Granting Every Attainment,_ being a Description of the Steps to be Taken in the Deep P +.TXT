@# / /
bla ma dang bcom ldan 'das dpal rdo rje 'jigs byed chen po ngo bo dbyer med du mos nas gsol ba 'debs pa'i rnal 'byor bya ba'i rim pa dngos grub kun stsol zhes bya ba bzhugs so / /
@# / /
dge legs 'phrin las snang ba 'dzad mi shes / /
srid zhi yongs la brdal ba'i dkyil 'khor can / /
rigs brgya'i bdag po rje btsun blo bzang grags / /
rtag tu dgyes pas mchog thun dngos grub stsol / /
rgyal kun mkhyen pa thogs rdug bral ba'i mkha' / /
rang bzhin gcig tu song ba'i 'jam dpal dbyangs / /
phyi nang bdud sde 'joms phyir gzugs kyi skur / /
ston pa'i 'jigs mdzad rdo rje'i shis pas skyongs / /
dngos grub mtshang med 'du nor gyi snying / /
skal bzang re ba'i bang mdzod 'geng ba'i slad / /
'dren byed bla ma lha yi rnal 'byor mchog /
sra brtan rin chen shing rta 'di na bskrun /
'dir mchog dang thun mong gi dngos grub ma lus pa 'byung ba'i gzhi /
'di phyi'i bde legs thams cad kyi rtsa ba bshes gnyen dam pa dang lhag pa'i lha dbyer med du bsgoms nas mchod cing gsol ba 'debs pa'i rnal 'byor nyams su len pa la /
dpal rdo rje 'jigs @# / /
byed chen po'i dbang bskur ba legs par thob cing dam tshig tshul bzhin du srung ba la brtson pa'i gang zag gis /
bla ma mchod pa'i cho ga sogs nas 'byung ba bzhin gyi mchod pa'i bye brag ci 'byor pa bsham / /
rang yi dam gyi rnal 'byor dang ldan pas skyabs 'gro sems bskyed tshad med bzhi bsgom pa'i sgo nas spyir dkon mchog dang khyad par gsang sngags bla med kyi mchog gsum la yid ches pa'i dad pa shugs drag po dang bsam pa kha nang du phyogs nas rang rgyud la brtags pa na kun slong mi dge ba dang lung ma bstan gyi sems su 'dug na de las yid ldog nas /
bdag gis rang don tsam ma yin par ma nam mkha' dang mnyam pa'i sems can thams cad gnas skabs dang mthar thug gi bde ba la 'god pa'i phyir du dus myur ba myur bar sangs rgyas kyi go 'phang thob par bya /
de'i phyir bla ma dang yi dam dbyer med la mchod cing gsol ba 'debs pa la sogs pa'i rnal 'byor nyams su len par bya snyam pa'i bdun pa shugs can gsal btab nas ma yengs par 'di ltar bsgom par bya'o / /
dag gsal mdun gyi nam mkha' yangs pa'i dbus / /
rin chen du ma las grub seng ge'i khri / /
pad ma zla nyi brtsegs pa'i gdan gyi steng / /
skyabs kun ngo bo rje btsun bla ma dang / /
dbyer med bgegs dpung phyir 'thag gshin rje'i gshed / /
'jigs mdzad rdo rje gar dgu'i stang stabs kyis / /
srid gsum ma lus gnon pa'i brjid bag can / /
rdo rje'i brda skad ha har bzhad pa'i sgras / /
bdud sde 'joms shing pheM gyi nga ro yis / /
mkha' 'gro dbang du bsdu ba'i zhal dgu 'bar / /
so bzhi'i phyag gi mtshan ma gdengs tsam gyis / /
bar gcod g.yul ngo ming gi mthar byed cing / /
bcu drug zhabs kyi brkyang bskum tsham rngams gyis / /
tshangs pa'i yul sa'i rtse nas chem gyis gnon / /
srid gsum khyab pa'i ye shes med dpung dbus / /
snang stong ches cher khros pa'i 'gar stabs can / /
gang dang mi gnyis rnam kun mchog ldan gzugs / /
stong cha shes rab dga' ma dbyings phyug yum srin mo khros pa'i skur ston ro langs mas / /
zag med bde ba ster phyir dbyes par 'khril / /
de yi thugs kar rgyal ba thams cad kyi / /
mkhyen rab 'jam dpal gzhon nur bstan pa'i sku / /
skyon bral mkha' dbyings mdzes pa'i nyi ma las / /
dwangs gsal 'od zer sna lnga bkye ba bzhin / /
phyag g.yas shes rab ral gri mkha' dbyings 'phyar / /
g.yon pa u pa ta la 'dab steng glegs bam 'dzin / /
rin chen rgyan dang mtshan dpe'i @# / /
dpal 'phar bas / /
srid zhi'i mdzes pa gzhan gyi brtan pa 'phrog /
bla ma gshin rje'i gshed po'i gnas lnga ru / /
rim bzhin dkar dmar mthing ser ljang ba yi / /
oM dang AH hUM swA hA'i yi ge'i lnga / /
mu med 'od phung 'phar bas nye bar mtshan / /
mkha' khyab zhing gi bkod pa ma 'dres pa / /
ba spu'i bu ga re rer gsal rdzogs shing / /
grangs med sprul pa spro dang bsdu ba yis / /
'gro ba sgol ba'i rmad byung 'phrin las can / /
de yi thugs ka nas 'phros 'od zer brgya / /
mtha' yas zhing khams 'geng ba'i cho 'phrul gyis / /
phyogs bcur bzhugs pa'i skyabs gnas ma lus pa / /
skad cig mdun gyi nam mkhar spyan drangs gyur / /
dus gsum bde gshegs kun gyi sku gsung thugs / /
gang gi ye shes ngang du ro gcig pa'i / /
khyab bdag bla ma 'jigs byed 'khor dang bcas / /
thogs med 'dir gshegs b+dz+ra sa mA dzaH de ltar spyan drangs rgyal ba sras bcas rnams / /
bla ma gshin rje'i gshed por gsal ba la / /
thim pas yid la dran pa tsam gyis kyang / /
dgos 'dod stsol ba'i dbang gi rgyal por gyur / /
de ltar mchod pa'i yul du gsal btab pa'i bla ma de nyid sangs rgyas thams cad dang spangs rtogs mnyam pa la rang ngos nas dngos su lam phyid ci ma log par ston pa sogs kyis sangs rgyas las kyang bka' drin che ba skyabs gnas kun 'dus kyi bdag nyid chen por bsams nas skyon rtog gi blo dgag gang thub dang /
yon tan dang bka' din gyi ngos nas bsam pa'i dad gus shugs drag bskyed pa ni bla ma'i rnal 'byor gyi nyams len gtso bo yin pas yid khyed shes kyi blo gtad dang mos dung gi shugs ma 'gags pa'i sgo nas phyag 'tshal ba sogs bya ba ni /
gang gi drin gyis bde chen nyid / /
skad cig nyid la 'char ba gang / /
bla ma rin chen lta bu'i sku / /
rdo rje can zhabs pad la 'dud / /
bla ma'i sku ni rdo rje'i sku / /
mdzes shing lta bas chog mi shes / /
bsam gyis mi khyab yon tan ldan / /
bla ma'i sku la phyag 'tshal lo / /
bla ma'i gsung ni tshangs pa'i dbyangs / /
'gag med seng ge'i sgra dang ldan / /
mu stegs log lta 'joms mdzad pa / /
bla ma'i gsung la phyag 'tshal lo / /
bla ma'i thugs ni nam mkha' ltar / /
bde gsal mi rtog stong pa'i ngang / /
rnam thar gsum la rab 'god pa'i / /
bla ma'i thugs la phyag 'tshal lo / /
gzugs mchog mchog tu drag po che / /
dpa' bo mchog gi spyod yul can / /
gdul dka' 'dul ba'i don mdzad pa / /
rdo rje 'jigs byed la phyag 'tshal / /
zhes pas phyag bya / /
rang gi snying ga nas lha mo mchod rdzas thogs pa dpag tu med pa spros pas mchod cing gzhan yang phyogs bcu'i mchod yon sogs mchod pa thams cad rang gi blos blangs nas phul bar mos la /
'dzam bu gling dang gling gzhan na / /
mchod yon ji snyed yod pa dang / /
bdag gi gus pas bshams pa 'di / /
bla ma lha yi tshogs la 'bul / /
oM gu ru bu d+ha bo d+hi sa ta sa pa ri wA ra a rgaM ha pra tI tsa tsha hUM swA hA / /
de bzhin du mchod yon gyi gnas su /
zhabs bsil /
dri chab /
me tog /
bdug spos /
mar me /
zhal zas /
sil snyan rnams dang /
sngags kyi a r+g+haM gyi gnas su /
pA dyaM /
gan d+he /
pu She /
d+hU pe /
A lo ke /
nai wi Dye /
@# / /
shap ta rnams bcug ste chu gnyis nyer spyod rol mo rnams kyis mchod / /
sngar gyi mchod yon gyi gnas su /
gzugs mchog /
sgra snyan /
dri mchog /
reg mchog rnams bcug pa dang /
sngags la /
rU pa /
shap ta /
gan d+he /
ra sa /
spar sha rnams bcug ste 'dod yon lnga dang /
zhing 'di 'khor lo rin chen gyis / /
zhes sogs kyis rgyal srid sna bdun 'bul la /
bsdu na tshigs bcad dor ba'i sngags tsam gyis kyang rung ngo / /
stong gsum ltar yangs ka pA lar / /
bde gshegs yab yum zhu ba'i bcud / /
sha lnga bdud rtsi lnga sbyar ba'i / /
zag med nang gi mchod pa bzhes / /
oM gu ru bu d+ha bo d+hi sa twa sa pa ri wA ra oM AH hUM /
zhes pas nang mchod 'bul /
mdzes shing yid du 'ong ba'i mchod ba'i lha mo dpag tu med pa spros pa dang snyoms par zhugs pa'am / /
de dag yum la bstims nas de dang gtso bo snyoms par zhugs pa'i gsang ba dang de kho na nyid kyi mchod bsam nyes par bsam la /
mdzes ldan gzungs ma dang sbyar ba'i / /
dga' chen lhan cig skyes pa'i bde / /
'khor 'das kun gyi gnas lugs dang / /
ro mnyam mchod pas mnyes gyur cig /
ces pas gsang ba dang de kho na nyid kyi mchod pa 'bul la de gnyis 'bul pa'i tshig sgrub thabs bzhin lhug pa brjod kyang rung ngo / /
bshags pa sogs yan lag lhag ma rnams kyang byas na legs par gsungs pas /
de'i tshul ni /
bdag gis sngon tshe 'khor ba thog med nas / /
nyon mongs dbang gyur sgo gsum sdig ltung dang / /
khyad par sdom pa gsum gyi srung mtshams las / /
'gal rnams 'gyod sdom drag pos mthol zhing bshags / /
gsang ba gsum gyi cho 'phrul rmad byung gis / /
'gro kun bde chen lam du bkri ba sogs / /
nam yang rgyun mi 'chang pa'i mdzad bzang la / /
mchog tu dga' ba dam pas yi rang ngo / /
lus can dbang po'i mkha' la dal sgrog pa'i / /
theg gsum chos tshul dbyar rnga mi 'chad cing / /
khyad par bla med rdo rje theg pa yi / /
zab rgyas chos kyi 'khor lo bskor du gsol / /
tha mal mig gi bdud rtsir gzugs sku'i gar / /
zung 'jug za ma tog tu shar ba 'di / /
bskal pa bzhing khams rgya mtsho'i rdul snyed du / /
mya ngan mi 'da' brtan par bzhugs su gsol / /
'dis mtshon dus gsum rnam dkar nya rgyas zla'i / /
mthu nus bsil zer cha shas 'gro kun rgyud / /
ku mud snying por zhugs la gnas skabs dang / /
mthar thug re 'bras 'dab pa rgya myur grol shog /
ces pa rnams don dran bzhin pas brjod do / /
de nas rin po che la sogs pa las byas pa'i maN Dan la /
yongs grags kyi tshem bu so bdun ma'am / /
gdan rdzogs dmar khrid sogs las 'byung ba'i tshom bu nyer gsum ma gang rigs brkod de /
ri gling la sogs pa lha mi'i phun tshogs thams cad blos blangs nas phul bar mos ba ni phyi'i maN Dal /
bdag lus ngag yid phung khams skye mched rnams / /
yongs su gyur las grangs med 'jig rten snod / /
'dod dgu'i phun tshogs gter gyis gang ba 'di / /
bla ma lha yi tshogs la gus pas 'bul / /
zhes rang gi lus ngag yid gsum dang phung khams skye mched rnams ri gling sogs snod bcud kyi 'dod dgu ma tshang ba med par mos nas 'bul ba nang gi maN Dal /
thabs mchog bde chen rdo rje'i zhi rol rtsed kyis / /
stong phyogs shes rab pad mar rol ba las / /
zag med lhan skyes dga' ba'i rang bzhin gyi / /
snod bcud dkyil 'khor bkod pas mnyes gyur cig /
ces bde ba chen po'i ye shes mos pa tshun chad kyis @# / /
bskyed nas de nyid hUM yig tu gsal ba las byung pa'i snod bcud kyi phun tshogs bde ba'i rol ba las shar ba rnams phul bar mos pa gsang ba'i maN Dal /
bde chen kun tu bzang po'i rnam rol gyi / /
mchod sprin cir yang snang ba'i sgyu ma rnams / /
gdod nas rang bzhin stong par nges rnyed pa'i / /
zung 'jug bla med mchod pas mnyes gyur cig /
ces bde rkyang tsam ma yin par des stong nyid rtogs pa'i blo'i gzung rnam 'dod yon mchod sprin gyi rnam par mos pas mnyes par bsam pa de kho na nyid kyi maN Dal 'bul /
de nas gsol ba 'debs pa ni /
khyod mtshan thos pa tsam gyis srid dang zhi'i / /
rgyud pa drung nas 'byin pa'i lam ston rje / /
dus gsum bshes gnyen ma lus 'dus pa'i sku / /
bla ma rin po che la gsol ba 'debs / /
mkha' khyab mi shigs rdo rje'i pho brang dbus / /
rang snang zag med 'dod yon dgyes dgu la / /
rtag par rol pa'i yi dam dkyil 'khor bdag /
bla ma rin po che la gsol ba 'debs / /
don gnyis lhun grub yang dag rdzogs sangs rgyas / /
'gog lam bden ba zung 'jug dam pa'i chos / /
rig grol brgyad ldan 'phags tshogs dge 'dun dngos / /
bla ma rin po che la gsol ba 'debs / /
gnyis spangs mchog gi lam du zhugs pa'i sems / /
bcu drug dga' ba'i 'gros kyi tshim mdzad pa'i / /
gnas gsum ye shes mkha' 'gro kun gyi dngos / /
bla ma rin po che la gsol ba 'debs / /
nag po'i rigs gyur bdud sde ma lus pa / /
thal bar rlog cing dam ldan bu bzhin du / /
skyong mdzad dkar phyogs srung ma kun gyi dngos / /
bla ma rin po che la gsol ba 'debs / /
sngon byon rgyal ba sus kyang ma thul ba'i / /
skal ngan snyigs mar spyod pa bdag cag la / /
bde legs lam bzang gsal bar ston mdzad pa'i / /
bla ma rin po che la gsol ba 'debs / /
rnam 'dren thub pa'i nyi ma nub gyur te / /
mtshan tsam skyabs su re ba'i dus ngan 'dir / /
rgyal ba mchog gi gdung 'tshob chos kyi rje / /
bla ma rin po che la gsol ba 'debs / /
bag yod rab brtan pos yongs bskor ba'i / /
nges 'byung tshul khrims rnam dag tsan dan ljon / /
lus can tsha gdung sel ba'i cho ga mkhan / /
bla ma rin po che la gsol ba 'debs / /
'gro la lhag par brtse ba'i rta bdun gyis / /
dal med drangs pa'i byang chub sems mchog nyi / /
gang thugs kun gsal rgyan du rtag 'char ba / /
bla ma rin po che la gsol ba 'debs / /
g.yo med nang du yang dag 'jog gi sems / /
rnyog bral dwangs pa'i shel ngos bden gnyis gzugs / /
'char ba'i pha mtha' kun mkhyen dang mnyam pa / /
bla ma rin po che la gsol ba 'debs / /
snying dbus ma rig spubs kyi sgo nga las / /
grol ba'i sgyu 'phrul dra ba gdong bzhi'i 'dzum / /
'khor ba srid du nyer bzhad rdo rje sems / /
bla ma rin po che la gsol ba 'debs / /
'di dang bar do phyi ma thams cad du / /
skyed sdug mtho dman gnas skabs cir gyur kyang / /
kun 'dus bla ma gshin rje'i gshed po las / /
gzhan du skyabs gzhan mi 'tshol thugs rjes gzigs / /
yid bzhin nor bu las lhag dal 'byor rten / /
rnam g.yeng sdig pa'i las kyis chud zos te / /
rin chen gling nas stong log mi 'byung bar / /
tshe mjug don ldan byed par byin gyis rlobs / /
sku gsum rin @# / /
chen gling du tshe thung 'dir / /
bde blag 'khrid pa'i drin can bla ma la / /
skyon rtog skad cig tsam yang mi skye bar / /
sangs rgyas dngos su mthong bar byin gyis rlobs / /
zab dang rgya che'i gdams ngag thos na yang / /
nyams len sems kyi thog tu mkhel bas / /
dge sbyong gzugs brnyan tsam du lus pa bdag /
blo sna chos la phyogs par byin gyis rlobs / /
'thor rlung drag pos nye ba'i mar me bzhin / /
rkyen ngan du mas gtses pa'i tshe srog 'di / /
da lta nyid kyang mi 'chi'i gdengs med pas / /
long med rgyud la skye bar byin gyis rlobs / /
skyes pa tsam nas 'chi ba'i lam du zhugs / /
'dus pa thams cad mi ring so sor 'gyes / /
bsags pa kun gyi tha ma 'dzad pas na / /
tshe 'di'i snang shas ldog par byin gyis rlobs / /
shugs drag ngan song gsum po'i sdug bsngal gyis / /
lus dang sems la gdung ba'i cha shas tsam / /
nyam chung bdag 'dras bzod glags ma mchis pas / /
ngan 'gro'i 'jigs pa che las skyob tu gsol / /
bzlog dka' nyon mongs dgra bo'i dbang gyur te / /
sgo gsum sdig ltung kho nas sbags pa 'di / /
stobs ldan gnyen po bzhi yi dag byed kyis / /
bshags sdom tshul bzhin byed par byin gyis rlobs / /
skye dgu rnams kyi bde sdug phra mo yang / /
sngon bsags 'du byed rkyen la rag lus phyir / /
sdig spong dge pa sgrub pa'i blang do ral / /
rtag tu bag yod bsten par byin gyis rlobs / /
chags bral tshangs pa'i bde ba thob na yang / /
sdug bsngal gsum gyi 'ching las ma grol bas / /
las nyon gzhan dbang 'khor ba mtha' dag la / /
bcos min nges 'byung skye bar byin gyis rlobs / /
blang dor gnas la blta ba'i mig nyams shing / /
bdag 'dzin nyon mongs dam po'i sgrog gis bcings / /
mu med sdug bsngal rgya mtshor lhung ba yi / /
'gro la snying rje skye bar byin gyis rlobs / /
thog med dus nas rang don 'ba' zhig la / /
brtson kyang phan pa cha tsam ma grub cing / /
phyi phyir sdug bsngal bskyed pa'i rgyur mthong nas / /
rang nyid gces 'dzin thongs par byin gyis rlobs / /
'gro la rtag tu phan bde sgrub pa ni / /
'di phyi'i bde legs rtsa bar nges rnyed nas / /
lus ngag yid kyi bgyi ba gang brtsam pa / /
gzhan don kho nar gzhol bar byin gyis rlobs / /
nyes kun bag chags bcas pa gtan spangs shing / /
mkhyen brtse nus pa mthar phyin rdzogs sangs rgyas / /
gzhan phyir 'dod pa'i theg chen sems bskyed la / /
bcos min myong ba thon par byin gyis rlobs / /
go 'phang mchog de rgyal sras spyod pa la / /
bltos phyir 'jug pa'i sdom pa legs bzung nas / /
rnam dag tshul khrims gsum gyi nyams len la / /
brtson pa drag pos 'bad par byin gyis rlobs / /
byang chub chen po'i lam bzang ma lus pa / /
nye bar 'dus pa'i pha rol phyin pa drug /
rang rang mi mthun phyogs kyis mi ba rdzi bar / /
tshul bzhin nyams su len par byin gyis rlobs / /
dran shes lcags kyu rnon pos btab pa las / /
rtse gcig ting 'dzin rab brtan glang po che / /
bying rgod rnam par g.yeng ba gtan ldog pa'i / /
zhi gnas myur du 'grub par byin gyis rlobs / /
g.yo med ting 'dzin dang 'grogs blo gros gyis / /
ji lta ji snyed chos tshal mtha' yas la / /
ma 'dres so sor dpyod pa goms pa'i mthus / /
lhag mthong rnam @# / /
dag 'grub par byin gyis rlobs / /
'khor 'das ma lus blo yis btags tsam las / /
gdod nas rang bzhin ci yang ma grub par / /
legs par mthong ba'i mtha' bral lta ba la / /
rtag tu mnyam par 'jog par byin gyis rlobs / /
rdo rje 'chang dngos bla ma'i spyan snga ru / /
rnam dag dbang gis bdag rgyud legs smin cing / /
ji ltar khas blangs dam tshig sdom pa rnams / /
srog ltar gces par bsrung bar byin gyis rlobs / /
gang shar snod bcud spros ba ma lus pa / /
rab 'byams lha yi 'khor lor yongs shar ba'i / /
smin byed rim pa dang po'i rnal 'byor gyis / /
tha mal snang zhen ldog par byin gyis rlobs / /
rdo rje'i lus la gnad du bsnun pa'i mthus / /
srid par skye 'chi bang do'i 'khrul 'khor kun / /
legs par bshig nas tshe thung 'di nyid la / /
sku gsum mngon du 'gyur bar byin gyis rlobs / /
tshe rabs kun tu 'jam dbyangs bla ma yis / /
rjes gzung dus gsum rgyal ba'i thugs kyi bcud / /
gsang chen bla na med pa'i bshad sgrub dang / /
nam yang 'bral ba med par byin gyis rlobs / /
mdo sngags dam chos 'dzin la mi zhum pa'i / /
snying stobs spyod pas rtag tu 'da' ba dang / /
phyi nang bar gcod rkyen ngan ma lus pa / /
da lta nyid du zhi bar byin gyis rlobs / /
de ltar thun mngo dang thun mong ma yin pa'i lam gyi rim pa rgyud la skye pa dang 'gal rkyen zhi ba'i gsol ba nan tan du 'debs shing / /
khyad par du yang /
blo bzang rgyal kun ye shes 'jam dpal dbyangs / /
bskal bzang rnam 'dren gdung 'tshob chos kyi rje / /
mthu stobs rgya mtsho'i bdag nyid 'jigs byed lhar / /
rtse gcig gsol ba 'debs so byin gyis rlobs / /
zhes pas lan ci mang gsol ba btab / /
gzhan yang gdung shug drag pos /
bdag dang nam mkha'i mtha' dang mnyam pa'i sems can thams cad bla ma sangs rgyas rin po che la gsol ba 'debs so / /
chos rje sangs rgyas rin po che la gsol ba 'debs so / /
bla ma chos kyi sku la gsol ba 'debs so / /
bla ma longs spyod rdzogs pa'i sku la gsol ba 'debs so / /
bla ma mchog gi sprul pa'i sku la gsol ba 'debs so / /
sangs rgyas kun 'dus kyi ngo bo bla ma rin po che la gsol ba 'debs so / /
dam chos kun 'dus kyi ngo bo bla ma rin po che la gsol ba 'debs so / /
dge 'dun kun 'dus kyi ngo bo bla ma rin po che la gsol ba 'debs so / /
yi dam kun 'dus kyi ngo bo bla ma rin po che la gsol ba 'debs so / /
mkha' 'gro kun 'dus kyi ngo bo bla ma rin po che la gsol ba 'debs so / /
chos skyong kun 'dus kyi ngo bo bla ma rin po che la gsol ba 'debs so / /
skyabs gnas kun 'dus kyi ngo bo bla ma rin po che bdag gi blo chos su 'gro bar byin gyis brlab tu gsol / /
cho lam du 'gro bar byin gyis brlab tu gsol / /
lam 'khrul pa sel bar byin gyis brlab tu gsol / /
'khrul pa 'od gsal du 'char bar byin gyis brlab tu gsol / /
chos min gyi rtog pa zhi bar byin gyis brlab tu gsol / /
dge pa'i bshes gnyen lam dad pa nas bzung ste bdag gnyis su mtshan mar 'dzin pa'i bar gyi phyin ci log gi rtog pa thams cad 'gag par byin gyis brlab tu gsol / /
dge ba'i bshes gnyen la dad pa nas bzung ste bden gnyis dbyer med zung 'jug gi bar gyi phyin ci ma log pa'i rtog pa /
mtha' dag rgyud la skye bar byin gyis brlab tu gsol / /
zhes pa yan lan cig gam gsum la sogs pas gsol ba btab / /
de ltar gsol ba btab pas bla ma gshin rje'i gshed kyi spyi bo'i oM dkar po las sku'i yon tan thams cad kyi ngo bo 'od dang bdud rtsi dkar po'i rgyun babs / /
rang gi spyi bo nas zhugs / /
lus kyi nang thams cad gang /
lus kyi nad gdon sdig sgrib thams cad dag /
bum pa'i dbang thob /
bla ma lhag pa'i lha'i sku'i byin rlabs thams cad dang /
sku rdo rje 'grub pa'i nus pa khyad par can thob par gyur par bsam / /
yang bla ma gshin rje'i gshed kyi mgrin pa'i AH dmar po las gsung gi yon tan thams cad kyi ngo bo 'od dang bdud rtsi dmar po'i rgyun babs /
rang gi mgrin pa nas zhugs / /
lus kyi nang thams cad gang / /
ngag gi sdig sgrib thams cad dag /
gsang ba'i dbang thob /
bla ma lhag pa'i lha'i gsung gi byin rlabs thams cad dang gsung rdo rje 'grub pa'i nus pa khyad par can thob par gyur par bsam /
yang bla ma gshin rje'i gshed kyi thugs ka'i hUM sngon po las thugs kyi yon tan thams cad kyi ngo bo 'od dang bdud rtsi sngon po'i rgyun babs / /
rang gi snying gnas zhugs /
lus kyi nang thams cad gang /
yid kyi sdig sgrib thams cad dag /
shes rab ye shes kyi dbang thob /
bla ma lhag pa'i lha'i thugs kyi byin rlabs thams cad dang thugs rdo rje 'grub pa'i nus pa khyad par can thob par gyur par bsam /
yang bla ma gshin rje'i gshed kyi gnas lnga'i yi ge rnams las 'od zer dang bdud rtsi dkar dmar mthing ser ljang pa'i rgyun babs /
rang gi gnas lnga nas zhugs / /
lus kyi nang thams cad gang /
sgo gsum gyi sdig sgrib bag chags dang bcas pa thams cad dag /
dbang bzhi pa thob / /
bla ma lhag pa'i lha'i sku gsung thugs kyi byin rlabs thams cad dang rdo rje gsum dbyer med pa'i rdo rje 'chang chen po 'grub pa'i nus pa khyad par can thob par gyur par bsam /
de nas dpal ldan rtsa ba'i bla ma rin po che / /
bdag gi snying gar pad ma'i steng bzhugs la / /
bka' drin chen po'i sgo nas rjes gzung ste / /
sku gsung thugs kyi dngos grub stsal du gsol / /
de ltar gsol ba btab pas bla ma yi / /
seng khri pad zla nyi ma'i gdan dang bcas / /
snying dbus rtsa 'dab thig le dkar dmar la / /
thim pas pad ma zla nyi'i gdan du gyur / /
slar yang bla ma 'jam dpal gshin rje'i gshed / /
dbu ma'i nang brgyud snying ga'i gdan sten babs / /
dwangs ma'i rlung sems khams dang dbyer med du / /
bzhugs nas rtag tu byin gyis brlabs par gyur / /
de ltar bla ma lhag pa'i lha dang rang gi snying ga'i rlung sems ngo bo dbyer med du mos pa la / /
yang nas yang du dran pas gsal btab nas gsol ba 'debs ba dang / /
bza' btung gi tshe yang snying ga'i bla ma de nyid skyabs gnas kun 'dus kyi bdag nyid du mos pa la bza' btung bdud rtsir gsal ba phul bas zag mod kyi bde bas dgyes par bsam / /
gzhan yang phyi'i snang ba thams cad bla ma rdo rje 'jigs byed kyi rnam par gsal ba la gsol ba 'debs pa sogs sgo gsum gyi bya ba thams cad bla ma'i rnal 'byor dang bsre shes pa zhig gis dal ba don yod pa dang /
bstan pa dang 'gro la phan pa rgya chen po rgyun mi 'chad du 'byung bar bya'o / /
de ltar nged rang dang dpal rdo rje 'jigs byed ngo bo dbyer med du mos nas gsol ba 'debs pa'i rnal 'byor @# / /
bya ba'i rim pa dngos grub kun stsol zhes bya ba 'di ni o rod jun gar gyi nor 'dzin bde bar skyong ba'i sa spyod nas mngags pa'i mi sna u ger gyi rgyud smad bla ma dbu mdzad dge slong nam mkha' ye shes kyis dgos zhes bskul ngor shA kya'i dge slong blo bzang bskal bzang rgya mtshos sbyar ba'o / / / /
