! / /
na mo gu ru many+dzu g+ho ShA ya /
'dir skal ldan gyi skyes bu rje btsun bla ma'i rnal 'byor la brten nas mchog dang thun mong gi dngos grub bsgrub par 'dod pas /
skyabs 'gro sems bskyed tshad med bzhi bsgom pa sngon du btang ste /
don dran bzhin pa'i sgo nas 'di ltar brjod par bya'o / /
mdun gyi nam mkhar 'od 'bar nor bu'i khri / /
sna tshogs padma nyi zla'i dkyil 'khor steng / /
dus gsum rgyal ba'i yab gcig 'jam pa'i dbyangs / /
ngur smrig tshul bzung rgyal ba tsong kha pa / /
sku mdog dkar dmar mdzes pa'i 'dzum zhal ldan / /
chos 'chad phyag gnyis mtshan pa'i ut+pal steng / /
shes rab ral gri sher phyin glegs bam bsnams / /
gser mdog paN zhu gsol zhing gur kum gyi / /
mdangs ldan chos gos gsum gyis mngon par klubs / /
mtshan dpe'i dpal 'bar gzi brjid phung po'i sku / /
rab mdzes 'ja' tshon sna lnga'i gur khyim dbus / /
skyabs gsum ma lus 'dus pa'i bdag nyid can / /
skyil krung tshul gyis bzhugs pa'i gnas gsum du / /
rdo rje gsum mtshan hUM yig 'od zer gyis| |ma lus dkon mchog gsum gyis yongs bskor ba'i / /
dus gsum sangs rgyas blo bzang grags pa'i dpal / /
spyan drangs bsod nams zhing gi dam par bzhugs / /
dpal ldan rigs brgya'i gtsug na rdo rje 'chang / /
bskal bzang zhing gi 'dren pa shAkya'i tog /
snyigs dus rgyal ba'i dbang po tsong kha pa / /
dbyer med bla ma mchog la gus phyag 'tshal / /
srid zhi'i phyi nang gsang ba'i mchod pa'i sprin / /
dngos bshams yid sprul nam mkha' gang ba dang / /
bdag lus longs spyod dus gsum dge tshogs bcas / /
thugs rje che ldan tshogs rnams mnyes phyir 'bul / /
nyon mongs dbang gis sgo gsum sdig pa'i las / /
bgyis dang bgyid stsal yi rang ci mchis @# / /
pa| |gnong zhing 'gyod pas rje btsun bla ma'i drung / /
bshags shing slan chad mi bgyid yang dag sdom / /
rang gzhan rnam dkar phung po ji snyed dang / /
khyad par chos kyi rgyal po tsong kha pa'i / /
sku gsung thugs dang yon tan 'phrin las kyi / /
skyon bral mdzad pa kun la rjes yi rang / /
bdag sogs 'gro kun ma rig gnyid slong zhing / /
yang dag lam bzang kun nas gsal mdzad pa / /
sna tshogs gdul bya'i bsams pa ji bzhin du / /
zab rgyas chos kyi 'khor lo bskor du gsol / /
mtha' dag phan bde'i pad tshal bzhad pa'i gnyen / /
mgon po khyod dang khyod kyi lugs bzang gi /
nyin mo'i dbang phyug 'gro ba'i mun sel du / /
grangs med bskal pa'i bar du bzhugs su gsol / /
'dis mtshon dge bas skye ba kun tu bdag /
rje btsun bla mas 'bral med rjes bzung ste / /
lung rtogs yon tan rgya mtsho'i mthar phyin nas / /
bla med byang chub dam pa'i rgyu ru bsngo / /
de nas dmigs brtse ma brgya rtsa sogs dmigs pa dang bcas pa'i sgo nas brjod /
dus gsum bde gshegs kun gyi ngo bo nyid / /
brgyad khri bzhi stong chos phung 'byung ba'i gnas / /
rab 'byams 'phags tshogs yongs kyi 'dren pa mchog /
rje btsun bla ma'i zhabs la gsol ba 'debs / /
mtshan tsam thos pas bar chad kun sel zhing / /
dran pa yis kyang ngan 'gro'i 'jigs las skyob / /
tshul bzhin bsten na dngos grub mchog stsol ba / /
rje btsun bla ma'i zhabs la gsol ba 'debs / /
rab 'byams rgyal ba kun gyi rdo rje gsum / /
yon tan 'phrin las thams cad gcig bsdus nas / /
ngur smrig 'dzin pa'i gar gyis rnam rol ba / /
rje btsun bla ma'i zhabs la gsol ba 'debs / /
'jam mgon bla ma'i thugs rje'i 'od stong gis / /
bdag blo'i padmo'i ge sar rgyas mdzad de / /
rgya che gsal zhing myur dang zab pa yi / /
shes rab sbrang rtsi'i dga' ston rgyas par mdzod / /
mdo rgyud bstan bcos kun gyi tshig don rnams / /
gzhan dring mi 'jog legs par 'byed pa dang / /
thos bsam sgom dang 'chad rtsod rtsom gsum gyi / /
phun sum tshogs pa'i shes rab bdag la stsol / /
deng nas rang gzhan grub mtha'i pha rol son / /
ji snyed rig pa'i gnas rnams kun la mkhas / /
sgrib gnyis mun stug ma lus 'joms byed pa'i / /
kun mkhyen ye shes snang ba stsal du gsol / /
khyad par 'di snang 'gags tshe dga' ldan du / /
skyes nas mi pham 'jam dpal snying po yis / /
gsung gi bdud rtsi 'bral med longs spyad de / /
rgyal sras spyod pa rgya mtsho'i mthar phyin shog /
ces 'jug pa bde ba'i phyir rje btsun bla ma'i sgrub thabs tshigs bcad du bsgrigs pa 'di yang don gnyer can 'ga' zhig gis bskul ba'i ngor /
skyes tsam nyid nas rje btsun bla ma la mi phyed pa'i dad pa dang ldan pa'i btsun pa blo bzang chos kyi rgyal mtshan gyis /
chos grwa chen po dpal ldan 'bras spungs kyi gzims khang gi ba gam du sbyar ba'o / /
@# / /
na mo gu ru many+dzu g+ho ShA ya /
bla ma'i rnal 'byor sgom par 'dod pas /
skyabs 'gro sems bskyed sngon du btang nas 'di ltar /
mdun gyi nam mkhar kun bzang mchod sprin dbus / /
yid 'phrog seng ges bteg pa'i rin chen khri / /
padma nyi zla rgyas pa'i dkyil 'khor steng / /
bka' drin gsum ldan rtsa ba'i bla ma ni / /
rgyal ba gnyis pa blo bzang grags pa'i dpal / /
ces sogs gang mos kyi bla ma'i mtshan sbyar bas chog go /
yang na /
blo bzang chos kyi rgyal mtshan 'dzin pa'i dpal / /
rnam dag dge slong rdo rje 'dzin pa'i tshul / /
dkar dmar mdangs chags zhi zhing 'dzum pa'i zhal / /
g.yas g.yon phyag ni chos 'chad mnyam gzhag ste / /
mtshan dpe'i dpal 'bar gzi brjid phung po'i sku / /
gser mdog paN zhwa dbu la mdzes par gsol / /
gur kum mdangs ldan chos gos gsum gyis klubs / /
gzi 'od stong 'bar 'ja' tshon gur khyim nang / /
mi phyed rdo rje skyil krung gis bzhugs pa'i / /
phung po rnam dag bde gshegs rigs lnga dngos / /
khams bzhi yum bzhi skye mched rtsa rgyus tshigs / /
rgyal sras brgyad dang yan lag khro dbang po / /
ba spu dgra bcom 'od zer gsang ba pa / /
dran pa tsam gyis dgos 'dod kun 'byung ba / /
skyabs gnas ma lus 'dus pa'i bdag nyid gyur / /
gnas gsum rdo rje gsum mtshan 'bru gsum dang / /
mtshan dpe'i 'od kyis rang bzhin gnas rnams nas / /
bla ma mchog la brgyud pa'i bla ma dang / /
dkon mchog gsum gyis bskor ba spyan drangs te / /
dbyer med bsod nams zhing gi dam par bzhugs / /
dus gsum sangs rgyas kun gyi ngo bo nyid / /
brgyad khri bzhi stong dam chos 'byung ba'i gnas / /
'phags tshogs dge 'dun kun gyi gtso bo mchog /
rje btsun bla ma'i zhabs la phyag 'tshal lo / /
gzhan yang ci rigs bya /
ston pa bla med sangs rgyas rin po che /
zhes sogs dang /
ji snyed su dag phyogs bcu'i 'jig rten na /
zhes pa nas /
bde bar gshegs pa thams cad bdag gis bstod / /
dngos su bshams dang yid kyis sprul pa dang / /
'jig rten 'jig rten 'das pa las byung ba'i / /
bdud rtsi'i mchod yon mdzes pa'i me tog dang| |dri zhim bdug spos mun sel sgron me'i tshogs / /
bzang po'i dri chab ro brgya'i zhal zas dang / /
snyan brjid rol mo yid 'ong 'dod yon lnga / /
bdag lus longs spyod dus gsum dge tshogs bcas / /
phyi nang gsang ba'i mchod sprin rgya mtshos mchod / /
me tog dam pa phreng ba dam pa dang /
zhes pa nas /
thams cad rdzogs pa'i byang chub phyir bsngo'o /
zhes yan lag bdun pa phul te /
gdung shugs drag po'i sgo nas 'di ltar /
tshul khrims dag cing 'dul ba'i cho ga shes / /
nad par snying brtse 'khor ni dag pa dang / /
chos dang zang zing phan brtson dus su 'doms / /
gnas brtan 'dul ba 'dzin la gsol ba 'debs / /
bslab gsum rnam dag yon tan phung po'i sku / /
gzhan @# / /
gyi don brtson lung dang rigs pa'i bdag /
de nyid rtogs shing smra mkhas skyo ngal bzod / /
theg mchog dge ba'i bshes la gsol ba 'debs / /
sgo gsum dul zhing bzod ldan g.yo sgyu med / /
drang po'i rang bzhin sngags rgyud bstan bcos shes / /
de nyid bcu zad 'bri dang sngags 'chad mkhas / /
brtse ldan rdo rje 'dzin la gsol ba 'debs / /
sangs rgyas thams cad 'dus sku rdo rje 'chang / /
dkon mchog gsum gyi ngo bo phan bde'i zhing / /
bslu med skyabs kyi dam pa zhing gi phul / /
bka' drin gsum ldan khyed la gsol ba 'debs / /
gzhan yang bla ma gang dang gang la sbyar ba de dang de'i bstod pa ci shes pas bstod do / /
de nas /
deng nas bzung ste skye ba kun tu bdag /
skyabs mgon dam pa khyod kyis rjes bzung nas / /
thub pa'i chos tshul ma lus 'doms pa dang / /
bka' bzhin mnyes pa sgrub par byin gyis rlobs / /
shugs drag nges 'byung bcos min byang chub sems / /
nyes kun drungs nas 'byin pa'i yang dag lta / /
rim gnyis zung du 'brel ba'i rnal 'byor sogs / /
myur du rgyud la skye bar byin gyis rlobs / /
mgon khyod gang du mngon par sangs rgyas pa'i / /
zhing der 'khor gyi thog mar bdag gyur te / /
khyod mnyes sgrub cing gsung gi bcud myangs nas / /
byang chub lung bstan thob par byin gyis rlobs / /
gzhan yang bsngo ba dang smon lam ci rigs pa byas te bla ma rang la thims pas byin gyis brlabs par bsams la shis pa brjod par bya'o / /
zhes rang gang la mos pa'i bla ma la sbyar chog pa'i bla ma'i rnal 'byor 'di ni sa skyong mi'i dbang po mgon po dbang gi rgyal pos yang yang nan gyi bkas bskul ba la brten nas /
bla ma dam pa rnams kyi bka' 'bangs kyi tha shal shAkya'i dge slong blo bzang chos kyi rgyal mtshan gyis / /
mdo rgyud dam pa'i man ngag bzhin du thon dga' ldan rdzong du g.yar khral du bgyis pa 'di yang 'gro kun bshes gnyen dam pas 'dzin pa'i rgyur gyur cig /
mang+ga laM /
