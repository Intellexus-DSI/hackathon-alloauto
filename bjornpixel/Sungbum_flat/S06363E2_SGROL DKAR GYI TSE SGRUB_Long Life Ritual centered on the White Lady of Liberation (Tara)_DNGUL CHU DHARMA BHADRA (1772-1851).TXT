! sgrol dkar gyi tshe sgrub bzhugs /
! na mo gu ru many+dzu g+ho Sha swa ra swa styai /
bcom ldan 'das tshe dpag med dang sgrol dkar yid bzhin 'khor lo sbrags sgrub kyi sgo nas tshe sgrub pa'i gdams pa dmar khrid du bshad pa 'chi med tshe'i bum bzang zhes bya ba /
grub pa'i rgyal mo gsang sngags sdong po dang / /
ngag dbang grags pa rdo rje gdan pa sogs / /
dngos brgyud bla ma yi dam mchog gsum la / /
gus pas 'dud do 'chi med mchog stsol mdzad / /
pad rAg rdul gyi phung po brtsegs pa'i rir / /
pad gnyen 'od kyis 'khyud pa'i mdzes sdug can / /
pad rigs 'khor los sgyur ba'i zhabs sen gyi / /
pad mo tshangs gnas rdzing bu'i ngos su rol / /
mdzes mdzes sku mchog mchog gyur rgyan dang ldan / /
snyan snyan gsung dbyangs dbyangs bdun sgra 'dzin dpyid / /
zab zab gang thugs thugs rje'i gzhan dbang can / /
ches char 'dud do do med dngos grub stsol / /
gang zhig bsten na mthar byed mche ba'i shugs / /
shugs drag rlung gis stug po'i chu 'dzin dang / /
dwang gsal @# / /
mar mes mun tshogs 'joms pa ltar / /
ltar snang ri mor byed pa'i gdams pa sbrel / /
gang dag 'jig rten phyi ma'i gzigs mo la / /
ring min 'di snang bde la chags pa'am / /
'on te dal rten yun ring don ldan du / /
mdzad bzhed skye bo de dag rna ba blogs / /
de la 'dir rgyal ba tshe dang ye shes dpag tu med pa dang / /
rje btsun ma yid bzhin 'khor lo'i gdams pa thob cing gtsang sbrar gnas pa'i gang zag gis yid dang mthun pa'i gnas khang byi dor byas par bris 'bur gyi rten rnams bkrams pa'i mdun du mchod gtor phyag len ltar bshams te /
bde ba'i stan la lus gnang bcas nas 'khod de dge sems khyad par can gyi dang nas /
bla ma sangs rgyas chos dang tshogs mchog la /
zhes sogs kyis skyabs 'gro sems bskyed lan gsum byas rjes /
dngos gzhi'i dmigs rnam tshigs bcad du brjod na 'jug pa bde bas 'di ltar nyams su blang bar bya'o / /
bdag dang snang ba thams cad rang bzhin gyis / /
grub pas stongs pa'i stong pa nyid du gyur / /
stong pa'i ngang las paM las pad dkar dang / /
a las nya rgyas zla ba'i dkyil 'khor steng / /
tAM las ut+pal dkar po tAM yig gis / /
rang mtshan de las 'od 'phros 'phags pa mchod / /
'gro ba'i dus min 'chi zhags rgyun bcad de / /
tshur 'dus tAM yig la thim yongs gyur las / /
rang nyid rje btsun yid bzhin 'khor lo ni / /
sku mdog dkar mo zhal gcig phyag gnyis ma / /
brgyad zung lang mtsho mtshan dpe'i nyams kyis sgeg /
phyag g.yas mchog sbyin g.yon pa'i mtheb srin gyis / /
steng 'thung dkar po'i yu ba thugs ka ru / /
bzung ba'i yal ga rnam gsum snyan gyi drung / /
ldem rtser me tog 'bras bu gang bu yis / /
dus gsum rgyal kun ngo bor mtshon par byed / /
mthing zhing dkyus ring spyan ras bung ba bdun / /
phyag zhabs mthil dang 'dzum ldan bzhin la 'khor / /
mthon mthing dbu skyes zur phud ltag pa ru / /
bcings pa'i lhag ma phra ldem rked ngos 'phyang / /
dbu snyan mgul rked phyag zhabs rat+na yis / /
brgyan cing 'chi med na bzas klubs pa'i sku / /
dang por rgyu skar rgyal po la brten te / /
zhabs zung rdo rje skyil krung gis bzhugs pa'i / /
tshangs gnas bde chen 'khor lor lan tshar dbus / /
pad zla'i gdan la bla ma tshe dpag med / /
sku mdog dkar dmar zhal gcig phyag gnyis kyis / /
mnyam gzhag steng na tshe yi bum bzang bsnams / /
mtshan dpe'i dpal 'bar longs sku'i cha byad can / /
dwangs gsal 'od phung 'khrigs pa'i klong du bzhugs de gnyis spyi mgrin thugs ka'i gnas gsum du / /
yig 'bru gsum mtshan hUM gi 'od zer gyis / /
bde chen zhing nas rang 'dra'i ye shes pa / /
spyan drangs dzaH hUM baM hoH ro gcig gyur / /
slar yang 'od 'phros dbang @# / /
lha bde gshegs lnga / /
spyan drangs thugs ka'i lha mos bum pa'i chus / /
dbang bskur chu lhag spyi bor lud pa'i rgyun / /
tshe sbyin mgon dang 'dres pas dbu brgyan te / /
'chi med bdud rtsi'i rgyun bzang stsol bzhin par / /
rigs kyi bdag por dgyes bzhin bzhugs par gyur / /
! rtsa brgyud bla ma mchog gsum kun 'dus sku / /
tshe mtha' yas dang yid bzhin 'khor lo mar / /
sgo gsum gus pas phyag 'tshal skyabs su mchi / /
'chi med tshe yi dngos grub stsal du ? gsol / /
yid 'ong dngos 'byor yid sprul mchod tshogs 'bul / /
sdig ltung kun bshags dge la rjes yi rang / /
'gro la theg chen chos 'khor bskor ba'i phyir / /
rtag par bzhugs gsol dge rtsa byang chen bsngo / /
gling bzhi ri rab nyi zla rin chen bdun / /
rin chen maN+Dal kun bzang mchod pa'i tshogs / /
bla ma yi dam dkon mchog gsum la 'bul /
thugs rjes bzhes nas byin gyis brlab tu gsol / /
zhes yan lag bdun pa maN+Dal dang bcas pa phul nas /
spro na /
nyi gzhon 'char ka ma dang /
mkhyen brtse dri med mas bstod pa'i mthar /
rang nyid rje btsun yid bzhin 'khor lo'i sku / /
snang stong sgyu ma lta bur gsal ba yi / /
thugs kar rtsibs brgyad 'khor lo zla ba'i dngos / /
mu khyud rim pa lnga ldan lte ba'i steng / /
rang sems tAM dkar thig ler bsgrub bya'i gzugs / /
mdun du oM rang rgyab tu hA gnas pa'i / /
mtha' skor ma ma A yuH pu Nya dang / /
dz+nyA na puSh+Ti ku rus bskor gyur cing / /
rtsibs steng mdun nas tA ra tu t+tA re / /
tu re swA brgyad g.yas skor dag tu gnas / /
mu khyud nang mar A li g.yon skor dang / /
gnyis par kA li g.yas skor gsum pa la / /
ye d+ha ra g.yas skor bzhi par rdor 'phreng dang / /
phyi mar 'od zer sna lngas g.yas nas skor / /
de lta'i sngags rnams dbu can gyan 'greng tshul / /
'od dkar mu med 'phro bzhin 'khod par gyur / /
de las 'od zer dkar po'i tshogs 'phros pas / /
rang lus khengs te nad gdon sdig sgrib sbyangs / /
phyir 'phros gnam lcags 'khor lo rtsibs brgyad dang / /
'od dkar gur phub zhi ba'i las rnams grub / /
slar yang 'od zer ser po'i tshogs 'phros pas / /
rang lus khengs te tshe bsod shes rab spel / /
phyir 'phros gur khyim dkar po'i phyi rol tu / /
'od ser gur phub rgyas pa'i las rnams grub / /
slar yang 'od zer dmar po'i tshogs 'phros pas / /
rang lus khengs te khams gsum dbang du bsdus / /
phyir 'phros gur khyim ser po'i phyi rol tu / /
'od dmar gur phub dbang gi las rnams grub / /
slar yang 'od zer sngon po'i tshogs 'phros pas / /
rang lus khengs te gnod byed ma lus bcom / /
phyir 'phros gur khyim dmar po'i phyi rol @# / /
tu /
'od sngon gur phub drag po'i las rnams grub / /
slar yang 'od zer ljang gu'i tshogs 'phros pas / /
rang lus khengs te mchog mthun dngos grub thob / /
phyir 'phros gur khyim sngon po'i phyi rol tu / /
'od ljang gur phub rab 'byams las rnams grub / /
slar yang 'od zer mchin kha'i tshogs 'phros pas / /
rang lus khengs te dngos grub brtan par byas / /
phyir 'phros gur khyim ljang gu'i phyi rol tu / /
'od zer mchin kha'i gur phub brtan par gyur / /
gur khyim drug po de dag thams cad kyang / /
sra mkhregs sgo nga'i dbyibs kyi rnam pa can / /
bar mtshams ut+pal 'dab ma gsar pas gtams / /
phyi rol 'jigs rung brtan g.yos bskor bar gyur / /
ces brjod cing bsams nas /
oM tA re tut+tA re tu re ma ma A yuH pu Nya dz+nya na puSh+TaM ku ru swA hA /
zhes pa dang yi ge bcu pa gnyis gang lcogs yid ma yengs par bzlas rjes /
bzlas bya'i sngags 'phreng las 'phros 'od dkar gzi / /
bla ma'i chos 'khor lte ba'i zla dkyil la / /
gnas pa'i byu ru'i mdangs 'dzin hrIH yig la / /
'phog pas dmar ser 'od phung phyogs bcur 'phros / /
rang dang bsgrub bya'i tshe srog rgyal gdon dang / /
gshin rjes phrogs rnams bcud ldan ka la sha / /
bde skyong lhung bzed rnam par legs bkug nas / /
rigs kyi bdag po'i phyag gi bum par thim / /
'od dang bdud rtsir zhu ste lud pa'i rgyun / /
rang dang bsgrub bya'i lus sems la zhugs pas / /
nad gdon sdig sgrib tshe yi bar gcod sbyangs / /
tshe srog nyams pa gsos shing yar ba khugs / /
chad pa 'thud cing yo ba kun bsrangs te / /
'chi med tshe yi rig 'dzin thob par gyur / /
ces brjod /
de nas /
dbyangs yig gsum tsam bzlas rjes /
bzlas bya'i sngags 'phreng las 'phros 'od dkar gzi / /
bla ma'i chos 'khor lte ba'i zla dkyil la / /
gnas pa'i byu ru'i mdangs 'dzin hrIH yig la / /
'phog pas dmar ser 'od phung phyogs bcur 'phros / /
rgyan dang bu ga nam mkha'i snying po'i bcud / /
bai DUr zhun ma'i mdangs 'dzin bdud rtsi dang / /
steng 'og phyogs mtshams dri yi bzhon pa'i bcud / /
margad kha dog la 'gran a mr-i ta / /
sbyor bsgrubs rgyun bzhag rta gdong ting 'dzin ma / /
rgya mtshal lde khu'i rjes 'gro'i zil dang ra dang / /
chu dkyil mtsho rdzing chu klung khron chu'i bcud / /
dkar 'tsher 'o ma'i rgyun mtshungs bde bar 'thung / /
sa rdo ri brag rtsa shing 'bru sman bcud / /
gser zhun mdog ldan dag byed rnam par bkug /
rigs kyi bdag po'i phyag gi bum par thim / /
'od dang bdud rtsir zhu ste lud pa'i rgyun / /
rang dang bsgrub bya'i lus sems la zhugs pas / /
nad gdon sdig sgrib tshe yi bar gcod sbyangs / /
khyad par rnam shes drug dang bu ga dgu / /
srog thur la sogs rtsa ba yan @# / /
lag rlung / /
drod dang chu ser rma skyes sha rus kyi / /
sgo nas tshe srog nyams pa sor chung de / /
bdud rtsi lus zungs srog rten du gyur cing / /
sred med bu yi stobs dang yang rtsal thob / /
skrags mdang gzi brjid nyin mo'i dbang phyug dang / /
dkar snum 'dab brgya'i rtsa bar sgrun bzod cing / /
sa brtan badzra hi ra'i ngang tshul gyis / /
'chi med tshe yi rig 'dzin thob par gyur / /
ces brjod /
de nas gsal byed gsum tsam bzlas rjes / /
bzlas bya'i sngags 'phreng las 'phros 'od dkar gzi / /
bla ma'i chos 'khor lte ba'i zla dkyil la / /
gnas pa'i byu ru'i mdangs 'dzin hrIH yig la / /
'bog pas dmar ser 'od phung phyogs bcur 'phros / /
mgrin sngon khyab 'jug tshangs dbang nyi zla dang / /
drang srong grub pa 'khor sgyur paN+Ti ta / /
dga' bo 'jog po la sogs 'gro kun gyi / /
tshe bsod stobs 'byor mkhas btsun bzang po'i dpal mtha' dag bkra shis rtags rdzas rin chen bdun /
nye ba'i rin chen sogs kyi rnam par bkug /
rigs kyi X 'od dang X rang dang X nang gdon X khyad par stobs 'byor nyams pa sor chud de / /
sa gsum gtso bo dag dang rjes mthun par / /
srid pa'i bde 'bras yongs kyi rtser 'dzegs te / /
'chi med X ces brjod /
de nas rten 'brel snying po gsum tsam bzlas rjes /
bzlas bya'i X bla ma'i X gnas pa'i X 'phog pas X rab 'byams phyogs bcu'i rgyal ba sras bcas kyi / /
gsang gsum byin rlabs nus mthu ma lus pa / /
rang rang sku dang gzungs sngags dbyangs gsal dang / /
rdor dril bum sogs phyag mtshan rnam par bkug thugs kyi X 'od dang X rang dang X nad gdon X khyad par dam sdom nyams pa sor chud de / /
nges 'byung byang sems yang dag lta ba dang / /
bskyed rdzogs zab mo'i nyams rtogs mngon gyur te / /
'chi med tshe yi rig 'dzin thob par gyur / /
ces brjod de yig brgyas lhag chad bskang zhing spro na gtor ma yang phul la mchod bstod mdor bsdus byas rjes bzod gsol bsngo smon shis brjod kyis brgyan te nyer bsdu byas mthar lhar ldang sa nas / /
'khyer so gsum dang rol ba gsum sogs thun mtshams kyi rnal 'byor dang ldan pas thun bzhi 'am gsum du bcad pa grangs bsnyen 'bum phrag gsum mam /
rmi lam du sA ts+tsha dkar po 'debs pa sogs kyi rtags ma byung bar nyams su bstar nas dus min gyi 'chi ba las rgyal bar bya'o / /
'dir smras pa /
tshe mtha' yas dang pad dkar 'chang ba yi / /
sgyu 'phrul rim par byon sogs mkhas grub kyi / /
gzhung dang dam pa'i man ngag rgyu skar kun / /
'char byed 'di ko sngon med sa mu dra / /
'chi med tshe yi bdud rtsi 'o ma'i rgyun / /
'byung gnas btso sbyangs gser gyi bum bzang ste / /
dus min 'chi ba'i zhags thag dum bu brgyar / /
@# / /
gcod byed rno ldan dpal gyi 'dab ma'ang yin / /
snyan tshig ga bur 'byung khungs tsan dra na / /
bsod nams gru char 'babs bde rdzogs ldan sprin / /
bde can zhing mchog bgrod pa'i them skas kyang / /
yin zhes bdag ni mgrin dbyangs mthon pos sgrog /
tshul 'di shAkya'i dge slong snyoms las pa / /
d+harma b+ha dras gru 'dzin gnyis pa'i rir / /
don grub gnam lo'i mgo zla'i dmar phyogs kyi dbyangs kyi rgyal mo A la yig 'char tshe bris / /
dge ba 'di yis mtha' dag yid can kun / /
dus min 'chi ba'i g.yul las rnam rgyal te / /
ring min kha sbyor bdun ldan zung 'jug skur / /
ldang ba'i skal bzang dga' ston mngon 'gyur shog /
bkra shis dge legs 'phel /
sa ma ya rgya rgya / /
! ma ma A yuH da na pa te ra yuH da na pat+yo rA yuH da na pa tI nI A yuH gu ro rA yuH ga r+wo rA yuH gu rU NA mA yuH
