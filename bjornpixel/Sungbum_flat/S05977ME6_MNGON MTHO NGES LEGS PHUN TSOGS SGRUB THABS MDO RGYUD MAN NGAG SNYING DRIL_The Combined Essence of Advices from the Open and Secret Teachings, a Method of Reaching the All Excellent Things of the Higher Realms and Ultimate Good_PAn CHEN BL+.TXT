@# / /
na mo gu ru many+dzu g+ho ShA ya /
skyon bral legs byas rin chen kun gyi gter / /
mchog gsum ngo bo drin can bla ma yi / /
zhabs pad gus mchod dad ldan slob ma dag /
mngon mtho nges legs phun tshogs sgrub pa'i thabs / /
mdo rgyud man ngag snying por dril te bshad / /
tshe 'di long med rtswa rtse'i zil pa dang / /
srid 'byor rmi lam dga' ston ltar mthong nas / /
rang gzhan gtan gyi phan bde bsgrub 'dod pa'i / /
blo ldan de yis 'di ltar nyams su blang / /
grogs med gcig pur 'khor ba'i nags tshal du / /
mi bzad sdug bsngal bye bas mnar ba la / /
dkon mchog gsum las lhag pa'i grogs med pas / /
nyin mtshan kun tu skyabs 'gro tshul bzhin bsten / /
thog med dus nas bskyangs pa'i pha ma rnams / /
nyam thag sdug bsngal gsum gyis gtses pa la / /
bcos min @# / /
byams dang snying rje'i rtsa ba can / /
byang chub sems gnyis yang yang bskyed par bya / /
rang gzhan 'khor 'das chos rnams ma lus pa / /
sems kyis btags pa tsam zhig ma gtogs pa / /
don la grub pa rdul tsam ma mchis pa'i / /
rang bzhin stong pa'i ngang du mnyam par zhog /
tshe gcig sangs rgyas bsgrub pa'i nye lam mchog /
sbyang gzhi sbyong byed gnad rnams tshang ba yi / /
'jam dpal dpa' bo'i rim pa dang po'i lam| |zab gsal gnyis med rnal 'byor la gnas nas / /
gsang sngags zab mo'i bzlas brjod rgyun du bya / /
rang lhar gsal ba'i rtsa gsum 'khor lo bzhi'i / /
chos 'khor dbus su ting 'dzin sems dpa' la| |rtse gcig dmigs nas bsgoms pas sgyu ma dang / /
'od gsal zung 'jug go 'phang mngon du 'gyur / /
spyod lam kun tu snang stong sgyu ma dang / /
zab gsal gnyis med rnal 'byor la gnas nas / /
bzlas brjod mchod gtor bsngo ba smon lam sogs / /
bsten pas dal 'byor don dang ldan par 'gyur /
zhes pa 'di yang brag ti chos rje'i thugs dam spel phyir /
dge slong blo bzang chos kyi rgyal mtshan gyis bkod pa dge legs 'phel / / / /
