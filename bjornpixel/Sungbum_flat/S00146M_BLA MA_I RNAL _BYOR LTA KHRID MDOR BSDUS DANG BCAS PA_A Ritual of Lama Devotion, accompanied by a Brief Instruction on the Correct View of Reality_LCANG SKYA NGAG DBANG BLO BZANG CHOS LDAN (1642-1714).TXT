@# / /
bla ma'i rnal 'byor lta khrid mdor bsdus dang bcas pa bzhugs so / /
na mo gu ru /
zab lam bla ma'i rnal 'byor nyams su len par 'dod pas skyabs sems sngon du btang la /
lhun grub bde ba mchog gi rnam rol las / /
mdun gyi nam mkhar sed khri pad zla'i steng / /
dus gsum sangs rgyas kun gyi ngo bo nyid / /
rtsa ba'i bla ma gsum ldan rdo rje 'dzin / /
sku mdog dkar gsal dgyes pa'i 'dzum zhal can / /
phyag g.yas chos 'chad g.yon pa mnyam bzhag steng /
bdud rtsis gang ba'i rin chen bum pa bsnams / /
paN zhwa chos gos gsum gsol skyil krung bzhugs / /
mdzes pa'i sku yis mig la bdud rtsi steng / /
snyan pa'i gsung gis rmongs mun ma lus sel / /
zab yangs thugs kyis chos kun gsal bar gzigs / /
mthong thos dran reg thams cad don dang ldan / /
rdo rje gsum gyis mtshan pa'i hUM yig las / /
'phros pa'i 'od kyis bla ma yi dam dang / /
sangs rgyas byang sems nyan rang bsrung ma'i tshogs / /
spyan drangs thim pas kun 'dus ngo bor gyur / /
ces tshogs zhing gsal gdab /
rgyas bar na bzang spyod nas 'byung ba'am mdor bsdu na / /
bgrang yas lus sprul sgo gsum gus phyag 'tshal / /
dngos bshams yid sprul mchod pa ma lus 'bul / /
thog med nas bsags sdig ltung thams cad bshags / /
rang gzhan rnam dkar kun la rjes yi rangs / /
zab rgyas chos kyi 'khor lo bskor bar bskul / /
dgro kun don du srid mthar bzhugs su gsol / /
'dis mtshon bsags dang bsags 'gyur dus gsum dge /
bla med byang chub myur du thob phyir bsngo / /
zhes yan lag bdun pa phul /
dmigs brtsem sogs kyis gsol 'debs ci mang byas pa'i mthar / /
rab 'byams rgyal ba kun gyi ngo bo nyid / /
brgyad khri bzhi stong chos phung 'byung ba'i gnas / /
theg gsum 'phags tshogs grangs med spro ba'i gzhi / /
skyabs mchog kun 'dus khyod la gsol ba 'debs / /
tshe 'di'i 'khor slob gnyen bshes mdza' grogs dang / /
mkho dgu'i yo byad 'byor ba ci 'dzom yang / /
lus rten dang bcas nges par 'dor dgos pas / /
gang la'ang chags zhen ldog par byin gyis rlobs / /
tsha grang bkres skom glen lkugs bkol spyod dang / /
skye rgan 'chi 'chi 'pho ltung ba sogs / /
sdug bsngal du mas mnar ba'i 'khor ba las / /
des 'byung shugs drag skye bar byin gyis rlobs / /
thog med dus nas yang yang mar gyur te / /
shin tu gces pa'i drin gyis bskyangs pa yi / /
'gro kun srid mtsho che las sgrol 'dod kyi / /
byang chub sems mchog 'byongs par byin gyis rlobs / /
sdug bsngal nyes brgya'i rtsa bdrung 'byin zhing / /
kun byang chos kun gnas lugs legs gsal ba'i / /
klu sgrub lugs kyi mtha' bral dbu ma'i lam / /
yang dag lta ba rnyed par byin gyis rlobs / /
rtog pas btags pa tsam zhig ma yin par / /
rang gi ngos nas tshug thub grub pa yi / /
bzhig rang cag rnams la snang ba ltar / /
grub tshe lus sems gnyis dang gcig tha dad / /
gang rung gcig las gzhan du yod mi srid / /
gcig na lus sems gnyis bzhin dag gnyis sam / /
da bzhin lus sems gnyis kyang gcig tu 'gyur / /
rang bzhin gcig phyir nam yang dbye mi nus / /
tha dad na ni mgo bo na ba yis / /
nga ni na zhes brjod par mi nus te / /
rang bzhin tha dad phyir na 'brel ba ni / /
gtan nas med pa'i tha dad yin dgos phyir / /
des na de 'dra'i nga zhig med snyam du / /
thag chod nges shes skye bar byin gyis rlobs / /
nges 'byung byang sems yang dag lta ba la / /
legs par sbyangs te nyams su blang ba yis / /
'gro kun don du rnam 'dren sangs rgyas kyi / /
go 'phang myur du thob par byin gyis rlobs / /
ces 'dod pa yi don la gsol ba gdab / /
de ltar shugs drag gsol ba btab pa yis / /
bla ma dgyes bzhin rang gi spyi bor byon / /
'od du zhu nas thim pas bla ma @# / /
dang| |dbyer med gcig tu byin gyis brlab par gyur / /
skye ba kun du yang dag bla ma dang / /
zhes sogs bsngo smon gyis rgyas gdab par bya'o / /
ces bla ma'i rnal 'byor lta khrid mdor bsdus dang bcas pa 'di yang nad don rigs pa la rnam dpyod yangs pa'i rab 'byams smra ba blo bzang mkhas mchog gis bskul ba'i ngor ban rgan snyoms las pa blo bzang chos ldan gyis sbyar ba'i yi ge pa ni rab 'byams smra ba blo bzang nyi ma'o / /
