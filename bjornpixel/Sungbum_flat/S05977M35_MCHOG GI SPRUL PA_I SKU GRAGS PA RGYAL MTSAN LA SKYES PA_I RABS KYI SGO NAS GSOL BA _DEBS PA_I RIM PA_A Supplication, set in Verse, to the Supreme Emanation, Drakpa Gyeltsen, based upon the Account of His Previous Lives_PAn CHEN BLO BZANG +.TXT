@# / /
swasti /
snyan pa'i grags pas sa steng kun khyab cing / /
phan bde'i 'byung gnas rgyal ba gnyis pa yi / /
bstan pa'i rgyal mtshan 'dzin pa'i dpal gyur pa / /
rje btsun bla ma'i zhabs la gsol ba 'debs / /
stobs bcu mnga' ba 'gro ba'i bla ma yi / /
zhabs sen nor bu'i 'od chags mdun sa cher / /
lhag bsam rnam dag gis bskrun bden tshig gi /
me tog char du phab la / /
lha bcas 'gro ba kun gyi rjer gyur cing / /
lung rtogs dam pa'i chos rnams kun gyi mdzod / /
bla med byang chub bsgrub pa'i dpa' bo che / /
chos kyi byang chub zhabs la / /
rnam dag smon pas shAkya'i bstan pa la / /
de nyid gnyis pa lta bu'i dpal ldan pa / /
rgya bod skal bzang skye bo mtha' dag gi /
'dren mchog dam pa'i zhabs la / /
'od gsal chos sku bde ba chen po'i dbyings / /
sku gsum dkyil 'khor yongs su rdzogs gyur cing / /
rnam dkar mdzad pa'i 'od zer 'bum 'phro bas / /
phan bde'i pad tshal 'byed la / /
phan bde'i 'byung gnas bstan pa rin po che| |bshad dang bsgrub pas 'dzin cing spel ba la / /
mkhas dang grub pa'i dbus na zla bral ba / /
bu ston chos rje'i zhabs la / /
sngon nas legs par sbyangs pa'i rnam dpyod kyis / /
zab lam kun la dga' ba'i blo gros rgyas| |rtse gcig bsgrubs pas go 'phang mchog brnyes pa / /
grub pa'i dbang phyug zhabs la / /
bsod nams phun tshogs yangs pa'i skyed tshal du / /
lung rtogs 'dab brgya bzhad pa'i padmo'i tshal / /
snyan grags phrin las bzang po'i dri bsung gis / /
'gro ba'i gdung ba sel la / /
bsod nams ye shes dbang gi rgyal po ni / /
lha bcas 'gro ba'i gtsug gi rgyan gyur cing / /
rnam dkar mdzad pa'i 'od brgyas 'gro kun gyi / /
rmongs pa'i mun pa sel la / /
bsod nams dge tshogs yangs pa'i gzhal med khang / /
legs lam bslab gsum nor bus yongs gang zhing / /
dpal ldan 'phrin las bzang po'i dpal mnga' ba / /
skye dgu'i 'dren pa mchog la / /
rgyal ba gnyis pa blo bzang grags pa yi / /
mdo sngags bstan pa'i rgyal mtshan 'dzin pa la / /
sa gsum 'gran zla bral ba'i chos kyi rje / /
yongs 'dzin dam pa'i zhabs la / /
grags pa'i gzhir gyur phan bde 'byung ba'i gnas / /
thub bstan @# / /
rgyal mtshan 'dzin pa kun gyi gtso / /
mtha' yas gdul bya'i dpal du zhabs brtan zhing / /
phun tshogs 'phrin las phyogs bcur rgyas par shog /
'di ltar bstod pa'i dge bas 'gro ba kun / /
bshes gnyen dam pa'i mgon dang mi 'bral zhing / /
theg mchog lam gyi rim pa mthar phyin nas / /
sku gsum go 'phang myur du thob par shog /
ces mchog gi sprul pa'i sku grags pa rgyal mtshan la skyes pa'i rabs kyi sgo nas gsol ba 'debs pa'i rim pa 'di yang dge slong legs pa rgyal mtshan sogs /
de nyid kyi zhabs 'bring pa mang pos nan gyis bskul ba la brten nas /
btsun pa blo bzang chos kyi rgyal mtshan gyis chos grwa chen po bkra shis lhun po'i gtsug lag khang du sbyar ba'o / / / /
