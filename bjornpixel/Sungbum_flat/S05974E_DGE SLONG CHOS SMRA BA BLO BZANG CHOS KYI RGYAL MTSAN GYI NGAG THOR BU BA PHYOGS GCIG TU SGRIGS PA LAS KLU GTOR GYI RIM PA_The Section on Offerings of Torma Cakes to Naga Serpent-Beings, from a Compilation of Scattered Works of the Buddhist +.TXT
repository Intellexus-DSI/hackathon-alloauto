@# / /
dge slong chos smra ba blo bzang chos kyi rgyal mtshan gyi ngag thor bu ba phyogs gcig tu sgrigs pa las klu gtor gyi rim pa bzhugs / /
@## / /
na mo lo ke shwa rA ya /
rgyal ba kun gyi kA ru Ni ka /
gcig tu bsdus pa rgyal sras gzhon nu / /
sa bcu'i dbang phyug pad dkar 'dzin pa'i / /
zhabs zung spyi bo'i gtsug tu bsten nas / /
gtan pa med pa'i mchod sbyin rgya mtshos / /
rang gzhan rgud pa ming tsam byas te / /
gnas skabs mthar thug dgos 'dod ma lus / /
stsol ba'i nor bu'i phreng ba spel lo / /
'dir klu gtor gtong bar 'dod pas /
dkar gsum mngar gsum dar sna rin po che'i rigs dang 'bru sna klu sman sogs gtor snod du chu gtsang dang sbyar ba lag len bzhin bshams /
skyabs 'gro sems bskyed sngon du btang /
rang cho ga gsum skyed kyi sgo nas spyan ras gzigs su bskyed /
ye shes pa @# / /
bcug /
dbang bskur rgyas btab sogs brgya rtsa'i thog mar bya ba ji bzhin du byed /
de nas klu gtor gyi rdzas de dag /
a mr-i tas bsangs /
swa b+hA was sbyangs /
stong pa'i ngang las b+hUM las rin po che las grub pa'i snod yangs shing rgya che ba rnams kyi nang du mchod gtor mthun pa'i dam rdzas dang bcas pa rnams /
oM dang rang rang gi ming yig thig les brgyan pa las byung ba'i ye shes kyi bdud rtsi dang /
sdug bsngal thams cad sel ba'i sman dang /
dgos 'dod 'byung ba'i yid bzhin gyi nor bu'i tshogs dang /
yid du 'ong ba'i gnas dang pho brang la sogs pa mdor na /
klu rgyal 'khor dang bcas pa la gang la gang 'dod pa'i longs spyod phun sum tshogs par gyur /
sngags drug dang phyag rgya drug dang /
oM ar+g+haM AH hUM /
zhes pa nas /
shap+ta AH hUM /
zhes pa'i bar gyi byin gyis brlabs /
de nas mgron bskyed cing spyan drang ba ni /
rang gi mdun du rin po che las grub pa'i brag gser gyi bya skyibs can gyi 'og tu /
mtsho dang /
rdzing bu dang /
lteng ka dang /
ne'u sing me tog gis brgyan pa dang /
chu mig dang /
khron pa dang /
'bab chu dang /
lu ma dang /
spang ljongs dang /
skyed mos tshal la sogs pa klu'i gnas dang /
pho brang rin po che las grub pa yid du 'ong ba rnams kyi nang du /
klu rgyal wa ru Nas gtso byas /
klu chen po brgyad dang klu dang sa bdag ma lus pa'i tshogs kyi 'khor gyis bskor ba 'khod par gyur /
rang gi thugs ka'i hrIH'i 'od zer gyis /
rgya mtsho chen po nas klu rgyal 'khor bcas spyan drangs par bsams la ngag tu /
gdengs ka nor bu 'bar ba'i 'od zer gyis / /
sa 'og mun pa ma lus sel mdzad pa'i / /
bstan la rab dga' mthu stobs bsam mi khyab / /
klu rgyal ma lus 'khor bcas gnas 'dir gshegs / /
oM nA ga rA dza sa pa ri wA ra e hye hi sa ma ya dzaH dzaH dzaH hUM baM hoH padma ka ma la ye stwaM /
de nas rang nyid spyan ras gzigs su gsal ba'i phyag gi mthil las bdud rtsi'o ma'i rgyun lta bu babs pa dang 'dres pa'i /
mdun gyi mchod gtor dam rdzas rin po che dang sman sna sogs ye shes las grub pa'i 'dod dgu'i rgya mtsho chen po la mgron rnams kyis longs spyad pas lus dang yan lag dang dbang po nyams pa bsos /
sdug bsngal dang sdig sgrib dag zag med kyi bde bas rgyud @# / /
gang bar bsams la /
lag pa g.yas pas mchod gtor nang du chu rgyun sbreng /
g.yon pas se gol gdab / /
oM bA su ki maM swAhA /
zhes brgya rtsa bzla ba ni klu gtor gyi dngos gzhi'o / /
de nas klu tshogs kun gyi rjer gyur cing / /
gdengs ka nor bu'i 'od zer gyis / /
'dod dgu'i dngos grub mchog stsol ba'i / /
wa ru Na la phyag 'tshal lo / /
mtha' yas dang ni 'jog po dang / /
stobs kyi rgyu dang rigs ldan dang / /
nor rgyas dang ni dung skyong dang / /
padma dang ni chu lha dang / /
dga' bo dang ni nyer dga' bo / /
rgya mtsho dang ni rgya mtsho che / /
dpal gyi 'od dang 'od chen dang / /
gzugs chen sbrul bzang stobs po che / /
klu yi rgyal po 'khor dang bcas / /
'dir gshegs brgyan pa'i gtor ma bzhis / /
mdzes pa'i dkar gsum mchod pa dang / /
mngar gsum 'o ma'i rgya mtsho 'khyil / /
rin chen mdzes pa'i them skas can / /
klu yi sdug bsngal skyob byed pa'i / /
mthun pa'i rdzas su 'di gyur cig /
mchod sbyin gtor ma 'di bzhes la / /
bdag cag yon mchod 'khor bcas la / /
bzhi brgya rtsa bzhi'i nad rnams dang| |klu las gyur pa'i nad kyi rigs / /
mthong ba'i dug dang reg pa'i dug /
bsam ngan dug dang kha rlangs dug /
sbyor ba'i dug la sogs pa kun / /
ma lus myur du zhi gyur cig /
bdag las gtsos pa'i rdzas khyer la / /
klu yi nad rnams zhi bar mdzod / /
'phrin las rnam bzhi'i dngos grub dang / /
dpal 'byor longs spyod rgyas par mdzod / /
rgyun par yin na chos sbyin byed /
nad pa sogs kyi don du yin na /
ji skad brjod pa'i sman gyi bdud rtsi rgya mtshos /
klu gnyan sa bdag rnams kyi nad dang sdug bsngal sos par bsams la /
'di ltar /
sman gyi rgyal po bzang drug gis / /
don snod nyams pa sos gyur cig /
dzA ti gur gum bzang po yis / /
sha khrag mchin pa nyams pa sos / /
mgron bu dung dang dar dmar gyis / /
so rus lce nyams sos gyur cig /
rma bya'i mdongs dang dar tshon lngas / /
gzim dangs rgyas shing snying zho sha / /
mkhal ma zhe sha gla gor shas /
snying mkhal glo ba'i nad sos gyur / /
dbang lag chu srin sder mo yis / /
yan lag nyams pa sos gyur cig /
pu shel rtse dang rdo rgyus kyis / /
rtsa rgyus nyams pa sos gyur cig /
spang spos sle tres byi thang ka /
rgya mtsho lbu ba 'bras bu gsum / /
sman gyi bye brag sna tshogs kyis / /
phung khams skye mched nyams pa sos / /
rin chen sna lnga 'bru tshogs kyis / /
bang mdzod nyams pa sos gyur cig /
dkar gsum mngar gsum kha zas kyis / /
kha dog nyams pa sos gyur cig /
mdor na mthun pa'i rdzas rnams kyis / /
klu dang sa bdag thams cad kyi / /
nad dang sdug bsngal sos gyur te / /
dbang po gsal zhing longs spyod rgyas / /
byams pa'i sems kyis rgyud gang nas / /
'jig rten @# / /
khams rnams thams cad du / /
lo phyugs legs shing char chu snyems / /
rtsi bcud 'bras bu rgyas par mdzod / /
de nas klu rnams kyi sdig sgrib sbyang ba'i phyir /
na mo rat+na tra yA ya /
zhes sogs mi 'khrugs pa'i gzungs lan bdun sogs ci rigs bzlas nas /
chos rnams thams cad rgyu las byung / /
zhes sogs chos sbyin ci rigs bya ste /
klu dang sa bdag 'khor bcas rnams / /
rang gi lus la dpe long las / /
gzhan la gnod pa ma byed cig /
phan pa'i 'bras bu bde ba dang / /
gnod pa'i 'bras bu sdug bsngal 'byung / /
sa bon tsha ba rnams las ni / /
'bras bu tsha ba 'byung 'gyur zhing / /
sa bon mngar ba rnams las ni / /
'bras bu mngar ba 'byung bar 'gyur / /
de bzhin dam tshig dran gyis la / /
zhe sdang khro ba'i sems bor te / /
byams pa'i sems kyis khyab par mdzod / /
dbang po lnga yi spyod yul du / /
'dod dgu'i longs spyod phun sum tshogs / /
klu yi nad rnams sos gyur nas / /
sdug bsngal kun las grol gyur cig /
phyag na rdo rje'i zhal mthong ste / /
mkha' lding bye tshan 'jigs pa dang / /
ngan song sdug bsngal las grol nas / /
rdo rje sems dpa'i tshe thob shog /
sarba nA ga rA dza sa pa ri wA rA gats+tsha /
zhes gshegs su gsol zhing /
gzhan yang bsngo ba smon lam ci rigs pa dang /
shis pa brjod par bya'o / /
klu gtor 'o ma'i rgya mtsho du ma / /
rnam dpyod sa 'dzin dbang pos bsrubs las / /
legs 'ongs bdud rtsi'i kai la sha 'di / /
skal bzang mkhar nyal tshogs kyi longs spyod / /
de phyir 'dir 'bad rnam dkar phung po / /
dung ltar dkar ba ji snyed bsags des / /
mkha' mnyam 'gro la bdag nyid gcig pus / /
'dod dgu stsol ba'i yid bzhin nor gyur / /
tshul 'di don du gnyer ba'i skyes bu / /
dpyod ldan rnams kyis bskul bar gyur tshe / /
phyogs bral rgyal khams nyul ba'i btsun pa / /
blo bzang chos kyi rgyal mtshan gyis sdebs / /
mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
