@# / /
bla ma'i rnal 'byor zab khyad can chos kyi rgyal po tsong kha pa chen pos mkhas grub thams cad mkhyen pa la gcig brgyud kyi tshul du gnang ba bzhugs so / /
@## / /
na mo gu ru mny+dzu g+ho ShA ya /
zab mo bla ma'i rnal 'byor bsgom par 'dod pas /
thog mar skyabs 'gro sems bskyed tshad med bzhi bsgom pa sngon du 'gro ba byas nas /
rang gi mdun gyi nam mkhar padma dang /
zla ba dang seng+ge chen po brgyad kyis bteg pa'i rin po che'i khri yangs shing rgya che ba'i steng du /
rang gi drin can rtsa ba'i bla ma rgyal ba tsong kha pa chen po yin pa la /
rnam pa rje btsun 'jam pa'i dbyangs sku mdog dmar ser li khri'i mdangs can /
zhal gcig /
phyag gnyis pa /
phyag g.yas shes rab kyi ral gri 'phyar zhing /
g.yon shes rab kyi pha rol tu phyin pa'i glegs bam thugs kar bsnams pa /
dbu skra ral pa'i thor tshugs zur phud lnga dang ldan pa /
zhal 'dzum bag dang ldan pa /
rin po che'i rgyan thams cad kyis brgyan pa /
dar sna tshogs kyi na bza'i lhab lhub can /
zhabs rdo rje skyil krung gis bzhugs pa /
de'i spyi bor oM /
mgrin par AH thugs kar hUM gis mtshan par gyur /
thugs ka'i hUM las 'od zer 'phros pas /
rgya chen spyod brgyud /
zab mo lta brgyud /
nyams len byin rlabs brgyud la sogs pa'i rtsa ba dang brgyud par bcas pa'i bla ma thams cad spyan drangs te /
rje btsun la thim pas /
de nyid bla ma kun 'dus kyi bdag nyid du gyur /
yang thugs ka'i hUM las 'od zer 'phros bas bya ba'i rgyud /
spyod pa'i rgyud /
rnal 'byor gyi brgyud /
rnal 'byor bla na med pa'i rgyud kyis bsdus pa'i yi dam dkyil 'khor gyi lha tshogs 'khor dang bcas pa spyan drangs @# / /
te /
de nyid la thim pas /
de nyid yi dam kun 'dus kyi bdag nyid du gyur /
yang thugs ka'i hUM las 'od zer 'phros pas bka' sdod srung ma'i tshogs thams cad dang /
gnas gsum gyi dpa' bo mkhro' rnal 'byor ma'i tshogs thams cad spyan drangs te /
de la thim pas /
chos skyong kun 'dus kyi bdag nyid du gyur par bsams la /
gsang ba 'dus pa nas bshad pa ltar /
nyer spyod rol mo /
rgyal srid sna bdun /
bkra shis rtags brgyad sogs rgyas par 'bul /
de tsam ma byung na yang /
gu ru r+t+na sA pa ri wa ra ar+g+haM pra tI ts+tsha swA hA /
zhes sogs shap+ta'i par dang /
'dod yon lnga dang rgyal srid sna bdun 'bul /
de nas maN+Dal rgyas bsdus gang rigs phul nas /
sangs rgyas thams cad 'dus pa'i sku / /
zhes sogs rtsa brgyud kyi bla ma rnams kyi bstod pa gang shes kyis bstod cing /
sgo gsum gus pas phyag bya'o / /
de nas bla ma de nyid /
sangs rgyas kun 'dus /
chos kun 'dus /
dge 'dun kun 'dus /
bla ma kun 'dus /
yi dam kun 'dus /
chos skyong kun 'dus su nges shes shugs drag drangs te /
dus 'di nas bzungs te ji srid byang chub ma thob kyi bar du /
re sa ltos sa khyed min pa med snyam blo lings kyis bkal la /
mos gus shugs drag pos sems ma yengs par byas la /
dmigs brtse ma gang mang gis gsol 'debs rtse gcig tu btab nas /
bla ma rin po che bdag gi blo chos su 'gro bar byin gyis brlab tu gsol /
chos lam du 'gro bur byin gyis brlab tu gsol /
lam la bar chad mi 'byung bar byin gyis brlab tu gsol /
phyin ci log gi blo sna mtha' dag 'gag par byin gyis brlab tu gsol /
phyin ci ma log pa'i blo sna mtha' dag rang rgyud la skye bar byin gyis brlab tu gsol /
zhes gsol ba btab pas /
bla ma'i spyi bo'i oM las 'od zer dkar po'i tshogs dpag tu med pa 'phros /
rang gi spyi bor thim pas thog ma med pa nas lus kyi sgo nas bsags pa'i sdig sgrib thams cad byang zhing dag /
dbang dang po bum pa'i dbang thog lus lhar bsgom pa la dbang bar byas /
'bras bu sprul sku 'grub pa'i nus pa khyad par can bzhag byung snyam du mas pa brtan par bya'o / /
yang sngar bzhin dmigs brtse ma ci mang bgrangs nas /
bla ma rin po che zhes sogs kyis gsol ba btab pas /
bla ma'i mgrin pa'i AH dmar po las 'od zer 'phros /
rang gi mgrin par thim pas /
ngag gi sgo nas bsags pa'i sdig sgrib thams cad byang zhing dag /
dbang gnyis pa gsang ba'i dbang thob /
ngag sngags bzla ba la dbang bar byas /
'bras bu longs sku 'grub pa'i nus pa khyad par can bzhag byung snyam du bsam /
yang sngar bzhin gsol ba btab pas /
bla ma'i thugs ka'i hUM sngon po las 'od zer 'phros /
rang gi snying khar thim pas /
yid kyi sgo nas bsags pa'i sdig sgrib thams cad byang zhing dag /
dbang gsum pa shes rab ye shes kyi dbang thob /
sems ting nge 'dzin bsgom pa la dbang bar byas /
'bras bu chos sku 'grub pa'i nus pa khyad par can bzhag byung snyam pa'i mos pa bya /
yang sngar bzhin gsol ba drag tu btab pas /
bla ma'i gnas gsum gyi yi ge gsum las @# / /
'od zer dkar dmar mthing gsum 'phros /
rang gi gnas gsum du thim pas sgo gsum gyi sdig sgrib bag chags dang bcas pa byang zhing dag /
dbang bzhi pa tshig dbang rin po che thob /
'bras bu zung 'jug rdo rje 'tshang 'grub pa'i nus pa khyad par can bzhag byung snyam pa'i bsam pa bskyed /
de nas rang gi lus kyi dbus drang thang sgal tshigs la cung zad nye ba'i rtsa dbu ma /
sbom phra gro sogs tsam dkar la dmar ba'i mdangs can yar sna spyi gtsug la thug pa /
mar sna gsang gnas la thug pa zhig gsal btab /
de'i nang du rang gi snying kha 'di nyid da lta kha thur du lta ba de /
blos gyen du bslangs te padma 'dab ma brgyad pa'i rnam pa can kha bye ba zhig tu bsgoms /
rtsa dbu ma'i yar sna rgya mthong kha bye ba lta bur thal le yod par bsgoms la /
sngar bzhin gsal btab pas /
bla ma dgyes te dbu ma'i nang nas mar byon /
snying padma 'dab brgyad du gsal ba'i steng du pad zla'i gdan la bzhugs par gyur par bsams la /
dmigs brtse ma ci mang bgrangs shing /
rang gi rtsa dbu ma'i yar sna bkag nas lus kyi nang 'od zer sna lngas zhal ba byas par bsgom pa ni man ngag yin no / /
de nas thun 'jog khar /
'dod don la gsol ba btab pas zhal gyis bzhes par bsams la /
padma 'dab brgyad spungs sku kha bsdus pa ltar zum pa'i rtse la dmigs brtse ma'i yig 'bru rnams gser gyis bris pa lta bu dang /
de'i gsham nas a ra pa tsa na'i yi ge gser gyi mdog can gyis bar mtshams med par dkris par bsam zhing /
ngag tu yang brjod nas /
bstan pa rgyas pa sogs kyi bsngo ba byed cing /
de nas bzungs te bla ma'i rnal 'byor la 'bad pa gal che'o / /
de yang snying kha'i bla ma'i sku'i bkod pa 'chi kha tshun chad du sdud rgyu min pas /
rtsa dgu ba'i nang nas mar byon /
sngar gyi snying kha padma 'dab brgyad kyi sngags dang yig 'bru rnams bkrol nas padma 'dab brgyad kha shag bye bar bsams nas sngar gyi bla ma'i sku la thim par bsams la gsol ba 'debs pa dang /
padma kha zum ste phyi nas yi ges dkris pa rtsa dbu ma'i nang du 'od kyis zhal zhal byed pa sogs gong bzhin bya'o / /
bla ma'i rnal 'byor zab khyad can 'di ni /
chos kyi rgyal po tsong kha pa chen pos /
mkhas grub thams cad mkhyen pa la gcig brgyud kyi tshul du gnang ba'o / /
'di'i brgyud pa ni rje btsun 'jam dbyangs /
chos kyi rgyal po tsong kha pa chen po /
mkhas grub thams cad mkhyen pa rje ba so ba /
'jam dbyangs kun dga' bde legs /
rje btsun chos kyi rgyal mtshan /
rje btsun bde legs nyi ma /
rje shar pa nam mkha' rgyal mtshan /
zhal snga nas dge 'dun rgyal mtshan /
de nas rim par brgyud zhal snga nas grags pa rgyal mtshan /
de nas rim par brgyud rdo rje 'chang blo gros rin chen la'o / / / /
shu b+haM ma stu sarba dza ga taM /
bkra shis / /
