@# / /
gzungs gzhug gnod sbyin 'khor lo ji ltar bya ba'i tshul gsal byed nor bu'i me long bzhugs / /
@## / /
na mo gu ru many+dzu g+ho ShA ya /
sgrib bral bde ba chen po'i dbyings / /
ci yang 'char ba'i zlos gar gyis / /
'gro la 'dod dgu'i mchog stsol ba / /
lha dang bla mar gus btud nas / /
phan bde'i 'byung gnas bde gshegs kyi / /
sku brnyan byin rlabs bkra shis pa'i / /
gzi byin 'od stong rgyas byed pa / /
rmad byung gdams pa'i snying po brjod / /
'dir bde bar gshegs pa'i rten la gzungs gzhug tshul dang /
gnod sbyin 'khor lo ji ltar bya ba'i tshul las /
dang po ni /
nang gzhug rten dang bcas pa gu gul gyis bdugs /
bgegs bsangs /
rten gyi nang yang dri bzang ba ko tsam gyis 'byug par bshad pa ltar bya /
rten dang 'tsham pa'i srog shing tsan+dan dkar dmar @# / /
shug pa sogs las gru bzhi 'am zlum po gang rung rtsa rtse ma log par byas la /
oM badzra A yu She swA hA /
zhes srog shing brten pa'i gzungs sngags ci mang bri ba dang dkri bar bya /
oM sarba bidyA swAhA /
zhes rig pa chen mo'i gzungs kyang rten gyi dbu dang /
mchod rten gyi bre nang du mang du gzhug /
mig tu sa snying /
rna bar phyag rdor sogs skye mched dang sku gsung thugs byin rlabs kyi lha'am sa bon rnams /
gsang bde 'jigs gsum gyi rdor sogs gang mos kyi dkyil 'khor dang bstun pa legs par bris te so sor sbyar /
nang gzhug gi gtso bo ni ring bsrel yin la /
de ni sgras brjod na bzhi ste /
sku gdung gi ring bsrel /
sku bal gyi ring bsrel /
yungs 'bru lta bu'i ring bsrel /
chos sku'i ring bsrel lo / /
dang po ni sangs rgyas byang sems rnams kyi gdung rus dang /
gnyis pa ni de dag gi dbu skra phyag sen sogs dang /
gsum pa ni da lta ring bsrel du grags pa rnams dang /
bzhi pa ni chos sku'i ring bsrel te| de nyid de bzhi'i nang nas gtso bo yin cing /
de ni gzungs chen sde lngas mtshon /
mdo rgyud khungs ma nas 'byung ba'i gzungs byin rlabs can mtha' dag pa yin no / /
de yang rtsa brgyud kyi bla ma rnams kyi mtshan 'bru gsum dang spel ba gang mang dang /
ring bsrel rnams dri bzang dang na bza' bzang pos gtums nas dbu'i nang sogs mtho sa dang /
nyes pa kun sel gyi gzungs dang rten 'brel snying po ni dbu zhabs thams cad du gzhug /
gzhan gzungs chen bzhi gtso bor thugs kar mang du gzhug /
gzhan ma gzungs rnams dang gsung rab rnams rgyud sde dang theg pa'i rim pa dang mthun par ma 'khrugs par gzhug /
pad ma'i nang du chos skyong dang nor lha'i gzungs rnams gzhug cing /
gzungs rnams dri bzang gis byugs te zhabs nas dam par dril la dbu zhabs mi ldog pa'i mtshan ma gdab /
bla ma sangs rgyas byang sems chos skyong rnams kyi sku brnyan yang sngar gyi rim pa bzhin /
rab tu gnas bya'i rten dang zhal ston phyogs mthun par gzhug cing /
rten ha cang che ba rnams la skabs su ji ltar bab pa ltar gzhug /
zhabs chags kyi rigs 'jug pa byung tshe dma' sa dang /
snam bu las byas pa'i na bza' yang srog chags 'jug nyen che bas cher mi gzhug cing /
cung zad 'jug na @# / /
yang gzungs dang sku 'dra'i tshas su phan tshun mi 'khrol pa'i phyir steng 'og thams cad du gzhug /
mchod pa'i phyir rin po che'i rigs ha cang che ba ma yin pa du ma dang dri bzang gsil ma sna tshogs kyang dbu zhabs thams cad du gzhug par bya'o / /
so skye tha mal pa'i skra sen rus pa sogs bcug na /
gang zag de nyid la gnod par 'dul lung las gsungs pas mi gzhug go /
gnyis pa dpa' bo gcig grub kyi rgyud dang /
slob dpon sangs rgyas ye shes zhabs kyis bshad pa'i 'khor lo bri tshul ni /
rten dang 'tsham pa'i gser dngul zangs las grub pa'i shog bu gos dar sogs bri gzhi bzang po gnyis la /
padma 'dab brgyad lte ba dang ldan pa'i lte ba dang 'dab ma rnams kyi steng du /
zla gdan re re /
gdan de rnams kyi steng du /
dbus su dzam+b+ha la /
de'i thugs kar| sa bon dzaM /
de'i mthar /
mdun nas g.yas bskor du /
oM dzam+b+ha la dza len+d+rA ya swA hA /
zhes pa dang /
gtso bo zhal gang du bstan pa shar du byas pa'i /
mdun du nor bu bzang po /
de'i thugs kar maM /
de'i mthar /
oM ma Ni b+ha drA ya swAhA /
lhor gang ba bzang po /
de'i thugs kar pUM /
de'i mthar /
oM pU r+Na b+ha drA ya swAhA /
nub tu nor sbyin /
de'i thugs kar d+haM /
de'i mthar /
oM d+ha na dA ya swAhA /
byang du rnam sras /
de'i thugs kar beM /
de'i mthar /
oM bai shra wa NA ya swAhA /
mer ke li mA li /
de'i thugs kar keM /
de'i mthar /
oM ke li mA li ni swAhA /
bden bral du pi tsi kuN+Da li /
de'i thugs kar piM /
de'i mthar /
oM pi tsi kuN+Da li ni swAhA /
rlung du sgo'i dbang po /
de'i thugs kar muM /
de'i mthar /
oM mu khan+d+rA ya swAhA /
dbang ldan du spyod pa'i dbang po /
de'i thugs kar tsaM /
de'i mthar /
oM tsa ren+d+ra ya swAhA / /
! / /
mo 'khor gyi lte bar nor rgyun ma /
de'i thugs kar sa bon baM /
de'i mthar mdun nas g.yas bskor du /
oM ba su d+ha ri NI yai swAhA /
shar du zla mdzes ma /
de'i thugs kar tsaM /
de'i mthar /
oM tsan+d+ra kA n+t+ye swAhA /
byang du sbyin ma /
de'i thugs kar daM /
de'i mthar /
oM dat+tA yai swAhA /
nub tu nor sbyin ma /
de'i thugs kar paM /
de'i mthar /
oM ba su dat+tA yai swAhA /
lhor 'phags ma /
de'i thugs kar AM /
de'i mthar /
oM A r+yA yai swAhA /
dbang ldan du shin tu bzang mo /
de'i thugs kar suM /
de'i mthar /
oM su b+ha drA yai swAhA /
rlung du sbas ma /
de'i thugs kar guM /
de'i mthar /
oM gu b+hA yai swAhA /
bden bral du lha mo /
de'i thugs kar deM /
de'i mthar /
oM de wa yai swAhA /
mer dbyangs can ma /
de'i thugs kar swaM /
de'i mthar /
oM swa ra swa tyai swAhA /
rgyas par na /
swA hA'i gong du spel tshig sbyar nas ma nor ba dag par bri /
lha thams cad pho mo'i dbye ba cung zad ma gtogs /
gser gyi mdog can /
yab rnams sha dang lto ba rgyas pa /
@# / /
lha rdzas kyi na bza' can /
rin po che'i rgyan thams cad kyis brgyan pa yab rnams phyag g.yas mchog sbyin gyis bi dza pU ra dang g.yon ne'u le 'dzin pa /
yum rnams nu 'bur rgyas shing g.yas mchog sbyin dang /
g.yon 'bras kyi snye ma 'dzin pa /
yab yum thams cad kyang rin po che 'byung ba'i gter bum dang pad zla la sems dpa'i skyil krung gis bzhugs pa'o / /
'khor rnams dang sngags rnams dbu phyir bstan nas zhal nang du phyogs par bya /
pad 'dab kyi phyir mu khyud byed par ma bshad pas /
med kyang rung la /
yang dam pa snga ma 'gas mdzad pa ltar byas kyang 'gal ba med pas /
byed tshe mu khyud gsum gyi dang por rten 'brel snying po / /
gnyis par A li kA li spel tshig dang bcas pa 'khor lo gnyis kar mdun nas g.yas bskor du bri /
gsum par rdo rje'i ra ba pa tras bskor ba bya /
'grel par skar ma rgyal la bris nas| de nyid kyi nyin rab gnas bya bar gsungs pa ltar bya'o / /
ji ltar bya ba'i tshul ni /
bdag nyid gsang ba'i bdag po la sogs pa'i lha'i rnal 'byor dang ldan pas /
'khor lo gnyis bsangs /
sbyangs /
pad zla'i steng du /
rang rang gi sa bon las yab rnams bri ba'i skabs ji lta ba bzhin bskyed pa'i brla g.yon pa'i steng du yum rnams bzhugs pa'i phyag g.yas pas yab la 'khyud pa /
yum rnams kyi gdan pad zla /
steng du gnam rgyan sogs mchod sprin du bskyed /
sku gsung thugs byin gyis brlabs /
ye shes pa gzhug cing dbang bskur /
rin 'byung gi rgyas gdab /
bya spyod bzhin mchod pa byin gyis brlabs te /
mchod bstod bzlas pa dang bcas pa bya /
bzlas pa'i tshe /
rdo rje gzungs thag dang bcas pa bzung la /
gnod sbyin yab yum rnams kyi sku las 'od zer 'phros /
'jig rten dang 'jig rten las 'das pa'i phun sum tshogs pa thams cad ci 'dod pa'i rnam par bkug ste /
sbyin bdag gam bdag nyid gang du gnas pa'i phyi nang gi yul phyogs sa gzhi thams cad gang bar bsams nas gtso bo yab yum gyi sngags brgya rtsa re dang| 'khor rnams kyi sngags nyer gcig re nyung mthar byas pa bzla /
mjug tu mchod cing bstod de bzod par gsol bas /
dgyes bzhin du 'od du zhu nas bris pa'i 'khor lo'i rnam par gyur par bsams la| brtan bzhugs dang bkra shis byas te /
pho 'khor 'og dang mo 'khor steng du byas la kha sbyar ba'i bar du 'bru dang rin po che'i phye ma sogs cung zad dang bcas /
ka ra dang sbrang rtsis sbyar nas /
dar dmar ser ci rigs pa'i na bzas klubs /
dbu rten gyi rgyab tu bstan te /
rin po che dang 'bru dang /
dar tshon dang dri bzang mang po'i dbus su bzhag /
mtshams dar dmar ser gang rung gis byas la zhabs bsdam par bya'o / /
tshul 'di yang @# / /
bu ston thams cad mkhyen pas mdzad pa'i 'khor lo bri tshul dang /
rje rgyal ba gnyis pa tsong kha pa chen po'i phyag bzhes gye re dka' bzhi pas bkod pa dang /
rgyal tshab thams cad mkhyen pa'i nang rten rgyal ba 'od dpag med kyi gser sku'i nang gzhug mkhas grub thams cad mkhyen pas phyag bzhes mdzad pa rje chos ldan rab 'byor gyis zin bris su btab pa dang /
byams pa gling gi mchod rten bzhengs dus| rje byams pa gling pa dang lo chen bsod nams rgya mtshos /
'gos lo la gnod sbyin 'khor lo'i skor la dri ba mdzad pa'i dri lan dang /
rgyal ba blo bzang don grub kyis mdzad pa'i gnod sbyin 'khor lo 'jug tshul gyi man ngag mdor bsdus rnams /
yi ge pa'i skyon dang /
dgongs pa len tshul so so'i rtog pas btags pa tsam ma gtogs shin tu mthun pa 'dug pa ltar /
dgag bsgrub sogs ma byas par /
lag tu blang ba'i tshul mdor bsdus bkod pa'o / /
! / /
de yang| mkhas grub thams cad mkhyen pas phyag bdar zin bris nyams med du sgra zin bkod na bri tshul dag ma dag mang ba la dogs pa chod cing /
rang gi lugs rnam par dag pa la nges shes 'thob par 'gyur bas 'di ltar /
yang dbus kyi yab kyi thugs kar sa bon dzaM /
de'i mtha' skor la /
oM dzam+b+ha la dza len+d+rA ya ri bo dge ldan gyi mkhan slob dge 'dun dang bcas pa'i bsod nams dang dpal 'byor thams cad puSh+TiM ku ru swAhA /
de'i yum gyi thugs kar sa bon baM /
de'i mtha' skor la /
oM ba su d+ha ri NI yai ri bo dge ldan sogs nas swAhA /
shar du yab kyi thugs kar maM /
de'i mthar /
oM ma Ni b+ha drA ya swAhA /
de'i yum gyi thugs kar caM /
de'i mthar /
oM tsan+d+ra kAn+t+yai swAhA /
lhor yab kyi thugs kar pUM /
de'i mthar /
oM pUr+Na b+ha drA ya swAhA /
de'i yum gyi thugs kar daM /
de'i mthar /
oM dat+tA yai swAhA| nub tu yab kyi thugs kar d+haM /
de'i mthar /
oM d+ha na dy ya swAhA /
de'i yum gyi thugs kar paM /
de'i mthar /
oM ba su da h+hA yai swAhA /
byang du yab kyi thugs kar baiM /
de'i mthar /
oM bai shra wa NA ya swAhA /
de'i yum gyi thugs kar AM /
de'i mthar /
oM A r+ya yai swAhA /
shar lhor yab kyi thugs kar keM /
de'i mthar /
oM ke li mA li ni swAhA /
de'i yum gyi thugs kar suM /
de'i mthar /
oM su b+ha drA yai swAhA /
lho nub tu yab kyi thugs kar piM /
de'i mthar /
oM pi tsi kuN+Dala ni swAhA /
de'i yum gyi thugs kar guM /
de'i mthar /
oM guphA yai swAhA /
nub byang du yab kyi thugs kar muM /
de'i mthar /
oM mu khen+d+rA ya swAhA /
de'i yum gyi thugs kar deM /
de'i mthar /
oM de bi yai swAhA /
byang shar du yab kyi thugs kar tsaM /
de'i mthar /
oM tsa ren+d+rA ya swAhA /
de'i yum gyi thugs kar swAM /
de'i mthar /
oM swa ra swa tyai swAhA /
yab yum gyi sa bon thad kar 'grig par bya /
de'i @# / /
mtha' skor la bskor ba'i sngags kyi oM dang swAhA 'grig par bya dgos so / /
zhes chos kyi rje thams cad mkhyen pa nyid kyis phyag bris mdzad snang ba'i yi ge'i steng nas dag par bris pa'o / /
gnod sbyin yab yum gyi gdan pad 'dab ser po bris pa'i mtha'i mu khyud la rten 'brel snying po'i mthar ri bo dge ldan zhes sogs dang /
caiM tri tsam ma ba su puSh+TiM ku ru swAhA /
zhes bris /
bda' dang rnams kyi steng du /
yab yum zhal sbyor byas pa'i yab rnams zhal nang du bstan pa dang /
dbus kyi yab zhal mdun du bstan nas bzhugs pa mdzad kyi na snang ngo / /
de rnams kyi phyi ru phyogs skyong bco lnga phyogs mtshams ji lta bar bkod nas /
steng 'og gnyis shar dang nub kyi phyi rol tu bkod nas /
thams cad kyang zhal phyir bstan nas bkod kyin snang ngo / /
zhes lag len gsal po 'di ltar 'byung ngo / /
des na rgyas par na /
lha'i thugs kar sngags 'khor dang bcas pa dang /
'bring du na padma lte ba dang bcas par sa bon dang sngags phreng bsgrigs su byas pa'am /
sa bon sngags kyis bskor ba ci rigs /
bsdu na padma lte ba dang bcas pa'i steng du mkhas grub thams cad mkhyen pa'i zin bris su 'byung ba ltar gnod sbyin yab yum rnams kyi sa bon tsam bri bar bya'o / /
nang gzhug thams cad la rab gnas mdor bsdus byas na shin tu legs so / /
nang gzhug 'bul ba po yang khyim pa yin na dge bsnyen gyi sdom ldan yan lag brgyad pa'i gso sbyong la gnas pa dang /
dge tshul slong gi sdom pa rnam dag dang ldan pa /
khrus byas shing gtsang sbra rnam dpyod dang ldan pas /
rtsing chos su ma song ba bag yod dran shes kyis kun nas bslangs pa'i lhag bsam rnam dag gis gzhug par bya'o / /
bde gshegs sku brnyan dman mchog ci rigs las / /
grub tsam nyid nas tshangs dbang bde 'byung sogs / /
lha bcas 'gro ba kun gyi dge legs kyi / /
'bras bu bzang po bskrun pa'i zhing nyid yin / /
de'i phyir rgyal ba'i sku gzugs padma'i tshal / /
nang gzhug byin rlabs sbrang rtsi'i bcud chags pa'i / /
ze'u 'bru rgyas byed legs bshad 'od stong gis / /
yongs bskor nam mkha'i nor bu deng 'dir shar / /
phyogs 'dir rmugs 'dzin tsi kra'i tshul / /
mi mthun bal pa dza 'dra las / /
mkhas mang bzhed pa'i snang ba dag /
cig car 'char ba'i me long yin / /
'dis mtshon dge tshogs gangs ri ltar dkar bas / /
thub bstan phyogs dus kun tu rgyas pa dang / /
mar gyur 'gro rnams srid mtsho las sgrol ba'i| |ded dpon thams cad mkhyen par bdag gyur cig /
ces gzungs gzhug gnod sbyin 'khor lo'i ltar bya ba'i tshul gsal byed nor bu'i me long zhes bya ba 'di ni /
snga dus nas dam pa mang pos /
gnod sbyin 'khor @# / /
lo bya tshul la lugs so so snang mun ltar 'gal ba mang du 'dug cing /
de la brten pa'i dag ma dag byung tshe dge skyon yang shin tu che ba 'phral du yong 'dug pas /
ji ltar bya ba'i tshul gsal ba zhig gyis cig ces gsung ba byung yang /
btang snyoms su lus /
phyis gzims khang gong sprul pa'i sku grangs pa rgyal mtshan dang /
de mo sprul pa'i sku ngag dbang dge legs rgyal mtshan gyi gsung gis nan gyis bskul zhing /
rje drung blo bzang dbang rgyal gnyis kyis kyang /
yang yang gsol ba btab pa la brten nas /
rigs par smra ba'i rgyal khams pa blo bzang chos kyi rgyal mtshan gyis /
dgag bsgrub kyi spros pa dor nas /
ji ltar bya ba'i lag len snying por dril te /
chos grwa chen po bkra shis lhun po'i gzims khang rgyal mtshan mthon po'i gzims chung yid dga' chos 'dzin du sbyar ba'i yi ge pa yang rje drung blo bzang dbang rgyal lo / / / /
mang+ga laM / / / /
@# / /
oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / /
