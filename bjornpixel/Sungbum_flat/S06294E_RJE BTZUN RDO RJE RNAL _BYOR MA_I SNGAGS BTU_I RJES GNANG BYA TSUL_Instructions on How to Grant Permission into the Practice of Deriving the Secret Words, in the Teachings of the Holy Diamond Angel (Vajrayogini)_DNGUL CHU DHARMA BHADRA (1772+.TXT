@# / /
rje btsun rdo rje rnal 'byor ma'i sngags btu'i rjes gnang bya tshul gnas gsum mkha' 'gro'i snying thig ces bya ba bzhugs / /
@## / /
na mo gu ru badzra yo gi ny+e /
dbang sngon rdul brtsegs lhun po la / /
thun mtshams sprin gyis 'khyud pa lha'i / /
he ru ka dpal yab yum dang / /
dbyer med bla ma'i zhabs btud de / /
dpa' mo mkha' 'gro ma lus pa'i / /
gsang ba'i rig sngags oM gsum ma / /
btus nas byin rlabs bya ba'i tshul / /
tshad ldan gzhung bzhin brjod par bya / /
'dir rje btsun rdo rje rnal 'byor ma'i gzungs sngags oM gsum ma btus nas byin rlabs bya tshul la gsum /
sngon 'gro /
dngos gzhi /
mjug chog go /
dang po la gnyis /
slob dpon gyis bya ba'i sngon 'gro dang /
slob ma la bya ba'i sngon 'gro'o / /
dang po ni /
mtshan nyid dang ldan pa'i slob dpon gyis gnas khang bdud rtsis byugs pa la me tog gi sil ma gcal du bkrams /
rdor dri la cang te'u /
las bum /
phyi nang gi mchod pa /
gtor ma /
tshogs rdzas /
bgegs sbyong gi chas /
'thor 'bru sogs 'og tu dgos @# / /
pa'i yo byad spyi dang /
khyad par ras sogs 'dri gzhi gtsang ma la /
phag mo gzhung drug gi nang tshan ri khrod dbang phyug gis mdzad pa'i zhal gnyis ma chung ba'i sgrub thabs las /
de nas gzhan yang bshad bya ba / /
gsang sngags btu ba'i cho ga mchog /
gru gsum dkyil 'khor nyams dga' ba / /
rdo rje rol pa las byung ba / /
chos kyi 'byung gnas zhes bshad cing / /
btsun mo'i b+ha ga zhes kyang ngo / /
A li kA li'i dbye bas der / /
sde tshan brgyad kyi rim pa ni / /
gzugs me mda' dang thub pa dang / /
bug pa drag po 'dod pa nyid / /
re mig rnams la rim bzhin du / /
man ngag gis ni dgod par bya / /
dang po a yig nas brtsams te / /
yi ge ha yi mthar thug par / /
g.yon skor gyi ni sbyor ba yis / /
bde mchog rgya mtshor gsungs bzhin bya / /
zhes gsungs pa ltar /
chos 'byung phyi dkar la nang dmar ba'i nang du re'u mig zhe dgu byas pa la /
k+Sha yig ma gtogs pa'i dbyang gsal gyi yi ge zhe dgu dpe ris ltar bkod pa'i btu gzhi'i dkyil 'khor stegs bu'i steng du bzhag pa'i mthar mchod pa g.yon skor du bsham /
rje btsun ma'i mngon rtogs bsgom /
gsang chu bsgrub /
gtor mgron spyan drangs pa la gtor ma dbul ba rnams bya'o / /
gnyis pa slob ma la bya ba'i sngon 'gro ni /
mtshan nyid dang ldan pa'i slob ma la khrus phyag maN+Dal bgegs sbyong chos bshad ci rigs kyi rjes su /
dpa' mo rnal 'byor ma kun gyi / /
rig sngags bla na med pa'i gsung / /
bklags pas don kun 'grub byed pa / /
dpa' bo chen pos bdag la stsol / /
ces gsol ba lan gsum 'debs su bcug la /
mthun mong dang mthun mong min pa'i sdom pa 'bog go /
gnyis pa dngos gzhi la gsum /
sngags btu gzhi las ji ltar btu ba /
sngags byin gyis brlabs nas mchod pa /
sngags kyi rjes gnang bya tshul lo / /
dang po ni /
slob dpon gyis gzhung tshig rnams dag par bklags pa'i brjod don dang mthun par /
las kyi rdo @# / /
rjes khrus long dri bzang gis phyugs pa la /
sin+d+hu ra /
gur kum /
'gi'u lbang /
bdud rtsi lnga rnams mtshal dang bsres pa'i snag tsha dang /
gser ram mi rus sogs kyi smyu gus /
chos 'byung gru gsum nyis brtsegs kyi mdun rgyab gnyis spangs pa'i grwa bzhir dga' 'khyil dang /
nang gi dbus su baM yig /
de'i mdun nas g.yon skor du oM gsum ma dbu phyir bstan 'phreng gcig la snyoms par 'dri'o / /
gzhung tshig ni /
tha steng a o sum 'gyur byas nas ni / /
thig Mar ? le nA ngas rnam d+ha par brgyan /
b+ha steng sa tsha steng ba yi ge nyid / /
Ta yi steng mas ? spyi bor brgyan / /
tsa sa'i A ba dbus nas blangs nas ni /
kra /
Da yi 'og a mas 'og tu brgyan / /
sha ra na steng sha log i steng d+ha ma ni / /
de bzhin yang ya dag sbyar ba'o / /
l-i thung 'og gi i yi ge la / /
nya yi 'og mas rnam ba par brgyan / /
pa ka steng ta log 'og mas brgyan / /
pha steng na tha log I'og mas bcing / /
ha Ta'i dbus ma gnas yi ge la / /
Na yi steng a na gnas pas brgyan / /
Sha yi ba 'og na gnas pa bzung / /
b+ha 'og stan du Na 'og bya / /
ha yi steng gnas yi ge nyid / /
ra yi steng ma Na nyis brtsegs la / /
Ta yi ra steng ma spyi bor sbyar / /
pha yi na steng na gnas pa la / /
THa yi i 'og na gnas pas brgyan / /
nya ya steng Na e steng gis brgyan pa / /
man ngag bzhin du shes par bya / /
tsa sa'i ba bar na gnas pa blang / /
b+ha 'og stan du Na ra 'og sbyar / /
de bzhin tsha yi steng ba ma blang / /
ta yi steng e na gnas pas brgyan / /
Na yi ra 'og mar tha steng o sbyar / /
pha yi tsa 'og na gnas pa blang / /
d+ha pa'i na dgus gnas yi ge la / /
THa yi I 'og mas rnam par brgyan / /
nya la'i ya dbus gnas yi ge la / /
Na yi e steng mas brgyan par bya / /
lba ma'i ha dbus gnas yi ge la / /
r-I ring U 'og ma gdags par bya / /
thig le nA de yang dag ldan / /
sum 'gyur du ni bya ba yin / /
na pha 'og ra yi ca 'og mas dbye / /
snga ma bzhin du sum 'gyur bya / /
sha yi sa 'og ma tha 'og bzhon / /
nya yi A 'og na gnas pa sbyar / /
lba ma'i ha bar na gnas pa gzung / /
dz+ha yi A mdun gyi dbyangs kyis brgyan / /
bla ma'i man ngag lam gyis ni / /
gsang sngags btu ba'ang shes par bya / /
zhes pa'o / /
gnyis pa sngags byin gyis brlabs nas mchod pa ni /
btus pa'i sngags 'khor de btu gzhi'i dkyil 'khor gyi steng @# / /
du many+dzi btsugs pa'i khar bzhag la /
khaN+Da ro hes bsangs /
swa b+ha lba sa sbyangs /
stong pa'i ngang las yaM las rlung dkyil /
zhes pa nas /
mkha' spyod chen po'i go 'phang thob par shog /
ces pa'i bar mdun bskyed ltar sgrub cing mchod /
de nas mtshams 'dir yig cha logs su gsal ba ltar tshogs 'khor sbyor dngos rjes gsum tshang bar bya'o / /
gsum pa sngags kyi rjes gnang bya tshul ni /
slob ma rnams khaN+Da ro hes bsangs /
swa b+hA lbas sbyangs /
stong pa'i ngang las slob ma rnams kyi go sar e e las chos 'byung dmar po gru gsum nyis brtsegs kyi nang du x /
nyi ma'i dkyil 'khor gyi steng du /
slob ma rnams rje btsun rdo rje rnal 'byor ma'i skur gyur pa ni /
zhes pa nas /
ye shes kyi me 'bar ba'i dbus na bzhugs pa'o / /
zhes pa'i bar gyis lhar bskyed la /
mdun bskyed kyi rje btsun ma dang /
slob dpon dang slob ma rje btsun mar gsal ba gsum ga'i thugs kar chos 'byung dmar po gru gsum nyis brtsegs kyi nang du zla ba'i dkyil 'khor gyi dbus su baM yig la oM gsum ma'i sngags 'phreng kha dog dmar pos g.yon skor du bskor bar bla slob gnyis kas gsal btab ste /
oM gsum ma'i rjes zlos lan gsum byed du bcug ste /
lan re re la mdun bskyed dang slob dpon gnyis ka'i thugs ka'i baM yig sngags 'phreng dang bcas pa las rang 'dra gnyis pa re chad pa zhal nas thon /
slob ma rnams kyi kha nas zhugs te /
snying ga'i baM yig sngags 'phreng dang bcas pa la thims pas gsang sngags rig sngags gzungs sngags thams cad kyi byin rlabs thob par bsam la sum bsres byas pa'i mthar /
slob ma rnams kyis rang rang gi snying ga'i baM yig sngags 'phreng dang bcas pa la dmigs la /
nyi ma re re bzhin gzungs sngags chag med du bzla'o /
snyam pas lan bdun nam /
nyer gcig gam /
brgya rtsa brgyad la sogs pa dam bca' dang mthun par bzla'o / /
de nas slob dpon gyis btu gzhi dang btus pa'i 'khor lo'i yi ge rnams la g.yon pa'i mtheb srin gyis byug cing /
slob ma rnams kyi spyi mgrin snying ga gsum du reg nas /
dbyangs gsal dang oM gsum ma brjod pas /
mdun bskyed kyi lha tshogs thams cad 'od du zhu nas dbyangs gsal dang oM gsum ma'i yig 'bru'i rnam par gnas gsum nas lus la zhugs pas rgyud byin gyis brlabs par bsam mo / /
de nas /
bcom ldan bdag la stsal lags kyis / /
@# / /
bcom ldan bdag la byin gyis rlobs / /
zhes lan gsum zlos la /
me tog bla ma la dbul /
bla mas de blangs te sngags kyi 'phreng bar byin gyis brlabs la /
slob ma rnams kyi spyi bor bzhag la /
bcom ldan 'di la stsal lags kyis / /
bcom ldan 'di la byin gyis rlobs / /
zhes pa dang /
rje btsun rdo rje rnal 'byor ma'i sku gsung thugs kyi byin rlabs thams cad 'jug par gyur cig /
ces brjod do / /
de nas nang mchod kyis btu gzhi dang btus pa'i yi ge rnams bkrus la /
bla ma rang gis kyang btung zhing lus la byug /
slob ma rnams kyi yang gnas gsum du byug cing /
khyor bar byin pa 'thungs shing lus la byug pas /
lus kyi cha shas rnams su de bzhin gshegs pa dang /
dpa' bo dang /
rnal 'byor ma'i tshogs rnams thim pas rgyud byin gyis brlabs par bsam mo / /
gsum pa mjug chog ni /
slob ma rnams kyi gnas rnams su zla ba'i dkyil 'khor gyi steng du lte bar oM dmar mo /
zhes sogs go cha dang /
oM sum b+ha ni sum b+ha huM hUM phaT /
? ces sogs tsham dams sngags kyi bsrung ba byas la /
gtang rag gi maN+Dal bul rjes /
dge ba 'di yis myur du bdag /
ces sogs smon lam dang /
phun tshogs dge legs kun gyi dpal mnga' ba /
zhes sogs shis brjod bya'o / /
smras pa /
'khor lo sngom pa'i rtsa bshad rgyud kyi don / /
sha ba ri dang stong nyid ting nge 'dzin / /
birba pa yi gzhung gis bkral ba gang / /
sbas don kun gsal nyi mas phye mthong nas / /
a 'dus ka 'phreng ldan pa'i mtsho 'jing las / /
oM gsum rgyan mdzes gsang sngags nor bu'i 'phreng / /
btus nas snod rung gdul bya'i mgul rgyan du / /
byin 'di khyo min skyes pas sbrums bzhin snga / /
'di ltar bskrun las byung ba'i rnam dkar dges / /
phyi nang mkha' la spyod pa'i dpal thob nas / /
sdug bsngal rgya mtsho'i klong byings ma rgan 'gro'i / /
skyabs mgon dpung gnyen mchog tu bdag gyur cig /
ces rje btsun rdo rje rnal 'byor ma'i sngags btu'i rjes gnang bya tshul gnas gsum mkha' 'gro'i snying thig ces bya ba 'di ni bde mchog gi rin chen bzhi'i sngags btu dang /
nA ro mkha' spyod ma'i lung gsum gyi rjes gnang gi rgyun legs par thob pa'i ben+da d+harma b+ha dras sa skyong gi lor dngul chu'i ri phug tu sbyar ba'o / / / /
@# / /
oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis dge 'phel chos grwa nas / /
chos sbyin 'dzad med dal 'gro'i rgyun 'di spel / /
sarba mang+ga laM / /
sde dge'i par rkos shes rab bzang pos par du bsgrubs pa dge'o / /
zhal gro /

