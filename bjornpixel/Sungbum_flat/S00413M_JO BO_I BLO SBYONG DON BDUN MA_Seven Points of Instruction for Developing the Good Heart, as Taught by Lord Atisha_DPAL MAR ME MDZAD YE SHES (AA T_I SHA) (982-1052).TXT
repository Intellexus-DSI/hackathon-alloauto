! jo bo'i blo sbyong don bdun ma lags so / /
na mo gu ru /
dus gsum sangs rgyas kun gyi lam gyi mchog /
byams dang snying rje stong pa zung 'jug pa /
bdag gzhan mnyam nyid bde sdug brje nus pa'i / /
thuD rje byang chub sems la phyag 'tshal lo / /
stong nyid bdag gzhan mnyam pa nyid / /
dgra gnyen med par mnyam nyid byang chub sems / /
gang la skyes na byang chub thob byed pa / /
'bri bsnan med par bla ma'i gsung bzhin bre / /
de la 'dir yid ches shing khungs btsun pa bla ma brgyud pa'i lo rgyus dang /
byin rlabs 'jug par bya ba'i phyir bla ma'i rnal 'byor bsgom pa dang /
sems can la byams pa bsgom pa dang /
'khrul 'khor gsum gyi sgo nas snying rje bsgom pa dang /
smon 'jug gi sems gnyis la ngo sprod pa dang /
'gal rkyen lam du bya ba dang /
dmigs pa can la phur tshugs su bsgom pa dang bdun las /
dang po ni jo bo la bla ma mang du yod kyang 'di'i brgyud pa ni /
rdo rje 'chang /
te lo pa /
nA ro pa /
Dom b+hi wa /
jo bo rje /
'jo dbang phyug rgyal mtshan /
po to ba /
rgya lcags ri pa /
lha ri rtsa brgyad pa /
dwaD po lha rje /
phag gru / /
rgya sgom ri /
sa zhig so /
rgya mkhar ri sa /
rin chen brag dmar ba /
zhang brag dkar ba /
bla ma dkon mchog byang chub dpal /
gzhon nu graD /
slob dpon zhang /
des shes rab bsod naMs /
des brtson 'grus la /
des slob dpon chos mchog la /
des slob dpon tshul khrims dpal /
des bud d+har t+na la /
das kI rti shi la la /
des chos rje rgyal ba bzang po la /
des chos rje bsod naMs rin chen la /
des gzhon nu rgyal mchog la /
des bdag la'o / /
gnyis pa byin gyis brlabs pa'i phyir bla ma'i rnal 'byor bsgom pa ni /
sems can thams cad kyi don du byang chub kyi sems bsgom snyam du sems bskyed pa'i ngang nas rang gi rtsa ba'i bla ma pad zla'i steng du bsgoms la /
de'i thugs ka nas 'od zer 'phros te /
chos 'brel yod tshad la 'phros tshur 'dus bla ma la thim /
de bzhin brgyud pa'i bla ma dang yi dam gyi lha tshogs dang /
sangs rgyas dang byang chub sems dpa' thams cad bsdus la bla ma la bstim /
de nas lus longs spyod dus gsum dge ba thams cad bla ma la phul la mos gus dung ba bya /
byams snying rje byang chub kyi sems khyad par can rgyud la skye bar byin gyis brlab tu gsol / /
zhes gsol ba drag tu gdab po| |bla ma'i rnal 'byor bsgoms pa tshar ba'i skabs cig /
de rnams la byams pa bsgoms pa gsum pa ni /
dang po rang gi rtsa ba'i pha ma mdun du bsams la| ma 'dis bdag dang phung po nying mtshams sbyor ba'i tshe 'gro ba mi'i sa la bzhag pas shin tu drin che ste /
de yang zla ba dgu ngo bcur lto na gnas pa'i tshe brtse ba'i bsam pas bskyangs te /
nga'i bu 'di gzhan su dang mi mnyam pa gcig byung na ci ma rung snyam du bu'i ched du mo 'debs /
phywa gog tshwa tshwa 'debs /
chu gtor btang /
klog 'don la sogs pa byed /
sbyor bas kyang bu la gnod pa'i spyod lam thams cad spong /
btsas nas kyang spu tshogs gcig dang gnyer ma sbar gang las med cing se gol gcig bzhag na 'chi ba las sbyong ste /
sha'i drod la rlan /
mi gtsang pa lag pas phyis /
kha'i zas snyod /
snabs lces phyis te cung zad cher song ste /
zas rang gis za shes pa dang /
pha ma'i ming nas 'bod shes pa dang /
'gro ga li tsam shes pa la dga' ba byas shing /
ma rang gi lus bas kyang gces par bzung /
bu'i ched du skyid sdug gtam gsum la ma bltas par bskyangs /
snyan pa'i ming nas bos /
byams pa'i mig gis bltas /
cher skyes nas gzhan la bre kha phul kha rtsam la ngo nag log log brtsegs nas bsags pa thams cad bu la phangs pa med par byin /
bu'i ched du skyid sdug gtam gsum rang gis blangs /
rang la nus pa yod na 'jig rten pa'i phun sum tshogs pa la 'khor los bsgyur ba'i lus la bkod kyang ches snyam pa mi skye /
'jig rten las 'das pa'i dbang du byas na sangs rgyas kyi bde ba la bkod kyang bu la ches snyam pa med par byas /
de ltar brtse ba'i sems kyis bskyangs /
byams pa'i mig gis bltas /
snyan pa'i tshig gis bos /
snying gi dum bu phyir lus pa lta bur bskyangs /
rang gis spyad du rung ba'i zas gos nor thams cad bu la phog cing rang bas gces par bzung /
zhag gcig med kyang blo mi bde bar byas /
phan sna tshogs nas btags /
gnod pa sna tshogs nas bsal ba'i drin can 'di bdag la 'di tsam drin chen snyam du mig nas mchi ma phyung ba'am /
lus kyi ba spu ldang ba tsam du bsam /
ma 'di la bdag gis ji ltar byas nas phan btags snyam du bsams la 'di ltar byas na bde ba dang ldan par gyur snyam du bsam /
de de bzhin du mched grogs bza' tshang la bsam /
de nas yul mi khyim mtshes la bsam /
de bzhin du mig gis mthong ba'i sems can la bsam /
de nas nam mkha' khyab tshad kyis sems can 'gro ba rigs drug thams cad la bsgom /
byams pa'i shugs chung na rigs drug re re la ma skyes kyi bar du bsgom du gzhug /
bdag 'khor ba thog ma med pa nas da lta'i bar du 'khyams pas sems can gyi ma byas pa yang grangs med la /
mdo myang 'das las /
ma yi thugs mtha' rgya shug tshig gu tsam / /
ril bur bgrang kyang sa yis mi lang 'gyur / /
zhes gsungs so / /
ma min pa la yin par bsgom pa min pas /
sems can thams cad la rtsa ba'i ma bzhin du ma skyes bar du bsgom /
bzhi pa ni /
lus ngag yid gsum gyis 'khrul 'khor bcas te snying rje bsgom /
de yang yid kyi 'khrul 'khor ni rigs drug re re la ma skyes bar du bsgom ste /
tsha dmyal brgyad ni /
yang sos / /
thig nag /
bsdus 'joms /
ngu 'bod /
ngu 'bod chen po /
tsha ba /
rab tu tsha ba /
mnar med do / /
de rnams ni dang po rnams la mtshon cha'i tsha ba /
phyi ma dag la ni lcags bsregs kyi khang pa me 'bar ba sum rims su bcug nas yun dpag tu med par mes bsregs pa la sogs pa'i sdug bsngal dpag tu med pa yod cing /
grang dmyal brgyad ni /
chu bur can /
chu bur rdol ba can /
a chu zer ba /
so tham pa /
kyi hud zer ba /
ut+pal ltar gas pa /
padma ltar gas pa /
padma chen po ltar gas pa ste /
grang ba'i dmyal ba la sdug bsngal dpag tu med pa yod pas /
de rnams kyi tshe tshad dang /
lus tshad rnams mngon pa dang mdo dran pa nyer bzhag la sogs pa nas bshad pa bzhin bsam la rang gi rtsa ba'i ma bzhin du ma 'dis sdug bsngal bzod klags med pa myong na snying rje snyam du bsam /
ma 'di rnams las ngan bsags pas sdug bsngal 'di lta bu dpag med myong ba snying re rje /
sdug bsngal las ji ltar byas na grol bar 'gyur snyam du bsam zhing /
mchi ma nyil nyil la bsgom /
lus kyi 'khrul 'khor ni thal mo gnyis 'gram pa la sbyar /
gru mo gnyis brla la btsugs /
lus tsog bur mgo bo bkug ngo 'dzum bsdus la ngag tu nga'i a ma a ma zhes 'don pa ngag gi 'khrul 'khor ro / /
de bzhin du yi dwags la yang phyi'i sgrib pa can lo mang po'i bar du zas skom mig gis kyang mi mthong /
mthong yang rnag khrag dang gre phub me mdag la sogs par song nas bzar mi btub pa'o / /
nang gi sgrib pa can ni lto ba lung pa'i ltos tsam /
kha khab mig tsam /
mgrin pa 'jag sbug tsam /
rkang lag 'jag ma tsam du gyur pas zas khar mi shong /
shongs kyang mgrin pa nas mi thar lto khengs na rkang lag gis mi theg pa la sogs pa'i sdug bsngal dpag tu med pa yod /
zas skom nyid sgrib par gyur pa ni /
bza' btung zos pas gre phub me ma mur dang lcags kyi tho lum 'bar ba dang /
thal bar song nas sdug bsngal ba la dmigs pa sngar bzhin snying rje bsgom /
dud 'gro byings na gnas pa rnams la sdug bsngal bsam gyis mi khyab pa yod par gsungs la rang gi mthong ba rnams la yang ma shi bar khog par lag pa 'jug pa /
bya ye dang gcan gzan gcig gis gcig ma shi bar za ba dang /
ston ka'i phyugs lug gsod pa dang /
hor la sogs pas dud 'gro gsod pa dang /
mi theg bzhin du 'khur dgos pa dang /
mi 'brud bzhin du rmos rmo dgos pa dang /
gzhan yang glen zhing gti mug pa la sogs pa'i sdug bsngal dpag tu med pa yod pas /
de rnams la dmigs la snying rje sngar bzhin du sgom mo / /
mi la yang skye rga na 'chi'i sdug bsngal dang /
med pa tsal gyis mi rnyed /
yod pa bsrungs kyis mi thub /
byams pa dang bral ba'i duH kha /
sdang ba dang phrad pa'i sdug bsngal skyid pa tshig ngan drag 'dul la sogs pa med thabs med pa'i bu dang /
khyo dang /
chung ma dang /
grogs dang /
dpon shi ba la sogs pa'i sdug bsngal dpag tu med pa dang /
gzhan yang tshe 'dir sdig pa sha dag spyod pa bzang sems skad cig kyang mi rgyu ba shi ma thag ngan song min pa 'gro sa med pa 'di rnams snying re rje snyam du sngar bzhin bsgom /
lha ma yin rnams la 'thab rtsod dang gsod shi'i sdug bsngal dpag tu med pa yod snyam du bsam /
lha la yang 'chi ltas kyi sdug bsngal dpag tu med pa dang /
grogs rnams kyi pha rol bor ba'i sdug bsngal dang /
lha 'ga' zhig la tam bu ra re tsam las longs spyod gzhan med pa la sogs pa'i sdug bsngal dpag tu med pa yod pas /
de rnams la dmigs bsal sngar bzhin snying rje bsgom mo / /
de rnams kyi tshe tshad lus tshad rnams mngon pa nas bshad pa ltar shes par bya'o / /
mdor na sems can 'di rnams ma drin can yin pas ma 'di rnams sdug bsngal 'di 'dra ba la spyod pa snying re rja bsam zhing /
bdag gi ma 'di rnams kyi shes rab kyi mig long /
thabs kyi rkang pa chag /
bla ma'i long khrid pa dang bral /
grogs bzang po chos la sbyor ba'i 'khor dang bral ba 'di rnams sdug bsngal dang bral bar gyur cig snyam du mchi ma nyil nyil bsgom mo / /
lnga pa la gnyis las /
dang po smon pa ni /
rang gi lus la na tsha byung ngam mi bde ba ci byung yang de'i dus su bdag gi mi bde ba 'di'i steng du sems can thams cad kyi sdug bsngal thams cad smin par gyur cig /
sems can thams cad kyi sdug bsngal bdag la smin nas sems can rnams la sdug bsngal gyi sgra tsam yang mi grag par gyur cig /
snyam du bsam /
yang rang gi lus ngag yid gsum la bde ba dang /
skyid pa dang /
dge sbyor 'phel ba dang /
blo dge phyogs su bskul du btub pa dang /
chos sgrub pa'i mthun rkyen tshang ba rnams sangs rgyas kyi bde ba dang dge ba tsam du bsam la /
bdag gi 'di sems can thams cad la smin par gyur cig /
sems can thams cad bde ba dang dge ba rgyas par gyur cig snyam du bsam /
gnyis pa 'jug pa ni /
ma rgan sems can rnams la gang gnod na sdug bsngal dang kun 'byung gi gnod pas /
de rnams kyi lus kyi na tsha dang /
sems kyi sdug bsngal dang /
nyon mongs pa dang /
sdig pa dang /
sgrib pa thams cad gyis bzhar ba ltar blos 'ubs kyis bsdus la sna bug g.yon pa nas rlung tshur 'ong ba dang sdongs la rang gi snying gi dkyil du zhuT /
mchog tu na tsha dang sdug bsngal gang byung yang de bzhin du snying gi dkyil du bzhuT so / /
thams cad rnams la gcig kyang ma lus par bsam mo / /
sems can rnams la gang gi phan na gnas skabs su chos kyi mthun rkyen dang /
mthar thug sangs rgyas kyi bde bas phan pas bdag gi lus ngag yid gsum la bde ba dang dge ba ci yod pa thams cad gnas skabs su mthun rkyen dang mthar thug sangs rgyas kyi bde ba dpag tu med par bsam /
de rnams rang la gcig kyang ma lus par sna bug g.yas nas rlung phar 'gro ba dang sdongs nas sems can rnams la smin par bsam mo / /
sems can rnams gnas skabs dang mthar thug gi bde ba rgyas par bsam /
stong pa dang snying rje rgyud la skyes nas bsam ngan gdug sems thams cad zhi bar bsam gsung ngo /
drug pa mdor na rang la na tsha dang sdug bsngal blo dang mi mthun pa'i rkyen nyes pa'i kha yogs dang /
kha smras dang /
bdag la 'char ka gtong ba dang /
dgras gtibs pa dang /
gnod kyi bar chad gtong ba dang /
cha rkyen ma 'dzoms pa dang /
sems rgyud la nyon mongs pa drag po skyes pa dang /
bla dge phyogs su bkol du mi btub pa dang bla ma dang dkon mchog la dad gus g.yel du song ba dang /
sgrub pa dang dge sbyor byed snying ma 'dod pa dang /
blo sna mang pos sems tshol khros khyer ba /
snying ma dga' ba /
nga rgyal dang /
rlom sems skyes pa| dam tshig nyams chag la sogs pa chos dang mi mthun pa thams cad bdud kyi bar chad yin pas bdud du shes par byas la rigs pa la ngar bskyed pa 'di ka'i dus su dgos pa yin snyam du bsams la /
nam mkha' dang mnyam pa'i sems can thams cad la byams snying rje byang chub kyi sems dung dung pa mchi ma 'chor bar bya ba bsgom /
dgra bgegs gnod par byed pa la lhag par bsgom /
de nas sa la gnas pa'i byang chub sems dpa' nas mnar med pa'i sems can dmyal ba yan chad kyis bar du gcod pa mi mthun pa'i phyogs thams cad rang la gang byung ba de'i steng du shugs bskyed la blangs la da nas blangs pa'i yul dang sdug bsngal dang blangs rgyu'i dngos po thams cad kyang rang sems 'khrul pa'i rang snang du thag bcad la sems skye 'gag gnas gsum dang bral ba'i ngang la glod la bzhag go /
de skyar zhing yang yang bsgom pas bdud kyi bar chad dang sdug bsngal thams cad dge sbyor gyi bogs 'don du 'gro bar bar chad thams cad blang dkon mchog gi byin rlabs su shes shing blo nges pa'i shes pa gting nas skye gsung ngo / /
de ltar byung na ltas ngan g.yang du len / /
bdud chos nyid du go /
rkyen ngan grogs su shar nas snang ba gang shar thams cad lam du 'gro ba cig 'ong gsung ngo / /
de ltar byung yang rlom sems mi bya /
byas na bdud yin /
yang rang gi dge ba dang /
lus sems kyi dge ba thams cad snga ma ltar shes par bya'o / /
de ltar snang ba thams cad rang sems su thag bcad la dus rtag tu dran pas zin par bya'o / /
bdun pa dmigs bsal can la phur tshugs su bsgom pa ni /
rang la gnod pa'i gdon bgegs sam /
sdang ba'i dgra la sogs pa bsgom ste /
de yang rang la sngar nas kha zug pa'i gdon nam /
blo bur du gnod pa'i gdon gang yang rung ste /
gdon de rmi lam la sogs par kho'i gzugs dang /
cho 'phrul gang ston brtaT la de ngos bzung ngo| |dgra 'am gdon de rang gi mdun du bkug la gsal bar bsgom la /
gzhan yang sems can la gnod cing 'tshe ba'i 'byung po'i rigs thams cad kyang bsam rigs drug gi sems can thams cad kyang bsam la /
gnod byed kyi gtso byas pa'i sems can rnams bdag gi ma drin can yin /
'di rnams bde ba dang ldan par bya /
sdug bsngal dang bral bar bya /
'di rnams kyi don du sangs rgyas thob par bya snyam tu sems bskyed par bya'o / /
de'i ched du byang chub kyi sems bsgom snyam du bsams la /
'di bdag gi ma drin can yin /
'di tshe sngam mang por pha ma yang yang byas pas lan chags 'ong ba yin /
ma drin can 'dis las ngan pa bsags pas lus 'di 'dra ba blangs /
lus 'di 'dra ba la brten nas nga med pa la ngar bzung /
bdag med pa la bdag tu bzung /
da lta sems can la gnod cing 'tshe ba sha stag byas pas 'khor ba dang ngan song gi sdug bsngal chen po las thar dus med pa snying re rje snyam du bsam /
rang gi rtsa ba'i ma lta bur bsam zhing nga'i a ma zhes ngag tu yang brjod cing snying rje drag po mig nas mchi ma nyil nyil pa'am lus kyi ba spu lngang ba tsam bsgom la /
khos gtso byas pa'i sems can rnams lus kyi na tsha ba sdug bsngal thams cad rang gi sems kyi mi bde ba gang yod pa de'i steng du 'ubs kyis bsdus la rang gi de dang gnyis med du bsdus la kho la gcig kyang ma lus par bsam mo / /
rang gi lus ngag yid gsum gyi bde ba dang dge ba thams cad kho la btang bas /
kho'i bsam ngan dang gdug sams thams cad zhi nas byang chub kya sems rgyud la skyes par bsam /
de yang yang bya'o / /
yang nad gdon thams cad bka' drin du bsgom /
dge sbyor gyi bskul ma byas pas drin che bas dus 'di nas sangs rgyas ma thob kyi bar du mi 'bral bar bya snyam du bsam gzhan yang lus sems kyi steng du sdug bsngal ma 'tshams pa byung ba'i tshe yid ma shi bar byas /
rig pa ngar bskyed la 'di ka'i dus su dgos pa yin snyam pa byas la /
gnod byed kyis gtso byas pa'i sems can thams cad kyi sdug bsngal dngos rgyu dang bcas pa rnams bsam /
rang gi rtsa ba'i ma lta bur drin che ba 'di rnams sdug bsngal 'di 'dra la spyad pa'i snying re rjen bdag la ni da lta sdug bsngal las grol bar byed pa'i nus pa med na ma 'di rnams ji ltar byas na sdug bsngal las grol bar 'gyur snyam du sems kyi 'khrul 'khor sems can thams cad kyi sdug bsngal bsam /
lus kyi 'khrul 'khor na /
lus tsog pur 'dug la lag pa g.yas pa'i thal mos 'gram pa sbyor /
gru mo brla'i steng du bzhag /
bzhin gyi mdog smin mtshams su bsdus la mchi ma 'don pa'i tshul du bya'o / /
ngag gi 'khrul 'khor ni nga'i a ma zhes brgya dang stong la sogs pa bgrang ngo / /
de ltar byams pa bsgom pas snying rje dbang med du skye ba 'byung ngo / /
ngu snying 'dod pa dang /
snying grang ba dang /
sdug bsngal can mthong ba dang /
thos pa dang dran pa tsam gyi snying rje rang dbang du skye ba 'byung ngo / /
de ltar byung ba dang sems can gyi sdug bsngal thams cad skra gris bzhar ba bzhin du sna bug g.yas g.yon nas rlung nang du 'ong ba dang nga sdos nas rang gi snying du zhugs sems can la sdug bsngal gcig kyang ma lus par bsam /
nyon mongs pa la sogs pa gang skyes kyang de ltar yang yang bya'o / /
yang dag pa'i don la 'di yin 'di min med pa'i lta ba'i steng du bzhag go /
rang gi bde ba dge ba thams cad ltos pa med par sems can thams cad la phar btang bas sems can thams cad kyi gnod sems gdug rtsub thams cad zhi bar bsam mo / /
de ltar byas pas nad gdon thams cad grogs su 'char ro / /
phan yon bsam gyis mi khyab bo / /
gnas skabs su nad gdon thams cad rang grol du 'gro ba'i shes byed mang du yod de 'dir ma bris so / /
bya ba gang byed kyang 'dis zin na sangs rgyas kyi lam du 'gro gsungs /
'di dang mi ldan na gsang sngags zab mo'i bzlas pa byas kyang mu stegs kyi drag sngags bzlas pa dang khyad med du 'gra gsung ngo / /
gzhan yang theg pa chen po'i mdo dang bstan bcos rnams su legs par blta ba'o / / / /
