! / /
swa sti /
skye dgu rnams kyi phan bde'i gter gcig pur gyur pa /
bstan pa rin po che 'bad pa du mas phyogs 'dir gsal bar mdzad nas /
bod kyi mnga' ris chos ldan du skyong ba'i sa skyong chen po rnams kyi gdung rabs su 'khrungs shing /
ya rabs dam pa'i yon tan gyis brgyan pa /
dpal lha btsan po sku khams bzang po'i thad nas gsung yig tshig don bzang po dar kha dkar po'i skyes dang bcas pa bskur ba /
dge bshes shes rab dbang phyug gis bdag gis gam du 'phrod pas spro ba 'phel bar gyur /
bdag kyang rgyal ba'i bstan pa skyong ba la cher rngo mi thogs na'ang bsam pa bzang po ma dor tsam /
gang gi nor gyis lha dbang 'byor pa yang / /
zil gnon 'phags pa'i nor mchog dad pa dang / /
rnam dpyod shes rab nor gyi dpal yon can / /
lha rigs dam pa'i brgyud 'dzin shAkya shrI / /
srid zhi'i phun tshogs gang las legs grub pa'i / /
dri med rnam dpyod yar ngo'i zla bzhin du / /
'phel byed smon lam 'debs pa spro ba legs / /
gang phyir shes rab lam gyi srog yin phyir / /
'on kyang shes rab 'phel ba'i zla med rgyu / /
dam pa'i mgon las ngam chos yang yang du / /
gsan zhing de don ring du sems pa yin / /
de phyir de mdzod nyid kyis legs spyad kyang / /
bden gnyis 'byed la gzhan dring mi 'jog pa'i / /
rgyal ba dgyes pa'i shes rab thob bya'i phyir / /
nyin re bzhin yang lan gsum bsngo ba'i tshe / /
byang chub sems mchog gnyis kyis legs bzung nas / /
'khor bcas rgyal ba'i tshogs la dbang gsol te / /
shugs drag 'dun pas yang dang yang gsol na / /
bzhed don bde blag nyid du 'grub pas na / /
lha khyod tshul der rtag tu dgyes pa bskyed / /
bdag gi legs spyad dus gsum dang / /
'drel ba ji snyed mchis pa yis / /
rgyal ba'i mkhyen rab thob par shog /
der ma son pa kun tu yang / /
rab 'byams gsung rab don rnams ni / /
ji bzhin 'byed la mnga' 'byor ba'i / /
rlabs chen shes rab thob par shog /
ji lta ji snyed don rnams kyi / /
phra pa'i gnas rnams 'byed pa la / /
ku sha'i rtse mo dang 'dra'i blo / /
gsal ba'i shes rab thob par shog /
ma rtogs pa dang log rtog dang / /
the tshom dri mas yid bskyod tshe / /
de ma thag tu 'gog nus pa'i / /
myur ba'i shes rab thob par shog /
zab dang rgya che'i gnas rnams kyi / /
don bzang re re'i cha la yang / /
gtugs pa med par 'jug pa yi / /
zab pa'i shes rab thob par shog /
mdor na 'chal ba'i shes rab kyi / /
skyon dang bral ba'i rnam dpyod kyis / /
rang gzhan don gnyis sgrub pa la / /
bdag ni 'jam pa'i dbyangs bzhin shog /
ces bde chen steng nas nyer lnga la phul ba'i skyes kyi mtshon par phyag phyis shig 'bul / /
zhes pa 'di ni yar klungs jo bo la gdams pa'o / /
