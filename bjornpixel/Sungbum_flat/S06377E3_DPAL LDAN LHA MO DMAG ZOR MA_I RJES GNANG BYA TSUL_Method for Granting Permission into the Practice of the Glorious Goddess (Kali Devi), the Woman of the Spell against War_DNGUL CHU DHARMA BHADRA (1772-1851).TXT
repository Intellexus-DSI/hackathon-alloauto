! / /
na mo gu ru kA li de w+yai /
dpal ldan lha mo dmag zor ma'i rjes gnang bya tshul ni /
yid mthun gyi gnas su stegs kyi khar chos 'byung mthing nag rtse mo mdun du bstan pa'i steng du 'bru nag gi tshom bu bkod /
de'i steng du rten gtor @# / /
dmar po zur gsum rgyan ldan la ts+ka li btsugs pa dar nag gi gur phub /
de'i mdun du 'bul gtor /
g.yas su sman phud /
g.yon du rak+ta /
mthar phyi mchod /
rang gi mdun du cang te'u rdor dril /
nang mchod /
las bum /
'thor 'bru sogs dgos pa'i yo byad rnams char du dngar /
dpal rdo rje 'jigs byed kyi bdag bskyed rgyas bsdus gang rigs bsgom /
hrIH Sh+DIH sa bsang chu bsgrub /
mchod gtor rnams yid dam lhar byin gyis brlab /
b+h+yoH bdun ma lan gsum bzlas rjes rten hrIH Sh+DIH sa bsangs /
swa b+hA was sbyangs /
stong pa'i ngang las rang gi mdun du khrag zhag 'khrug pa'i rgya mtsho chen po'i dbus su /
zhes pa nas /
'khor dang bcas pa skad cig gis spyan drangs /
zhes pa'i bar gzhung ltar la /
de nas /
b+h+yoH rab 'byams rgyal ba kun gyi 'phrin las la /
zhes sogs sh+lo ka gcig gi mthar /
e a ra li hrI hrI dzaH dzaH nag mo gdug can dregs pa can /
+ bdag ni brda yi phyag bgyid do / /
rang gi thugs ka'i hUM las 'od zer 'phros pas dbang gi lha rnams spyan drangs + /
rdo rje 'jigs byed yum dang bcas pas dbu brgyan par gyur /
phra mo sbom po las byung ba'i + oM kA la de wI sa pa ri war sarba be g+hAn sha trun mra ra ya i dam ba li ta kha kha khA hi khA hi /
gsum /
b+h+yoH sha chen tshogs ni ri ltar spungs + /
bshad sgrub longs spyod 'phel bar mdzod / /
ces brjod /
de nas /
rang yi dam du gsal ba'i thugs ka'i hUM las 'od zer 'phros /
lha mo'i thugs ka'i b+h+yoH la phog pas thugs rgyud rang dbang med par bskul bas ci 'dod pa'i las rab 'byams thams cad bsgrub par gyur /
b+h+yoH bdun ma nyer gcig sogs bzla /
yig brgyas brtan par bya /
oM kA li de wI sa pa ri wA ra ar+g+haM nas shap+ta pra tI ts+tsha hUM swA hA'i bar gyis phyi mchod dang /
oM kA li de wi sa pa ri wA ra oM aH hUM gis nang mchod phul /
b+h+yoH dpal gyi gzugs la 'dod khams gtso mo khyod /
rnal 'byor bcol ba'i 'phrin las sgrub par mdzod / /
ces brjod par bya'o / /
de nas mtshan ldan gyi slob ma rnams khrus byas /
phyag dang maN+Dal phul te 'khod pa la /
kun slong bcos pa sogs spyi'i chos bshad dang /
lo rgyus bshad pa sogs bye brag gi chos bshad rnams yid 'khul ba sngon du 'gro bas /
bla ma rdo rje 'jigs byed chen por mos nas rjes gnang gi don du /
gshin rje gshed po rdo rje 'dzin / /
dpa' bo chen po dgongs su gsol / /
shAkya seng ge'i bstan pa la / /
byang chub mchog tu sems bskyed de / /
gtso bo ston pa'i bka' srung dang / /
de yi bstan pa bsrung ba'i phyir / /
ma mo drag mo la sogs pa / /
mthu dang dngos grub myur ba'i rgyu / /
dam @# / /
tshig can de bdag la stsol / /
zhes lan gsum gsol ba 'debs su bcug /
de nas gnas khang 'di nyid byang shar mu le ding gi rgya mtsho dang /
gtor rten 'di nyid dpal ldan dmag zor rgyal mo 'khor dang bcas pa dngos su mos nas /
sems can thams cad kyi don du sangs rgyas kyi go 'phang thob par bya /
de'i phyir du byang chub sems dpa'i sdom pa bzung la /
rgyal sras kyi spyod pa rnams pa tshul bzhin du bslab snyam pas /
dkon mchog gsum la bdag skyabs mchi / /
zhes sogs gsum gyis byang sdom 'bog /
de nas /
slob ma rnams hrIH Sh+DIH sa bsangs /
swa b+hA was sbyangs /
stong pa'i ngang las slob ma rnams kyi go sar khrag zhag 'khrug pa'i rgya mtsho chen po'i dbus su + /
gdug pa'i sbrul las byas pa /
de'i steng du slob ma rnams kyi sems nyid b+h+yoH las dpal ldan dmag zor gyi rgyal mo re ma te + /
thugs kar hUM gis mtshan par gyur /
ces dpal ldan lha mo 'khor bcas su bskyed /
de nas sku'i rjes gnang gi don du /
dus gsum sangs rgyas thams cad kyi / /
sku yi rdo rje slob dpon gyis / /
bdag la 'dod khams dbang phyug ma'i / /
sku yi rjes gnang stsal du gsol / /
zhes lan gsum gsol ba btab pas /
bla ma dang mdun bskyed kyi thugs ka'i hUM las 'od zer 'phros pas byang shar mu le ding gi rgya mtsho chen po nas /
dpal ldan dmag zor gyi rgyal mo 'khor dang bcas pa bya rog gi skad sgrog bzhin par skad cig gis spyan drangs te /
slob ma rnams kyi lus la char chen po babs pa bzhin du sib sib thim pas dpal ldan lha mo'i sku dang khyed rang rnam pa'i lus dbyer med du gyur pa'i mos pa gyis /
DA dril dang bcas /
b+h+yoH rab 'byams rgyal ba kun gyi 'phrin las la /
zhes sogs kyi mthar /
e a ra li hriM hriM dzaH dzaH dzaH hUM baM hoH zhes brjod /
des dpal ldan lha mo'i sku'i byin rlabs lus la zhugs /
lus kyi sgo nas bsags pa'i sdig sgrib thams cad byang zhing dag /
bum pa'i dbang thob ste lus lhar bsgom pa la dbang bar byas so / /
de'i mtha' rten lha gtod pa ni /
mdun bskyed kyi lha mo'i phyag slob ma rnams kyi lag tu gtad par mos la /
slob ma'i lag pa g.yas su be con dang g.yon du thod khrag dngos sam dmigs pas gtad la /
dpal ldan lha mo khyod ni ma yin la /
rdo rje slob ma 'di nyid bu yin pas / /
ma bu gnyis 'bral ba med par gyis shig /
ces dang /
dril gsil dang bcas /
dus 'di nas ni bzung nas su / /
byang chub snying por mchis kyi bar / /
lhag pa'i lha ni mdzad du gsol / /
rkyen ngan bar chad thams cad sol / /
mchog dang mthun mong dngos grub kun / /
da lta nyid @# / /
du stsal du gsol / /
zhes bka' bsgos la me tog gtor ro / /
de nas slob ma rnams dpal ldan lha mor gsal ba'i snying gar nyi gdan la b+h+yoH yig mthing nag gi mthar mdun nas g.yas bskor du srog sngags b+h+yoH bdun ma'i sngags 'phreng mthing nag me 'od 'phro ba zhig gsal thob la /
gsung gi rjes gnang gi don du /
dus gsum + /
gsung gi + /
bdag la+ /
gsung gi+ /
zhes lan gsum gsol ba gtab pas /
bla ma dang mdun bskyed kyi thugs ka'i hUM las 'od zer 'phros pas /
phyogs bcu'i rgyal ba sras bcas spyi dang khyad par dpal ldan lha mo'i gsung gi byin rlabs thams cad b+h+yoH bdun ma'i sngags 'phreng me 'od 'phro ba'i rnam par skad cig gis spyan drangs te slob ma rnams kyi snying ga'i sngags 'phreng la rdo tshan la kha ba babs pa bzhin du sib sib thims pas /
dpal ldan lha mo'i gsung dang khyed rang rnam pa'i ngag dbyer med du gyur pa'i mos pa gyis /
DA dril dang bcas /
b+h+yoH bdun ma'i mthar /
A be sha ya a a /
zhes brjod /
des dpal ldan lha mo'i gsung gi byin rlabs ngag la zhugs /
ngag gi sgo nas bsags pa'i sdig sgrib thams cad byang zhing dag /
gsang ba'i dbang thob ste ngag sngags bzla ba la dbang bar byas so / /
de'i mtha' rten bzlas lung ni /
bla ma dang mdun bskyed kyi thugs ka nas sngags 'phreng byung ba zhal nas thon /
slob ma rnams kyi kha nas zhugs te snying ga'i sngags 'phreng la thims pas las rab 'byams 'grub par byin gyis brlabs par bsams la /
srog sngags b+h+yoH bdun ma lan gsum gyi rjes zlos bya /
dril gsil dang bcas /
bcom ldan 'di la stsal lags kyis / /
bcom ldan 'di la 'go bar mdzod / /
sngags kyi dngos grub sbyin pa dang / /
brtul zhugs brtan par mdzad du gsol / /
zhes brjod la me rtog gtor ro / /
de nas thugs kyi rjes gnang gi don du /
dus gsum + /
thugs kyi+ /
bdag la+ /
thugs kyi+ /
zhes lan gsum gsol ba btab pas /
bla ma dang mdun bskyed kyi thugs ka'i hUM las 'od zer 'phros pas /
phyogs bcu'i rgyal ba sras bcas spyi dang khyad par dpal ldan lha mo'i thugs kyi byin rlabs thams cad b+h+yoH yig mthing nag me 'od 'phro ba'i rnam par skad cig gis spyan drangs te /
slob ma rnams kyi snying ga'i b+h+yoH yig la rdo tshan la kha ba babs pa bzhin du sib sib thims pas /
dpal ldan lha mo'i thugs dang khyed rang rnam pa'i yid dbyer med du gyur pa'i mos pa gyis /
DA dril dang bcas b+h+yoH bdun ma'i mthar A be sha ya a a /
zhes brjod /
des dpal ldan @# / /
lha mo'i thugs kyi byin rlabs yid la zhugs /
yid kyi sgo nas bsags pa'i sdig sgrib thams cad byang zhing dag /
shes rab ye shes kyi dbang thob ste yid ting nge 'dzin bsgom pa la dbang bar byas so / /
de'i mtha' rten dbang lha bstim pa ni /
rten gtor lha mo 'khor bcas su gsal ba slob ma rnams kyi spyi bor bzhag ste /
dril gsil dang bcas /
rgyal ba khyab bdag rdo rje 'chang chen pos byin gyis rlobs shig /
A tsar+ya dmar pos+ /
lce 'byung gnas bzang pos+ /
gnubs rgyal ba ye shes+ /
zhang pradz+nyA gu rus+ /
sras saM g+ha b+ha dras+ /
sras 'od po ches+ /
sras rdo rje rtse mos+ /
zhang ding ri ba nyi ma 'od kyis+ /
bstan bzang ba rin chen rnam rgyal gyis+ /
bsam gling pa rin po che sangs rgyas 'byung bas+ /
'jam dbyangs 'khon ston thugs rje rin chen gyis+ / /
byang sems rin chen mgon gyis+ /
bla ma nyi ma bshes gnyen gyis+ / /
rtog ge ba nam mkha' rdo rjes+ /
'jam dbyangs dkar po dpal ldan rdo rjes+ /
rin po che chos bzang pas+ /
thams cad mkhyen pa dge 'dun grub pas+ /
yab rje kun dga' rgyal mtshan gyis+ /
thams cad mkhyen pa dge 'dun rgya mtshos+ /
rje yon tan mchog gis+ /
thams cad mkhyen pa bsod nams rgya mtshos+ /
mkhas grub sangs rgyas ye shes kyis+ /
paN chen blo bzang chos kyi rgyal mtshan gyis+ /
thams cad mkhyen pa ngag dbang blo bzang rgya mtshos+ /
paN chen blo bzang ye shes kyis+ /
grub pa'i dbang phyug blo bzang bzod pas+ /
paN chen blo bzang dpal ldan ye shes kyis+ /
seng chen blo bzang dpal 'byor gyis+ /
drin can rtsa ba'i bla ma rje btsun dam pa blo bzang bskal bzang chos rgyal dpal bzang pos+ /
'dod khams dbang phyug dmag zor rgyal mo'i lha tshogs 'khor dang bcas pas byin gyis rlobs shig /
srog sngags b+h+yoH bdun ma bzlas rjes /
dzaH hUM baM hoH zhes brjod /
de'i tshe lha mo 'khor bcas slob ma rnams kyi spyi bor byon pa'i sku'i cha las bdud rtsi'i rgyun babs pas nad gdon sdig sgrib thams cad sbyangs /
rtsa brgyud kyi bla ma dang 'khor rnams lha mo la thims /
lha mo slob ma rnams kyi spyi bo nas zhugs te snying gar gnas pa'i mos pa byed /
gtor zan nas dngos grub kyi tshul du cung zad re byin la /
dam rdzas 'chi med bdud rtsi'i zas / /
zo zhig bu khyod rigs su skye / /
nga yis bsgo ba'i bka' ma bcag /
sgrub la nan tan gces su gyis / /
zhes bsgo /
mjug tu dam tshig khas len /
lus dang maN+Dal 'bul ba /
grub na tshogs 'khor /
bsngo smon shis brjod rnams spyi dang 'dra'o /

