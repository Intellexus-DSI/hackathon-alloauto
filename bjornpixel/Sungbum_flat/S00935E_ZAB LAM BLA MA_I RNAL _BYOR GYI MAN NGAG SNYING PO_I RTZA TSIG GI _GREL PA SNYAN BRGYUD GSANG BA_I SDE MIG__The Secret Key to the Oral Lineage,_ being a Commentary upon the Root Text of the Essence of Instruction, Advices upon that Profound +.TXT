@# / /
zab lam bla ma'i rnal 'byor gyi man ngag snying po'i rtsa tshig gi 'grel pa snyan brgyud gsang ba'i sde mig ces bya ba bzhugs so / /
@## / /
gang gi thugs rje'i gru gzings la brten nas / /
sku gsum nor bu'i gling du phyin byed pa / /
sras bcas rgyal kun 'dus pa'i ngo bo nyid / /
bka' drin gsum ldan rtsa ba'i bla mar 'dud / /
ye shes sku can 'jam mgon bla ma nyid / /
dge ldan bka' brgyud bstan pa'i rgyal mtshan mchog /
bsgreng phyir slar yang sbrul pas rnam rol pa / /
thugs rje'i gter chen de yis rtag skyong shig /
mdo rgyud man ngag padma 'bum sde'i bcud / /
bshad sgrub lto bar smin pa'i legs gsung kun / /
tshang la ma nor gdams pa'i sbrang rtsi ru / /
'bab pa'i don gyi ro mngar 'di myongs shig /
de'ang dpal ldan bla ma dam pa dmigs pa med pa'i thugs rje chen po can dge ldan snyan brgyud kyi gdams pa'i mdzod 'dzin pa rje btsun ye shes rgyal mtshan @## / / /
dpal bzang po nas /
kun gzigs rgyal ba'i dbang po mchog gi sku mched rje drung rnams gnyis la stsal ba mdo sngags gnyi ga'i gnad tshang ba'i zab lam bla ma'i rnal 'byor 'di nyid kyi don 'chad pa la /
klad /
gzhung /
mjug gi don gsum /
dang po la mchod brjod dang rtsom par dam bca' gnyis las /
dang po ni /
na mo gu ru zhes byung / /
de'ang na mo zhes pa 'dud pa'i don yin pas /
phyag dang mchod pa bstod pa sogs du ma la 'jug cing /
der ma zad bde chen mgon po bla ma lha'i go 'phang thugs gnyis su med pa'i ye shes rang gi rig pa mngon du bya ba'i bar la'ang 'jug ste /
dpal mgon klu sgrub kyis /
ji ltar bstod cing phyag 'tshal ba / /
gang la bstod cing gang gis bstod / /
ji ltar chu la chu bzhag dang / /
ji ltar mar la mar bzhin du / /
rang gis rang gi ye shes ni / /
legs mthong gang yin 'dir phyag yin / /
zhes so / /
gu ru ni bla ma'am gong ma la 'jug cing /
de'ang skyes rabs las /
yon tan gyi tshogs kyis bla mar gyur pa /
zhes dang /
'khri shing las /
nor bu bzhin du yon tan nyid kyis bla ma 'thob / /
ces pa ltar /
yon tan gyi sgo nas skye rgu'i bla mar gyur pa'am /
yar na /
gu Na a klar zhes yon tan gyi 'byung gnas su bshad cing /
yon tan du ma bsags pas lti ba la'ang bshad do / /
don gyi snying por gyur pa ni slob ma'i blo sna gong du 'khrid par byed pa'i don gyis bla ma zhes dam pa gong ma rnams gyis gsungs ba ltar /
sangs rgyas kyi sa'i bar la gong nas gong du 'khri cing skyel bar byed pa'i ded dpon gcig pur gyur pa dang /
skyabs gnas ma lus pa 'dus pa'i bdag nyid yin pa dang /
'og gi brjod bya'i 'gros su mthun pa'i phyir yang bla ma gcig pu la mchod par brjod pa yin no / /
gnyis pa rtsom par dam bca' ba ni /
gsung rab kun gyi snying po'i don / /
grub chen rnams kyi thugs dam mthil / /
zab lam bla ma'i rnal 'byor gyi / /
man ngag snying po'i rtsa tshig bri / /
zhes byung /
de'ang zab lam bla ma'i rnal 'byor 'di ni gsung rab kun gyi snying po'i don du 'gyur tshul ni /
blo sbyong rtsa@# / /
tshig las /
chos kun dgongs pa gcig tu 'bab / /
ces dang /
rje bla mas /
rgyal ba'i gsung rab kun gyi snying po'i don / /
zhes rgyal bas chos kyi phung po ji snyed cig gsungs pa thams cad 'gro ba rnams 'khor ba'i rgya mtsho las sgrol ba 'ba' zhig gi phyir yin pas /
de thams cad kyi snying po'i don bsdus na nges 'byung gi bsam pa'i steng du 'bab par gsungs pa bzhin /
'khor ba'i rgya mtsho las sgrol bar byed pa'i gru gzings bla na ma mchis pa ni zab lam bla ma'i rnal 'byor 'di nyid yin pas /
de thams cad kyi snying po'i don 'di'i khongs su 'dus pa yin no / /
grub chen gong ma rnams kyi thugs dam gyi mthil lam dngos gzhir gyur pa'ang zab mo bla ma'i lam 'di kho na yin pa de dag gi rnam thar sogs su gsal la /
de'i rgyu mtshan sngags kyi skabs su /
sgron gsal las /
zhi sogs bya ba'i cho ga dang / /
de bzhin grub pa brgyad dang ni / /
sangs rgyas kyang ni mchog yin no / /
zhes zhi sogs kyi las 'grub pa grub pa chung du dang /
ral gri'i rig 'dzin sogs grub pa 'bring /
mchog gi go 'phang la grub pa chen por gsungs pa dang /
phar phyin theg pa'i dbang du byas na mdo sde rgyan las /
sa rnams thams cad ma grub dang / /
grub pa dag tu shes par bya| |grub pa dag kyang ma grub dang / /
grub pa dag tu yang 'dod do / /
zhes mos spyod dang /
mdags bdun /
dags rnams lam grub pa dang grub pa'i khyad par phye la /
de'i dgongs par byas te sdom gsum rab dbye las /
grub thob chung du mthong lam yin / /
grub pa 'brong pos brgyad pa / /
grub thob chen po sangs rgyas so / /
zhes gsungs pa sogs bshad tshul sna tshogs yod kyang /
de thams cad rtsa ba bla ma la rag las par khyad par med de /
gur las /
mig sman dang ni rkang mgyogs dang / /
ral gris 'og grub pa dang / /
ril bu dang ni mkha' spyod dang / /
mi snang ba dang bcud kyis len / /
gang phyir ye shes rdo rje yang / /
mnyes pas myur du thob par 'gyur / /
de phyir slob dpon drung gshegs te / /
de bzhin gshegs rnams phyag mdzad do / /
zhes thun mong gi dngos grub rnams kyang bla ma la brten nas 'thob dgos par gsungs la /
khyad par du zung 'jug gi go 'phang rnyed pa bla ma'i bka' drin kho na la ltos dgos te /
bde mchog gi rgyud dang /
grub chen mang po'i gsung las /
gang gi drin gyis bde chen nyid / /
skad cig gis ni thob 'gyur ba / /
bla ma rin chen lta bu zhes mthun par gsungs pa dang /
brtag gnyis las /
gzhan gyis brjod min lhan cig skyes / /
gang du yang ni mi rnyed de / /
bla ma'i dus thabs bsten pa dang / /
bdag gi bsod nams las shes bya / /
zhes dang /
mgon po bde ba chen pos gsang ba grub pa las /
bla ma dang ni rdo @# / /
rje 'dzin / /
gang gis gnyis su med par mthong / /
dngos grub bsdus pa'i mtshan nyid can / /
de nyid de ni 'dir 'thob 'gyur / /
zhes dang /
ye shes grub pa las /
skya ba 'dzin pa med pa yi / /
gru yis pha rol phyin mi 'gyur / /
yon tan thams cad rab rdzogs kyang / /
bla ma med na srid mthar min / /
zhes sogs grub snying dang do ha'i skor thams cad las kyang bla ma'i rnal 'byor kho na lam gyi srog tu gsungs la /
dpal mgon klu sgrub kyis rim lngar rim pa re re'i thang du'ang de dang de nyid bla ma'i zhabs la brten nas 'thob dgos tshul yang yang gsungs pa bzhin /
grub chen rnams kyis gzhan la 'doms pa'i tshe'ang bla ma'i rnal 'byor kho na rtsal tu bton nas gsungs la /
rang gi nyams len gyi mthil yang 'di nyid 'ba' zhig gtso bor mdzad do / /
de ltar na rkang pa dang bo gnyis kyis gdams pa'i che ba bstan pa yin te /
mdo sngags thun mong gi brjod bya'i don gyi snying po thams cad 'dus par rkang pa dang pos bstan la /
khyad par du grub pa'i dbang po rnams kyi zhal nas zhal dang /
snyan nas snyan du brgyud bsngags kyi zab gnad thun mong ma yin pa rnams tshang tshul rkang pa gnyis pas bstan /
yang na thar 'dod rnams kyis gang la thos bsam sgom pa bya ba'i yul gyi chos ni chu mgo gangs la thug pa bzhin ston pa yang dag par rdzogs pa'i sangs rgyas kyis mdo rgyud rnams su gsungs shing /
paN grub tshad mar gyur pa rnams kyis thags nyams su bzhes pa zhig dgos pas /
'dir yang de ston pa la rkang pa gnyis rim bzhin byung ste /
chos khungs btsun pa'i che ba bsten pa yin no / /
che ba de ldan gyi gdams pa dngos ni zab lam bla ma'i rnal 'byor gyi / /
man ngag snying po'i rtsa tshig bri / /
zhes pas bstan te /
bla ma'i rnal 'byor gyi gdams pa 'di ni tshig nyung yang /
mdo rgyud dgongs 'grel kun gyi gnad bsdus pa don shin tu rtogs par dka' pas na zab lam zhes smos pa yin / /
man ngag ni u pa nge sha zhes pa nye bar rtogs pa'am /
bde blag tu rtogs pa la 'jug cing /
de'ang gdams pa 'di nyid dpyis phyin par lag len du 'debs nus na /
las dang po pa'i sa nas bzung ste sangs rgyas kyi sa'i bar gyi lung dang rtogs pa'i yon tan thams cad bde blag tu 'grub pa'i mgo tshugs pa'am /
yang na gdams pa'i tshig nyung du 'di la brten nas mdo sngags gnyi ga'i gzhung che ba thams cad kyi brjod bya'i sa lam gyi rim brnams bde blag nyid du nyams su blang du yod pas /
de thams cad kyi man ngag tu gyur pa yin te /
be'u bum sngon mo las /
man ngag thams cad bsdus pa'i mgo ni / /
bshes gnyen dam pa mi btang ba yin / /
zhes dang /
rje bdag nyid chen pos /
man ngag la brten nas gzhung che ba rnams gdams ngag tu 'char ba'i /
zhes dang /
man ngag mchog tu gyur pa tsam gyis de la ring du sbyangs nas rgyud sde sogs tshad ldan gyi gzhung la bltas pa na /
rgyud don du ma zhig la nges pa ster @# / /
dgos /
zhes gsungs pa ltar ro / /
gnyis pa gsung don la /
thog mar bshad pa'i gleng bslang ba ni /
kun gzigs rgyal ba'i dbang po rje btsun blo bzang bstan pa'i dbang phyug 'jam dpal rgya mtsho'i zhal snga nas kyis mdzad pa'i bla ma nyid kyi rnam thar las /
bla ma rin po che /
legs tshogs thams cad gyi rtsa ba zab lam bla ma'i rnal 'byor 'di yin 'dug pas bla ma gang du bsgom pa'i gnas dang /
bsam sbyor gyis bsten te dad pa gsum sgom tshul /
dad ldan gzhan gyis phyag 'tshal ba byung na rang nyid la de len pa'i nus pa med pas /
de dag gi phyag kyang bla ma nyid la phul na rang gzhan thams cad kyi tshogs rdzogs pa la khyad yod 'dug pas de'i tshe dmigs rnam ji ltar byed tshul /
mdor na bla ma'i rnal 'byor la brten nas mdo sngags gnyi ga'i lam gyi gnad rnams sems la bcang chog pa'i man ngag gi snying po zhig stsal du gsol zhes zhus pa'i lan du 'di skad ces bka' stsal to / /
zhes 'byung ba ltar yin pas /
'dir zhu ba'i tshe gnas gang du sgom pa thog mar 'byung yang /
lam rim chen mo las /
bla ma'i rnal 'byor zhes yongs su grags pa'i gdams pa'ang sngar bshad pa ltar go dgos kyi /
dmigs pa thun re tsam bskyangs pas ni gar yang mi phyin /
zhes gsungs pa ltar /
rtsa ba dad gus sbyangs te rgyud 'khul ba zhig med na bla ma spyi bor bsgom pa skad byas kyang gnad du mi 'gro bas /
'dir dad pa sgom tshul sngon du blangs nas gsungs so / /
des na 'di la gsum /
rtsa ba dad gus sbyong zhing de la dad pa gsum du 'jog tshul /
spyod lam thams cad bla ma'i rnal 'byor dang sbrags te don ldan du byed tshul /
de'i steng nas gsang sngags zab mo'i nyams len mtha' dag sbyong tshul lo / /
dang po la /
rtsa ba dad pa sbyangs pa /
bka' drin rjes su dran nas gus par bya ba /
de dag dang pa so sor 'jog tshul dang gsum /
dang po ni /
'di phyi'i legs tshogs ma lus pa'i / /
gzhi dang rten dang rtsa ba ni / /
lam ston bshes gnyen dam pa ste / /
de yi rnal 'byor bsgom tshul ni / /
ma nor lam bzang ston byed pa'i / /
bshes gnyen dam pa'i sku gzugs la / /
phyogs bcu'i rgyal ba kun bzhugs par / /
khyab bdag rdo rje 'chang gis gsungs / /
de phyir sangs rgyas kun 'dus su / /
bcos min nges pa rnyed gyur na / /
bshes gnyen bsam pas bsten tshul gyi| |gnang gyi man ngag de nyid do / /
zhes byung /
de'ang rang la lam ma nor bar ston pa'i dge ba'i bshes gnyen ni 'di phyi'i legs tshogs sa dang lam gyi yon tan ma la lus pa dang por rang rgyud la skyed cing /
skyes zin mi nyams par gong 'phel du byed pa'i gzhi dang rten dang rtsa bar gyur pa yin te| byang chub sems dpa'i sde snod las /
pha rol tu phyin pa dang /
sa dang bzod pa dang /
ting nge 'dzin dang /
mngon par shes pa dang /
gzungs dang /
spobs pa dang /
@# / /
bsngo pa dang /
smon lam dang /
sangs rgyas kyi chos thams cad thob cing yongs su rdzogs pa ni bla ma la rag las /
bla ma rtsa bar gyur /
bla ma las byung /
bla ma skye gnas dang skye mchod du gyur /
bla mas bskyed /
bla mas spel /
bla ma la brten /
bla ma rgyur gyur pa dag go / /
zhes gsungs pa'i phyir /
des na bdag legs su 'dod pa rnams kyis legs tshogs mtha' dag gi rtsa ba bla ma bsten tshul gyi rten 'brel mgo nas ma 'phyugs pa zhig byed dgos la /
de'ang thog mar dad pa'i rmang gzhi tshugs pa zhig med mi rung du gal che'o / /
dad pa bsgom pa'ang yon tan phyogs re tsam bsgom pas mi chog gi /
rtsa ba'i bla ma de nyid sangs rgyas kun 'dus kyi ngo bor bcos min gyi nges pa brtan po rnyed pa zhig dgos so / /
sangs rgyas kun 'dus kyi ngo bor 'gro tshul ni /
bshes gnyen dam pa'i sku gzugs la / /
phyogs bcu'i rgyal ba kun bzhugs par / /
khyab bdag rdo rje 'chang gis gsungs / /
zhes pa ste /
'di'i don yang /
bla ma'i sku'i phung khams skye mched rnams gshegs pa dang gshegs ma la sogs pa'i ngo bor gnas pa'i sgo nas bla ma'i sku la de thams cad tshang ba dang /
gdul bya'i tshogs rdzogs pa'i phyir phyogs bcu'i rgyal ba thams cad bla ma'i sku la bzhugs nas sgrub pa po'i mchod pa len cing byin gyis rlobs pa gnyi ga'i don du byas na go bster phul che zhing rgyud kyi dgongs pa dang 'grig pas de ltar bya dgos te /
dang po ni bshad rgyud rdo rje phreng ba las /
rdo rje slob dpon lus 'di la / /
rgyal ba'i sku ni rim bzhin gnas / /
dang po sku yi rdo rje ni / /
gzugs phung la ni yang dag bzhugs / /
zhes sogs dang /
de bas rdo rje slob dpon gyi| |lus la rgyal ba thams cad bzhugs / /
mthong na don ni yod pa kye / /
phyi ma'i dus na sems dpa' che / /
de bas sems can thams cad kyis / /
lha yi mchod pa'i yo byad kyis / /
rab tu 'bad de bla ma bsten / /
zhes sogs kyis phung po lnga gshegs pa dang /
khams bzhi gshegs ma /
skye mched rnams sems dpa' dang sems ma /
yan lag rnams khro bo bcu sogs kyi bdag nyid du gsungs pa'i shugs kyis gshed skor nas bstan pa'i rdo rje mig la sogs pa dang /
'khor lo sdom pa ltar na /
rnam snang rdo rje dang /
ltung byed ma la sogs pa dang /
dpa' bo nyer bzhi /
dpa' mo nyer bzhi la sogs pa'i bdag nyid du 'grub bo / /
paN chen thams cad mkhyen pa'i bla mchod cho gar phung khams skye mched dang yan lag rnams lha'i bdag nyid du gsungs pa'i khungs ni gtso bor bshad rgyud rdor phreng la brten cing /
ba spu dgra bcom dang 'od zer phyogs skyong du gsungs pa man chad rdo rje mkha' 'gro sogs la brten pa yin te /
rdo rje mkha' 'gro las /
sangs rgyas kun gyi rang bzhin sku / /
yan lag byang chub sems dpa' ste / /
ba spu rnams ni dgra bcom nyid / /
spyi gtsug rigs lnga'i sangs rgyas te / /
@# / /
'jig rten pa ni zhabs kyi gdan / /
'od zer gnod sbyin gsang ba sogs / /
de ltar yon tan ldan pa'i skur / /
rnal 'byor can gyis rtag tu blta / /
zhes gsungs te /
rje bdag nyid chen pos bla ma lnga bcu ba'i TIk+kar yang /
'di ni bla ma'i rnal 'byor rgyud sde nas gsungs pa'i khyad par can zhig go /
zhes skyabs gnas mtha' dag bla ma'i sku'i cha la 'dus par sgom tshul 'di ni shin tu zab cing gnad che ba'i bsngags brjod rgya cher mdzad do / /
bka' rgyud pa'i gzhung 'ga' zhig tu bla ma'i phung sogs brten pa lha'i bdag nyid du pha rgyud kyis 'grub la /
rten gzhal yas khang gi ngo bor ma rgyud kyis 'grub bo zhes khyad phye nas bshad kyang /
rdor 'phreng las /
lus ni gzhal yas khang du 'gyur / /
sangs rgyas kun gyis yang dag bsten / /
zhes pa nas /
de dag gzhal yas khang du bsgom / /
zhes lus dkyil gsungs pa 'bras dus bla ma'i sku la dngos gnas su 'grub dgos pas /
de'i phung sogs rten gzhal yas khang gi ngo bor pha rgyud las kyang ma gsungs pa min no / /
gnyis pa gdul bya'i tshogs rdzogs pa'i phyir sangs rgyas thams cad bla ma'i sku la bzhugs nas mchod pa len cing byin gyis rlobs pa'i tshul ni /
bde mchog rtsa rgyud las /
slob dpon lus su legs gnas nas / /
sgrub pa po yi mchod pa len / /
zhes dang /
'jam dpal zhal lung las 'di yi don ldan 'ga' zhig la / /
nga ni de yi lus gnas te / /
sgrub po gzhan la mchod pa len / /
zhes sogs rgyud dang grub chen du mas gsungs la /
mdo phyogs las kyang de ltar gsungs te /
mchims nam mkha' grags kyis bstan rim du mdo drangs pa las /
gang gi nga gnas nyon mongs pa'i gnyen por 'gyur zhing /
dkar po'i phyogs kyi grogs su 'gyur ba'i tshig 'byung ba de la dus gsum gyi sangs rgyas thams cad kyi thugs ye shes zhugs par rig par bya'o / /
zhes gsungs pa dang /
brgyad stong pa las gdul bya la chos ston pa thams cad de bzhin gshegs pa'i skyes bu'i mthu yin par gsungs pa sogs shin tu mang ngo / /
de ltar sangs rgyas kun 'dus su bsgom pa'ang 'di nyid sangs rgyas yin no zhes pa'i mos mno tsam gyis mi chog par /
rigs pas dpyad de skyon rtog gi blo bkag nas nges pa rnyed pa zhig dgos pas /
thog mar rang rgyud la tshur bskor te bltas pa na skyon gyi rnam pa zhig snang rgyu med pa shin tu dka' zhing /
snang ba de nyid bden nam mi bden snyam du dpyad pa'i tshe /
bden pa'i rgyu mtshan rang la mngon sum snang ba las gzhan mi rnyed pas /
de'i tshe rang nyid lta bu sngon bsags kyi bsod nams dad blo gros dman zhing /
phyin ci log gi bag chags a 'thas su song bas /
sgo gsum nyon mongs pa dang mi dge ba'i phran du gyur pa zhig gi log pa'i snang tshul la nges pa med par ma zad /
sngon gyi skyes bu dam pa mang po la las dbang gis snang ba ma dag pa shar tshul kyi @# / /
lo rgyus mang du yong ba ltar yin pas /
snang tshul 'di dag mkhris nad can gyis dung dkar ser por mthong ba bzhin rang gi blo skyon yin gyi /
bla ma la skyon de yong nas snang ba min nges snyam du bsam pa dang /
yang bla ma'i ngos nas skyon kun zang yon tan kun ldan yin yang rang cag la de lta bur mthong ba'i skal ba med pas /
ded cag rnams dang skal pa mnyam pa tha mal pa'i gzugs dang tha mal pa'i spyod pa lta bur bstan pa yin te /
brtag gnyis las /
phyi ma'i dus su gyur pa na / /
de nyid slob dpon gzugs kyi sku / /
zhes dang /
de'i bshad rgyud rdo rje gur las /
gang nyid rdo rje sems dpa' zhes / /
de nyid slob dpon gzugs su 'dzin / /
sems can phan gdags dmigs nas ni / /
tha mal pa yi gzugs su gnas / /
zhes dang /
lnga brgya tha mar gyur pa na / /
de nyid slob dpon gzugs su 'dzin / /
nga yi ma snyam du yid byos la / /
de tshe de la gus pa skyed / /
ces snyigs ma'i gdul bya rnams sangs rgyas kyi mdzad pa mthun snang du ston pa'i skyabs shig btsal yang dngos su mi rnyed pas /
de bas rang la chos ston pa po'i slob dpon de la sngon rgyal ba rdo rje 'chang gis lnga brgya tha ma'i tshe bshes gnyen gyi rnam par 'byon zhes zhal gyis bzhes pa de nyid kho na yin no snyam du sangs rgyas dngos kyi 'du shes bzhag nas ston par gyis shig dang /
nged? de'i tshe ji ltar zhal gyis bzhes pa bzhin mi bslu bar 'byon no zhes bka' 'gyur ba med pa rdo rje'i tshig gis gsungs pa rnams dran par byas te yid ches rnyed par bya'o / /
des na bla ma sangs rgyas su mthong ba'i don yang rnam pa sangs rgyas kyi rnam par mthob ba la gtso bor mi byed kyi /
ngo bo skyon kun zang yon tan kun ldan du mthong dgos pa yin te /
dper na legs skar dang lhas sbyin sogs kyis thub pa'i dbang po'i sku mtshan dpe sogs kyis spras pa'i rnam pa dngos su mthong yang /
mdzad pa skyon du mthong ste dad pa ma skyes pa yin la /
rnam pa rang cag dang skal pa mnyam par bstan pa'i sha tshugs 'di bzhin du snang yang /
mdzad pa yon tan 'ba' zhig tu snang na nges sangs rgyas su mthong ba'i go chod pa yin te /
lam rim chen mo las /
de dag gi don ni ji ltar sangs rgyas yin par shes pa na /
de la skyon rtog pa'i blo mi 'byung zhing yon tan sems pa'i sma 'byung ba ltar /
bla ma la'ang ched du byas te skyon rtog pa rnam pa thams cad du 'dor zhing /
yon tan rtog pa'i blo sbyong ba'o / /
zhes bla ma sangs rgyas su lta ba'i don mtshan dpe'i sku can du lta ba la gtso bor mi byed par /
skyon kun zad du lta ba la gtso bor byed dgos tshul phyag na rdo rje dbang bskur ba'i rgyud kyi khungs dang bcas te nan tan du 'doms par mdzad pa ni /
bla ma sangs rgyas su sgom zhes rjes su zlos pa rnams kyis shin tu go dgos pa zhig go /
gnyis pa bka' drin rjes su dran nas@# / /
gus par bya ba ni /
'di phyi'i legs tshogs ji snyed pa / /
dge ba'i bsam pa nyid las 'byung / /
dge sems skyes pa bla ma la / /
rag lus phyir na legs tshogs kun / /
bla ma'i mthu las 'byung bar nges / /
zhes byung /
de'ang 'pha 'di phyi'i legs tshogs 'jig rten dang 'jig rten las 'das pa'i yon tan thams cad kyi rtsa ba bla ma yin pa ni /
rje bdag nyid chen pos /
de nas 'di phyi'i legs tshogs ji snyed pa'i / /
rten 'brel legs par 'grig pa'i rtsa ba ni / /
lam ston bshes gnyen dam pa zhes dang /
'jig rten 'jig rten 'das pa'i dge legs kyi / /
yon tan kun gyi rtsa ba drin can rje / /
zhes sogs mdo dang bstan bcos mtha' dag gnas gsungs la| de'i rtsa bar 'gyur ba'i rgyu mtshan ni /
rin chen phreng ba las /
mi dge ba las sdug bsngal dang / /
de bzhin ngan 'gro thams cad do / /
dge las bde 'gro thams cad dang / /
skye ba kun tu bde ba dag /
ces gsungs pa ltar /
ngan song gsum gyi skye ba dang bde 'gro ngan 'gro gnyi ga'i rten la sdug bsngal che phra gang yod thams cad rang rgyu 'phen byed dang rdzogs byed kyi mi dge ba ci rigs pa zhig gi 'bras bur 'byung ba gnas yin gyi /
dge ba'i 'bras bur 'byung ba gnas ma yin /
bde 'gro'i skye ba thams cad dang yang bde 'gro ngan 'gro gnyi ga'i rten la gang byung gi bde ba thams cad dge ba'i 'bras bur 'byung ba gnas yin gyi /
mi dge ba'i 'bras bur 'byung ba gnas ma yin pas /
zas kham gcig rnyed pa tshun chad kyi bde ba phra mo nas bzung ste /
zag pa med pa'i bde ba phun sum tshogs pa'i bar thams cad rang rgyu dge ba kho na las 'byung zhing /
dge ba'i bsam pa rang rgyud la skye ba bla ma la rag las pa yin te /
da lta zas kham gcig longs spyod pa 'di la'ang /
zas kyi rgyu sbyin pa dang /
de bde 'gro'i rten la spyod pa tshul khrims /
de la gzhan gyis gnod pa med pa bzod pa /
de'i rtsol sgrub sogs lam du 'gro ba brtson 'grus /
de'i tshe bag pheb par gnas pa bsam gtan /
de la longs spyod tshul shes pa shes rab kyi 'bras bur gsungs shing /
rang cag rnams la thog med nas lhan skyes su goms pas gsar du slob mi dgos pa ni nyon mongs pa mi dge ba'i phyogs 'ba' zhig yin gyi /
dge ba'i phyogs thams cad re re nas gsar du slob dgos la /
de slob par byed pa dge ba'i bshes gnyen yin pa'i rgyu mtshan gyis legs tshogs thams cad de'i bka' drin kho na las byung bar dpog nus so / /
de skad du spyod 'jug las /
ji ltar mtshan mo mun nag smag ru man / /
glog 'gyur skad ci gar bsnang ston pa ltar / /
de bzhin nas sangs rgyas mthu yis brgya lam na / /
'jig rten bsod nams blo gros thang 'ga' 'byung / /
zhes gsungs pa ltar /
mi dge ba'i rtog pa rgyun chags pa mtshan mo'i smag rum lta bu'i klong nas /
dge sems glog 'gyu ba lta bu yud tsam pa re 'byung ba'ang sangs rgyas kyi thugs rje kho na las 'byung bar gsungs la /
de ni sangs @# / /
rgyas rnams chos kyi sku'i ngo bor bzhugs pa kho nas mi chog gi /
rang la blang dor ston pa'i bshes gnyen gyi rnam par bstan pa de'i mthul brten nas 'byung ba yin no / /
khyad par du thar pa dang thams cad mkhyen par bgrod pa'i lam shes pa la bla ma dam pas dmigs bu dang sa mkhan mdzad pa zhig med mi rung yin pa ni dge ba'i bshes gnyen po to ba'i zhal nas /
rnam grol sgrub pa la bla ma las gal che ba med de /
tshe 'di'i bya ba bltas nas byas pas chog pa la'ang slob mkhan med par mi 'ong na /
ngan song nas 'ongs ma thag pa 'gro ma myong ba'i sar 'gro ba la bla ma med par gan 'ong /
zhes gsungs pa dang /
yon tan rin po che sdud pa las kyang /
bla ma mkhas pa rnams la rtag tu bsten par bya / /
ci phyir zhe na mkhas pa'i yon tan de las 'byung / /
zhes yang dag pa'i lam bgrod tshul shes pa bla ma kho na la ltos bar gsungs shing /
gsang ba bsam gyis mi khyab pa'i mdor /
bla ma la brten pa dang /
bsnyen pa dang /
bsnyen bkur bar bya'o / /
de ltar dge ba'i chos thos pas bsam pa dge ba dang /
de las sbyor ba dge bar 'gyur ro / /
des dge ba'i las byed cing dge bar 'gro bas dge ba'i grogs mgu bar byed do| |zhes sgo gsum dge ba la gzhol ba'i rten 'brel gyi mgo bla ma la brten nas tshugs dgos par gsungs so / /
mdor na byang chub bde lam las /
'khor ba dang ngan song gi sdug bsngal spangs pa'i thar pa mchog yang dag par rdzogs pa'i sangs rgyas kyi go 'phang rin po che bde blag tu ster bar byed pa'i lam zab mo khong du chud pa 'di dge ba'i bshes gnyen 'di rnams kyi bka' drin yin pas /
zhes gsungs pa ltar /
chung ngu'i 'dod bya ngan song gi sdug bsngal las grol ba'i bde 'gro'i go 'phang dang /
'bring gi 'dod bya 'khor ba'i sdug bsngal las grol ba'i thar pa'i go 'phang nas bzung /
skyes bu chen po'i 'dod bya rdzogs pa'i sangs rgyas kyi bar sgrub pa'i thabs tshang lam nor ba /
sngon sangs rgyas byang sems rnams kyis dka' ba brgya phrag gis btsal cing /
lo paN rnams kyis dka' spyad mtha' yas pa'i sgo nas spyan drangs pa'i gdams pa tshang la ma nor ba /
sangs rgyas dngos su byon kyang de las lhag bar gdams su med pa'i man ngag gi snying po rnams sgo skyel gyi tshul du stsol bar mdzad pa'i bka' drin bsam gyis mi khyab pa dran nas gus par bya'o / /
gsum pa de dag dad pa so sor 'jog tshul ni /
rgyal kun ngo bor lta ba ni / /
dang ba'i dad pa sgom tshul lo / /
legs tshogs kun gyi 'byung gnas su / /
lta ba yid ches sgo mtshul lo / /
ci gsungs bka' bzhin sgrub byed pa / /
mngon 'dod dad pa'i skyong tshul lo / /
zhes byung /
dad pa'i ngo bo ni kun btus las /
dad ba gang zhen /
yod pa nyid dang /
yon tan can dang /
nus pa rnams la mngon par yid ches pa dang /
dad pa dang 'dod pa ste /
'dun pa'i rten byed pa'i las can no / /
zhes las dang 'bras bu'i gnas @# / /
tshul sogs ji ltar bshad pa bzhin yod par nges pa'i yid ches kyi dad pa bu chung mal yid rton pa lta bu dang /
dkon mchog gsum sogs kyi yon tan mthong nas dga' ba dad pa'i dad pa chags ldan gyis gzhon nu ma mthong ba lta bu /
'gog lam gyi bden pa sogs 'bad na thob nus par shes nas ngon du gnyer ba mngon 'dod kyi ngang pa skrom pa chu tshol ba lta bu ste gsum du gsungs la /
dbe chos las /
rkyen gang gis 'gog par mi nus pa phyir mi ldog pa'i dad pa tsha bas gdungs pa'i glang chen mtsho nang du 'jug pa lta bu ste bzhir gsungs pas /
snga ma gsum ni dbang po rno rtul gnyi ga'i thun mong gi dad pa skye tshul yin la /
phyi ma ni dbang rnon chos kyi rjes 'brang gi dad pa skye tshul yin te /
rje bla mas kyang /
bdag yid khyod kyi rjes su phyogs pa ni / /
nyi mas gdungs pa'i glang chen pad mtshor bzhin / /
zhes gsungs so / /
legs tshogs kyi rtsa ba tshugs ba la dad pa 'di dag gi sgom tshul mnor ba shes par byas nas rgyud la skye nges pa zhig rnam pa thams cad du gal che ste /
jo bo yab sras kyi zhus lan nor bu'i phreng ba las /
dang pas yi dang po yin / /
dad pa lam gyi mgo bo ste / /
dad pa phan bde'i myu gu yin / /
dad pas dge ba'i lo tog 'byin / /
zhes sogs ltar lam gyi sngon 'gro la dad pa las gal che ba med cing /
chos bcu pa'i mdo las /
gang gis 'dren pa nges 'byung la / /
dad pa theg pa'i mtshog yin te /
zhes dang /
dkon mchog sgron me las /
dad pa sngon 'gro ma ltar skyed pa ste / /
yon tan thams cad srung zhing 'phel bar byed / /
dogs pa sel zhing chu bo rnams las sgrol / /
dad pa bde legs grong khyer mtshon byed yin / /
zhes yon tan ma skyes pa skyed cing /
skyes zin gong du spel ba'i rim pas /
mthar thug sku gsum gyi grong khyer du 'jug pa'i bar gyi rgyu'i gtso bor gsungs so / /
der mdzad mngon rtogs rgyan gyi brjod don mtha' dag lam gyi rim par bsgrigs pa'i mdor bstan lta bu ni /
sangs rgyas sogs dmigs dad pa dang / /
zhes sogs rkang pa drug po 'di yin la /
de'i nang nas rkang pa dang pos theg pa thun mong dang thun mong ma yin pa'i skyabs 'gro khyad par bzhi ldag gsungs pa'i khongs der skyes bu gsum ga'i lam gyi gnad 'dus pa yin te /
phar phyin lam bsgrig las /
dkon mchog gsum rgyu dang 'bras bus bsdus pa la dang ba'i dad pa de'i yul du theg chen gyi rgyu 'phras kyi chos ma lus pa 'gyur bas /
de lta bu'i dad pa skyes na skabs 'dir bstan pa'i dad pa la mkhas pa zhes bya'o / /
don gnyer gyi 'dun pa ni dad pa'i rjes su byed pas dad pa lam gyi rtsa bang ston pa'ang de yin no / /
zhes gsungs pa bzhin /
'khor ba thog ma med pas sems can thams cad mar gyur tshul sogs la yid ches kyi dad pa skyed de byams snying rje sgom tshul dang /
sangs rgyas byang sems rnams kyis rang don yid byed dang ma 'dres pa'i mdzad pa skyon med pa la dang ba'i dad pa @# / /
skyed cing /
bdag gis kyang 'dren pa snga mo rnams kyi rnam thar bzhin du bslab na de dag dang mnyam pa'i go 'phang thob nus su mthob ste /
sems can thams cad kyi don du sangs rgyas thob par 'dod pa'i bsam pa byang chub kyi sems rin po che bskyed par byed pa yin pas /
sems de nyid 'byung mi 'byung rtsa ba 'di dag yod med la rag las pa'i rgyu mtshan gyis mngon rtogs rgyan las kyang /
sems bskyed pa ni gzhan don phyir / /
yang dag rdzogs pa'i byang chub 'dod / /
ces sems bskyed la 'dod pa'am 'dun pa'i ming gis btags nas gsungs pa yin te /
'grel pa don gsal las /
dge ba'i chos la 'dun pa'i mtshon nyid don du gnyer ba yod na byang chub tu sems bskyed pas rgyus 'bras bu bstan pa yin te /
zhes dang /
brgyad stong 'grel chen las /
'gro ba mgon med pa sdug bsngal gyi rgya mtshor nub pa la mngon par bltas nas de gdon pa'i bsam pas dge ba'i chos la 'dun pa'i mtshan nyid can gyi don du gnyer ba yod na 'tshad rgyab nyid kyi phyir byang chub kyi sems bskyed pa yin pas /
'dir rgyas 'bres bu bstan pa yin no / /
zhes gsungs pa'i phyir /
'dir gtso bo theg chen thun mong ma yin pa'i skyabs 'gro khyad par bzhi ldan gsungs pa yin kyang /
de la sngon du 'bring dang thun mong ba'i skyabs 'gro 'byung dgos shing /
de ni 'khor ba'i sdug bsngal gsungs pa la yid ches nas de las thar 'dod dang /
'gog lam gyi yon tan mthong nas thob 'dod kyi dad pa gnyis su 'du /
de'i sngon du chung du dang thun mong ba'i skyabs 'gro'ong dgos la /
de ni ngan song gi sdug bsngal la 'jigs nas /
de las skyob pa'i nus pa dkon mchog la yod par mthong ste skyabs su 'gro ba yin kyang /
de'i rtsa ba las 'bras la yid ches kyi dad pa yod med kho na la rag las bas /
skyes bu chung ngu'i chos skor 'di la mngon mtho'i chos skor dang dad pa'i chos skor zhes kyang bshad de /
rin chen 'phreng ba las /
de la mngon mtho bde ba ste / /
des par legs pa thar par 'dod / /
de yi sgrub pa mdor bsdun / /
mdor na dad dang shes rab bo / /
zhes dang /
kun mkhyen 'jam dbyangs bzhad pas grub mtha' rtsa ba las /
mngon mtho nges legs sgrub byed dad shes gnyis / /
zhes gsungs pa ltar ro / /
de ltar dad pa gsum gsal gyi rtsa bar shes nas de'i rang bzhin legs par gtan la phab ste bla ma'i rnal 'byor bsgom pa 'dir yang de gsum gyi gnad tshang nges pa zhig byed dgos pas /
de'i tshul ni gong du bshad pa ltar drin can rtsa ba'i bla ma de nyid rgyal kun gcig tu 'dus pa'i ngo bor lta ba dang ba'i dad pa sgom tshul dang /
gnas skabs mthar thug gi legs tshogs ma lus pa bla ma'i bka' drin kho na la brten nas byung tshul dpyad pa gsum gyis dag pa'i bka' tshad mar gyur pa rnams kyis las gang las 'bras bu gang 'byung ba gnas dang gnas ma yin pa'i tshul @# / /
gsungs pa la brten nas bsgrubs te yid ches kyi dad pa sgom tshul dang /
bla mas rang la blang dor 'di dang 'di gyis zhes ci gsung ba thams cad bka' bzhin du bsgrub pa mngon 'dod kyi dad pas sgom tshul te /
dngos zin tsam ni go sla la /
snga ma gnyis kyi rgyu mtshan gong du bshad zin pas /
'dir ci gsung bka' bzhin sgrub byed pa / /
mngon 'dod dang pa'i skyong tshul lo / /
zhes gsungs pa'i 'brel ji ltar yin zhe na /
bla mas gdul bya la blang dor gyi rnam bzhag ston pa de ni bro ba'i glu gzhas lta bu tshig gang 'grig tsam bshad pa ma yin par /
bsdu ba bzhi'i nang nas don mthun pa zhes bya ba rang nyams dang sbyar ba'i steng nas yin te| tshad ma rnam 'grel las /
skyob pa nyid gzigs lam gsungs pa / /
zhes dang /
ched du brjod pa'i tshom las /
bdag nyid dang por rigs par gnas byas nas / /
phyi nas bdag bzhin gzhan dag gzhan dag gdul bar bya| |zhes gsungs pa ltar /
rang nyid kyis ji ltar gzigs pa dang ji ltar nyams su blangs pa de kho na bzhin du rjes 'jug rnams la 'doms par mdzad pa yin pas /
bla ma'i go 'phang dam pa de nyid mngon par 'dod na bla ma gang nas gshegs pa'i lam de nyid nas bgrod cing /
des 'jug ldog ji ltar mdzad pa de bzhin du rang gis kyang sgrub dgos pa'i phyir te /
'bras bu de ji lta ba 'dod la /
rgyu de ji lta ba bzhin mi sgrub pa ni rgyab 'gal yin pa'i phyir ro / /
gnyis pa spyod lam thams cad bla ma'i rnal 'byor dang sbrags te don ldan du byed tshul la /
rnam pa kun tu bla ma'i rnal 'byor sgom tshul dang /
de'i sgo nas rang gzhan gyi don bsgrub pa'i thabs mkhas kyis sgo gsum don ldan du byed tshul gnyis /
dang po ni /
mi 'dod rkyen ngan byung ba sogs / /
gal che'i gnas skabs thams cad du /
bla ma spyi bor bsgom byas nas /
phur tshugs gsol 'debs byed pa gces / /
rgya chen bsod nams gsog 'dod tshe / /
bla ma mdun du bsgom byas nas / /
mchod tshogs rgya mtshos mchod pa gces / /
'di phyi bar do'i gnas skabs su / /
bla ma snying dbus bsgom byas te / /
rang gi sems dang bla ma gnyis / /
dbyer med bsre ba man ngag go /
zhes byung /
de'ang dgos pa'i dbang gis bla ma gnas so sor sgom tshul tha dad pa'i rnam gzhag 'di ni rgyud dang grub chen gyi dgongs pa yin te /
a b+hi d+ha na'i rgyud las /
drin dang ldan pa'i bla ma de / /
snying gi dkyil lam spyi bo'i gtsug /
yan lag mthil du gang bkod pha / /
sangs rgyas stong gi yon tan yang / /
gang zag de yis 'dzin par 'gyur / /
zhes gsungs la /
phyis kyi dpe phal cher du drangs pa na /
drin dang ldan pa'i bla ma de / /
lag pa'i mthil lam snying gi dkyil / /
lus kyi cha shas gar bsgoms kyang / /
sangs rgyas stong gis byin rlabs kyang / /
gang zag de yis sdud par byed / /
ces 'byung ba 'gyur @# / /
khyad yin par mngon /
de bzhin du rje btsun mi las /
bla ma'i snang ba shar tsa na /
'bras med spyi bir gsol ba thob / /
brjod med snying gi dkyil du bsgom / /
zhes dang /
rgyal ba yang dgon pas /
mchod tshogs dus su mdun gyi mkha' / /
gsol ba 'debs tshe spyi bo'i gtsug /
rtag tu bla ma snying gi dbus / /
zhes gsungs la /
paN chen thams cad mkhyen pas dris lan blo bzang bzhad pa'i sgra dbyangs las kyang /
bla ma gang du bsgom pa'i gnas / /
mdun nam spyi gtsug snying gi dkyil / /
rang rang mos pa bzhin du ste /
zhes gsungs nas /
bla mchod kyi skabs su /
dang por mdun dang /
rjes su spyi bo dang snying gar rim bzhin bsgom tshul de gsum ga tshang bar byas nas gsungs so / /
de dag gi dgongs pa dang mthun par 'dir yang spyi bo dang mdun gyi nam mkha' snying dbus rnams su bsgom tshul gsum gsungs pas /
dang po ni pha rol kyi gdon bgegs nad rims la sogs pa'i phyi nang gi nyer 'tshe drag pos gtses pa na /
de'i mgon skyabs dang dpung gnyen du bla ma rang gi spyi bor rigs kyi bdag po'i tshul du gsal btab nas las nyon sdig sgrib bag chags rnams dang /
des bskyed pa'i sdug bsngal la sogs byang zhing dag pa dang /
tshe dang bsod nams lung rtogs kyi yon tan la sogs pa 'phel zhing rgyas pa'i phyir gsol brtse gcig tu 'debs shing bdud rtsi 'beb sbyang gi dmigs pa la sogs pa byed pa yin no / /
gnas skabs kyi bar chad sel ba'i phyir gsol ba 'debs pa ni spyi bor bsgom par gsungs pa 'di ni lus kyi gnas kyi gtso bo spyi bo yin pas de dang bstun nas gtso che ba'i dbang du byas pa yin gyi /
mtha' gcig tu nges bzung min te /
gong du drangs pa'i rgyud las /
yan lag mthil du zhes dang /
lus kyi cha shas gar bsgoms kyang / /
zhes gsungs pa bzhin /
dgos pa'i dbang gis lus kyi cha so so la bsgom tshul sna tshogs shig yod pa'i phyir /
kun mkhyen 'jam dbyangs bzhad pas 'jigs byed rdzogs rim las /
rlung gis khol bur na ba'i gegs sal ni /
lus kyi stod smad gang rung khol bur na pa'am /
sha bem pa'am /
skrad ba sogs byung na rtsa ba'i dmigs rten bla ma sogs 'byar mi phyed pa de dang /
zhes sogs kyis rtsa ba'i dmigs rten las 'od zer 'phros po te skyon de rnams sbyong ba'ang bla ma dang dbyer med du byas pa'i nus mthu yin par gsungs la /
yang skrang pa de bla ma yi dam gyi ngo bor bsgom la zhes de nyid du bla ma'i sku bsgom pa'ang gsungs so / /
gzhan yang de nyid las /
snang grags thams cad bla ma'i gsang gsum du 'khyer shes pa la bslab cing /
'di nyams 'og tu chung nges byung na gegs sel ngo ga 'don gang gi skabs su'ang 'khor los bsgyur ba'i rgyal po'i nor bu rin po che lag tu chud pa lta bu 'ong /
zhes gsungs te /
grub chen te lo pas kyang /
bog 'don kun z+g+yi mchog gyur pa / /
bla ma@# / /
yin no rnal 'byor pa / /
zhes gsungs so / /
nA ro pa'i spyod pa chos kyi glu nA ro'i rnam 'phrul gtsang pa rgya ras kyis lho brag mkhar chu'i gter nas bton por snyoms kyi gdams pa las /
kun la bla ma'i rnal 'byor shis / /
ci dgu thams cad bla ma la / /
gsol ba btab las 'byung bar 'dug /
ces nad 'don gyi skabs su gsungs pa lag tu len pa'i tshe /
tsha ba'i nad la mgrin par bla ma'i ngo bo chu shel gyi mchod rten zhig bsams te| de'i 'od zer ga bur lta bus tsha ba'i nad rnams sbyangs ba'i dmigs pa dang /
de bzhin du grang ba'i nad la snying gar bla ma'i ngo bo me shel gyi mchod rten /
bad kan gyi nad la lte bar bla ma'i ngo bo gser gyi mchod rten /
'dus ba'i nang la spyi bor bla ma'i ngo bo rlung gi mchod rten gsal btab sta spong du sogs byed par de'i 'grel pa rnams su bshad do / /
mi dang mi ma yin gyis gtses pa la'ang /
lha gzhan la gsol ba 'debs pa bas rang gi rtsa ba'i bla ma la gsol ba btab na byin rlabs shin tu myur te /
'brom ston pa'i zhal nas /
rten gang la gsol ba btab pa las ngo bo la gsol ba btab pa byin rlabs che ba byung /
zhes gsungs shing /
sngon gcig la mi ma yin gdug pa can zhig gis mtho brtsams nas nub re bzhin 'od dkar po chen po zhig nam mkha' nas babs te 'jigs sdangs che bar byung ba la khro bo'i bzlas pa dang phyir zlog sogs ci byas kyang ma phan pas /
thabs gzhan ma rnyed par 'od de'i dkyil du rtsa ba'i bla ma'i sku'i rnam pa zhig bsgoms pas 'od de nyid nag thum gyis songs ste phyin chad ma byung ba sogs de 'dra'i lo rgyus mang la /
'di tsam ni tha na bdag lta bus kyang myong bas grub pa zhig go / /
rgya chen bsod nams gsog 'dod tshe / /
bla ma mdun du bsgom byas nas / /
mchod tshogs rgya mtshos mchod pa gces / /
zhes pa ni /
lam rim dang bla mchod kyi skabs ltar mtho dman ji ltar 'tsham pa'i mdun gyi nam mkha' tshogs zhing gi gtso bor byas nas bsgom pa'am /
yang na tshogs zhing kun 'dus pa'i bdag nyid du byas nas bla ma gcig pu gsal btab la /
lus ngag yid gsum gyi phyag bya ba dang /
dngos bshams yid sprul gyi mchod tshogs bla na mchis pa dang bla na ma mchis pa mdo sde nas 'byung ba bzhin blos blangs te dbul zhing /
gzhan yang phyi nang gi nyer spyod dang 'dod yon /
dus gsum gyi dge tshogs / /
sbyangs rtogs sbar gsum byas pa'i nang mchod /
zhing sngags lhan skyes kyi pho nya /
zung 'jug gi rtogs pa ste dbang bzhi dang 'brel ba'i mchod pa /
phyi nang gsang ba de kho na nyid kyi maN+Dal dang bcos pa /
sdig ltung bshags shing dge ba la rjes su yi rang ba /
bskul zhing mi 'da' bar gsol ba gdab pa /
rjes bsngo ba dang bcas bsag sbyang gi gnad bsdus pa yan lag bdun pa byed pa ni /
'dir bsod nams gsog pa'i thabs mchog tu gyur pa'i mchod pa dbul tshul yin no / /
yan lag bdun du phye ba'i @# / /
nang gi mchod pa dang gzhan rnams la khyad par cung zad yod kyang /
spyir yan lag bdun pa mchod par 'jog dgos te /
mchod pa'i skad dod pU dza zhes pa mnyes shing mgu bar byed pa la 'jug pas| bla ma mnyes byed kyi rnam par dkar ba'i cha ji snyed cig yod pa thams cad mchod par 'gro ba'i phyir te /
bdud rtsi gsang ba'i rgyud las /
mnyes pa'i don gyis mchod pa ste / /
zhes dang /
klu sgrub kyis sems can mgu bar byed pa'i bstod pa las /
des na sems can phan pa byas na nga la mchod pa'i mchog /
gang gi yid ni mgu bar byed pa mchod pa yin pas so / /
zhes gsungs pa'i phyir /
de'ang zhing mchog dman gang la mchod pa dang sbyin pa byas pas bsod nams re 'byung ba tsam du 'dra'ang /
rgya che chung gi khyad par shin tu che bas de thams cad kyi nang nas bsod nams shin tu rgya che shos mthar thug pa bla ma la mchod pa yin par go pa'i phyir /
rgya chen bsod nams gsog 'dod tshe / /
zhes gsungs pa yin zhing /
de nyid gzhan thams cad las khyad par du 'phags pa mdo rgyud thams cad kyi dgongs pa'ang yin te /
gsang ba 'dus pa las /
dus gsum sangs rgyas kun mchod pas / /
bla ma'i ba spu gcig mched pa / /
de yi bsod nams khyad par 'phags / /
zhes dang /
rdo rje snying po rgyan las /
dengs 'bad pa thams cad kyis / /
bla ma rdo rje 'dzin pa mchod / /
rjes su mthun pas mnyes par bya / /
de mnyes sangs rgyas thams cad mnyes / /
zhes dang /
rgyud sdom 'byung dang klu sgrub kyi rim lnga gnyi ga las /
mchod pa thams cad yongs spangs te / /
bla ma mchod pa yang dge brtsa ma'o / /
de mnyes pas ni kun mkhyen pa'i / /
ye shes mchog ni thob par 'gyur / /
zhes phyogs bcu'i sangs rgyas thams cad mchod pa bas bla ma mchod pa don che bar gsungs la /
de'i rgyu mtshan yang de gnyig las /
'di ni rang byung bcom ldan 'das / /
lhag pa'i lha ni gcig pu nyid / /
man ngag rab tu ster ba'i phyir / /
rdo rje slob dpon de bas lhag /
ces bka' drin gyi sgo nas yin par gsungs so / /
de dag gi don bsdus te bla ma lnga bcu pa las /
mi zad de nyid 'dod pa yis / /
cung zad yid 'ong gang dang gang / /
shin tu khyad bar gyur pa nyid / /
de dang de ni bla mar dbul / /
de byin sangs rgyas thams cad la / /
rtag tu byin pa nyid du 'gyur / /
de byin bsod nams tshogs yin te / /
tshogs las dngos grub mchog tu 'gyur / /
zhes gsungs so / /
ltos sa ltos 'jog gi sgo nas bsod nams 'gyur che tshul rnam grangs gzhan yang yod de /
snying po mdor bsags las /
sangs rgyas zhing sogs zhing rnams la / /
khyad par du ni sbyin pa sbyar / /
dmangs rigs stong phrag gnyis dag kyang / /
bram ze gtsang ma gcig dang 'dra / /
bram ze stong phrag gnyis dag ni / /
dge slong gcig la rab tu sbyar / /
dge slong stong phrag gnyis dag ni / /
rdul med pa ni gcig dang mnyam / /
rdul med stong phrag gnyis dag ni / /
ye @# / /
shes ldan pa gcig la sbyar / /
ye shes ldan pa stong phrag gnyis / /
slob dpon gcig dang mnyam par brtag /
de ltar sbyin pa'i zhing byas nas / /
blo dang ldan pas rtag tu sbyin / /
rnal 'byor rtsa ba'i chos las ni / /
zhing bzang po la sa bon gdab / /
ces gsungs te /
dbang don de nyid yang gsal ltar /
'di'i rdul med pa mthong lam dang /
ye shes ldan pa dgra bcom la sbyor ba'am /
yang mdor bstan du sangs rgyas byung yang /
rgyas bshad kyi che gzhan ma byung bas /
de gnyis nyon mongs pa'i rdul med pa'i thar pa thob pa dang thams cad mkhyen pa'i ye shes dang ldan pa theg pa che chung gi dgra bcom gnyis la rim bzhin sbyar kyang rung ngam snyam /
yang nas bcu bzhir phye ba'i tshe mngon brjod bla ma las /
dpe med pa dang ye shes ldan / /
zhes 'byung bas /
ye shes ldan rgyun mtha'i skabs la man snye las bshad pa dang sbyar kyang 'grig ste /
'tshang rgya kha ma'i byang sems la mchod pa dang sangs rgyas la mchod pa gnyis bsod nams mnyam par mdzangs blun las gsungs shing /
de ltar 'dul ba lung las kyang gsungs tshul mdzod 'grel du drangs pa bzhin yin pa'i phyir ro / /
mchod tshogs rgya mtshe zhes pa ni /
bshad rgyud rdor phreng sogs las 'byung ba'i mchod sngags pU dza me g+ha sa mu dra zhes pa de nyid bkod pa yin te /
pU dza mchod pa dang /
me g+ha zhes pa sprin gyi ming yin kyang /
don mchod pa'i dngos po du ma 'dus pa'i tshogs la byed dgos /
sa mu dra rgya mtsho la 'jug pa'ang chu gter la mi go bar mtha' yas pa'i don du byed dgos pa'i phyir te /
ko sa la'i rgyan las /
de rnams kyi tshogs ni sprin ne / /
sprin gyi phung po ni rgya mtsho ste| rgya mtsho'i sgras ni grangs mtha' med pa nyid du ston to zhes dang /
kun rig TIk chen las /
pU dza mchod pa /
me g+ha sprin te tshogs /
sa mu dra rgya mtsho zhes sogs gsungs pa'i phyir /
de lta bu'i mchod pa'i las la gces ba'am /
gtsigs su byas te nan tan du 'bad dgos pa'i rgyu mtshan ni /
dper na 'bras bu lo tog phun sum tshogs pa 'dod na /
de la re ba byas pa kho nas mi chog par thog mar zhing bzang po la gces spras su byas nas legs par rmed dgos pa bzhin /
'bras bu dngos grub kun gyi 'byung khungs bla ma kho na yin pas /
de la mchod pa sogs kyi rten 'brel legs par bsgrig dgos pa'i phyir /
rje bdag nyid chen pos /
'di byi'i legs tshogs thams cad 'byung ba'i zhing sa dam pa dus bzhi thams cad du rgyun chad med par bde legs kyi sa bon btab pas chog pa 'di la'ang dad pa'i gshol gyis bsod nams kyi zhing rmed par gyur cig /
ces mdo las gsungs pa ltar bya rgyu ma byung na ches shin tu phangs pa yin no / /
zhes gsungs pa ltar ro / /
bla ma la rnam pa kun tu mchod par byas pa 'di ni byas na bsod nams che btsam ma yin gyi /
ma byas na nyes dmigs shin tu che bas med mi rung du bya dgos pa yin te /
bla ma lta bcu pa @# / /
las /
mchog tu dang bas dus gsum du / /
dkyil 'khor me tog bcas thal mos / /
ston pa bla ma bsnyen bkur zhing / /
zhabs la spyi bos phyag bya'o / /
zhes nyin re bzhin dus gsum du bla ma la phyag dang maN+Dal sogs kyis bsnyen bkur byed dgos par gsungs te /
de'i rgyu mtshan yang de nyid las /
dbang bskur mchog thob rdo rje yi / /
slob dpon la ni de bzhin gshegs / /
phyogs bcu'i 'jig rten khams bzhugs pas / /
dus gsum du ni mngon phyag 'tshal /
zhes rang cag lta ci /
phyogs bcu'i sangs rgyas rnams kyis kyang sngon slob pa'i gnas skabs kyi bla ma la nyin re re dus gsum du byon nas phyag byed par gsungs pa'i phyir ro / /
de skad du'ang 'dus pa'i rgyud phyir las /
phyogs bcu'i 'jig rten gyi khams na sangs rgyas dang byang chub sems dpa' ji snyed 'khod cing 'tsho skyong ba de thams cad dus gsum du lhags nas slob dpon de la de bzhin gshegs pa thams cad kyis mchod pas yang dag par mchod nas sangs rgyas kyi zhing de dang der 'gro zhing /
zhes dang /
don dam bsnyen pa las /
dpag med sangs rgyas kyis kyang rtag tu de la mchod / /
phyogs bcu'i sangs rgyas byang chub sems dpas rtag tu de la 'dud / /
ces gsungs so| |rgyun du snying gar bsgom pa'i tshul ni /
'di phyi bar do'i gnas skabs su / /
bla ma snying dbus bsgom byas te / /
rang gi sems dang bla ma gnyis / /
dbyer med bsrub man ngag go /
zhes 'gro 'chag nyal 'dug sogs dus dang gnas skabs thams cad du rang sems dang ngo bo dbyer med du byas nas gnas snying gar bsgom pa ste /
thog mar nyid mtshams sbyor ba dang /
mthar 'chu 'pho ba thams cad kyang 'di nas byed pa dang /
rdo rje'i lus la gnad du bsnun pas mthar gtugs sa'ang 'di yin zhing /
rnam par shes pa gnas pa'i gtso bo'ang yin pas /
snge pa 'ga' zhig snying la yid dbang du 'dod par sde pa tha dad bklugs pa'i 'khor lo dang /
rtog ge 'bar ba sogs las bshad de / /
de ltar bsgom pa'i dgos pa dang sgom tshul gyi gnad rnams ni 'og tu 'byung bas 'dir ma spros so / /
gnyis pa de'i sgo nas rang gzhan gyi don sgrub pa'i thabs mkhas kyis sgo gsum don ldan du byed tshul ni /
dad ldan gdul byas gsol btang che /
rang sems bla ma dbyer med du / /
bsgoms nas bla ma'i phyag g.yas kyis / /
gzhan la byin rlabs byed par bsam / /
gzhan gyis phyag sogs byed pa'i tshe / /
bla ma nyid la phyag byed par / /
bsam na rang gzhan kun la phan /
nyon mongs 'khrul snang shar ba'i tshe / /
snying dbus bzhugs pa bla ma rje / /
spyod ngan 'di yis thugs khrel zhes / /
bsam na de ma thag tu bzlog /
dge sems gsar du skyes pa'i tshe / /
bla ma'i byin rlabs 'di'i zhes / /
bsam nas bka' drin rjes dran te / /
gus pas mchod la brtson par bya /
zhes byung /
de'ang gzhan gyis rang la phyag dbang zhus pa na /
dngos su rang gi lag pa de'i mgor bzhag kyang /
bsgom don la rang sems dang bla ma @# / /
dbyer mi phyed pa des phyag g.yas brkyangs nas byin rlabs mdzad pa'i mos ba bya'o / /
da lta phyag dbang du grags pa 'di'i khungs sam mtshon don lta bu nis bcu pa'i mdo las / /
sangs rgyas bcom ldan 'das de dag gis de dag nyid na bzhugs bzhin du rdzu 'phrul gyis phyag g.yas pa rnams brkyangs te byang chub sems dpa' rdo rje snying po'i mgo la byugs pa mdzad do / /
sangs rgyas bcom ldan 'das de dag gis byang chub sems dpa' rdo rje snying po la reg ma thag tu de ni de'i mod la ting nge 'dzin de las langs nas /
zhes sogs ltar /
phyag gis reg pa'i sgo nas sa bcu pa'i mdo sde ston par byin gyis brlabs pa yin pas /
mdo 'di nyid byin gyis brlabs pa'i bka'i nang nas sku'i sgo nas byin gyis brlabs pa la 'jog pa'i rgyu mtshan yang de yin no / /
rgyan stug po bkod par yang 'di dang cha 'dra ba zhig gsungs la /
yang sangs rgyas rnams kyis byang chub tu lung ston par mdzad pa'i tshe phyag g.yas mi 'jigs pa'i phyag rgya slob ma'i mgo bor bzhag nas lung ston cing dbugs dbyung bar mdzad pa de'i rten 'brel dang sgo bstun pa'ang yin te /
bshad rgyud rdo rje phreng ba las /
g.yas pa mi 'jigs sbyin byas la / /
dbugs dbyung ba yi mchog bya ba / /
zhes gsungs shing /
rgyal ba dge 'dun grub kyis kyang /
phyag g.yas bdag gi mgo la bzhag bzhin du / /
bla med byang chub mchog tu lung bstan nas / /
zhes gsungs pa bzhin no / /
'di lta bu la bla ma'i byin rlabs dang slob ma'i mos gus 'dzom na rgyud byin gyis rlobs pa tsam du ma zad /
de'i mtshan ma mngon sum du snang rgyu yod pa'ang 'byung srid de /
dper na sne'u zur pas dgon pa pa la dang por mjal ba'i tshe phyag dbang stsal bas dbu thod kyi steng du phyag rjes babs pa phyis sku 'das nas gdung sbyangs te /
dbu thod don steng pas gdan drangs skabs kyang mjal rgyu byung ba dang /
se ra kun mkhyen pa'am blo gros rin chen seng ges kyang rje rin po cher thog mar mjal dus kyi phyag rjes dbu thod la babs pa phyis mjal rgyu byung ba bzhin no / /
gzhan gyis rang la bsnyen bkur ba sogs kyi tshe ji ltar bya ba ni /
gzhan gyis phyag sogs byed pa'i tshe / /
bla ma nyid la phyag byed par / /
bsam na rang gzhan kun la phan / /
zhes gsungs te /
gzhan gyis rang la phyag btsal ba na de bdag gir byas te rlom sems skyes pas rang gi bsod nams nyams pa ma gtogs phan pa ci yang mi 'byung la /
nges bsnyen bkur ba stabs pa de dag rang gi snying gar bzhugs pa'i bla ma la bsngos na rang gzhan gnyi ga'i tshogs rdzogs pa'i thabs mkhas kyi spyod par 'gyur ro / /
'dir phyag ni mtshon pa tsam ste /
gzhan gyis rang la 'tsho ba drangs pa na'ang /
snying ga'i bla ma la 'dren pa'i dmigs pa dang /
de bzhin du gos dang gnas mal nor longs spyod gang zhig phul kyang de nyid blos blangs te snying ga'i bla ma la dbul ba byas na nor rdzas la 'dod sred chung du 'gro zhing dkor kyi sgrib pa sbyong ba @# / /
dang /
sbyin bdag gi bsod nams gong 'phel du 'gyur ba sogs dgos pa shin tu che ste /
zhib tu shes shing lag len byed par spro na 'phags pa thugs rje chen po'i bka' srol grags che ba lnga'i ya gyal /
gnyan tshem bu ba dar ma 'ong nas brgyud pa bskyed rdzogs kyi gnad kun tshang ba'i tshem bu dmar khrid du grags pa na /
bza' ba zas kyi rnal 'byor /
bgo ba gos kyi rnal 'byor /
'dug pa gnas khang gi rnal 'byor sogs chu bo rgyun gyi rnal 'byor drug tu gsungs pa bzhin bya dgos pas /
zhib par ni rje btsun bla ma thugs rje'i mnga' bdag 'di nyid dang /
thams cad mkhyen pa rol ba'i rdo rje sogs kyi gsung las shes par bya'o / /
der ma zad bla med kyi rgyud sde che ba kun nas zas la longs spyod pa'i tshe kha thab khung /
lag pa dgang gzar /
zas rnams bsreg rdzas kyi tshul du mos te bla ma yi dam la phul ba'i dmigs pa dang bcas longs spyod dgos pa ni 'dar mi rung pa bza' ba'i dam tshig tu gsungs la /
de'i dgos pa'ang gdan bzhi las /
gang zhig cung zad bza' btung rnams / /
bsngo ba byas nas bza' bar bya / /
'di ltar spyod pa'i rnal 'byor pa / /
bu lon du yang mi 'gyur ro / /
zhes gsungs la /
ma rgyud kyi sgo chos su lag pa'i mchod pa'am lag pa mchod pa zhes snga ma las khyad par du gyur pa'i lha la mchod tshul gzhan zhig kyang gsungs so / /
de'ang rnyed pa dang bkur sti la sogs pa 'di dag ni 'jig rten phal pa rnams yon tan du mthong nas thob bya'i gtso bor byed kyang /
skom pas chwa chu 'thung ba bzhin de la brten pa'i sdug bsngal 'ba' zhig las mi 'byung la /
skyes bu dam pa rnams ni de'i nyes dmigs sgo du ma nas gzigs te sred pa'i dbang du cung zad tsam yang mi 'gyur ba'i phyir te /
bkur sti'i tshom las /
dre'u mo rang gi mngal gyis dang / /
'dam bu smig ma 'bras bus dang / /
chu shing 'bras bus phung ba ltar / /
pho bshal bkur stis phung bar 'gyur /
zhes gsungs shing /
skyes rabs las kyang mang du 'byung ba bzhin /
skye bo tha shal rnams la rnyed bkur cung zad tsam 'byung na'ang de nyid kyis dbyen spyos te bya ba ma yin pa du ma la zhugs pas 'di phyi gnyi brlag par byed do / /
sngon 'brom ston pa khams nas yar byon pa'i tshe 'phrang kha par chung gi sar phebs pas /
khyod dag ba shes shig yin shes tshe'ang /
nga 'phrang kha ber chung zer ba'i mi chen zhig yin pas /
de nas yar phyag wa mo 'khyug pa lta bu gsum tshol zer ba na /
'brom nyid dman cha kho na lhur bzhes pas kho'i 'dod pa bzhin mdzad /
de nas khos chos kyi dri ba mang po byas par lan thogs med du gnang bas 'brom yin par shes shing gzod 'gyod pa skyes nas bshags pa byas te ra sgreng gi dgo nas sogs kyang phul pa lta bu /
skyes bu dam pa dang byang chub sems dpa' gar yod mi shes pas /
de 'dra res rang la phyag 'tshal zhing /
rang gis kyang 'o zob kyis dang du blangs na rnam smin shin tu lci ste /
mu@# / /
stegs rdzogs byed kyi mchod rten la phyag mchod byas pas de la gnod tshul 'dul ba lung las gsungs pa ltar yin na /
da lta rang gzhan gnyi gas bsam bzhin du byas pa smos kyang mi dgos pa'i phyir ro| |des na rnyed pa dang bkur sti ni ral gri'i so la chags pa'i sbrang rtsi ltar mnog chung zhing gnod pa che la /
khyad par du chos tshul bzhin sgrub par 'dod pa'i las dang po pa phal cher la /
dgos pa'i chos kyi lo tog ma 'khrungs par /
mi dgos pa'i grags snyan gyi than snye thon pas skye bo phal ba gzhan dag gis de la re ba chen pos bkur sti byed cing /
rang nyid kyang nges g.yeng bar 'gyur ba ni /
bram ze'i skyes rabs las /
dka' thub can du re ba chen po yis / /
yul mi rnams kyis de la mchod par shog /
ces pa ltar gyi bram ze'i dmod pa'i steng du song ba yin pas /
dge sbyor gyi sad la de las thu ba med de /
grub dbang skal ldan rgya mtshos / /
kha zhim pa'i zas la sred pa dang / /
lus 'jam po'i gos la zhen pa dang / /
yid mdzes pa'i gzugs la chags pa 'dis / /
chos zab mo zhar dang zhor la lus /
zhes gsungs pa ltar ro / /
gnad 'di la dgongs te mnyam med jo bo chen pos kyang /
bsod nams zer ba'i 'du 'dzi de yang bdud kyi bar chad yin pas spongs / /
zhes rnyed bkur snyan grags sogs la bdud las su gsungs pas /
bdag legs su 'dod pa rnams kyis rmi lam dang sgyu ma'i dga' ston lta bu'i srid pa'i phun tshogs mtha' dag la zhen brtsad nas gcod pa dang /
chos sgrub pa'i phyir du lus 'tsho tsam gyi zas gos la brten pa de'ang byang chub kyi sems kyis zin par byas te spyod yul yang dag pa'i mdo nas 'byung ba bzhin gzhan don rnam pa thams cad par bsngo ba dang /
rdo rje theg pa'i thabs mkhas kyi rtsis zin par byed tshul sngar bshad pa bzhin byas na tshegs chung dus tshogs rlabs po che rdzogs shing /
sgo gsum gyi spyod pa mtha' dag gsang sngags zab mo'i lam gyi nyams len du 'gyur te /
kun spyod las /
yan lag gis ni bskyod pa dang / /
tshig gis rab 'byams ji snyed pa / /
de snyed phyag rgya gsang sngags yin / /
zhes dang /
rje bla mas /
lus kyi g.yo ba ngag gi brjod pa dang / /
yid kyi bsam pa kun kyang 'bad med par / /
rlabs chen tshogs rnams yongs su sdud byed pa / /
zhes gsungs pa bzhin no / /
bla ma'i rnal 'byor la brten nas gtso bor rang rgyud kyi nyon mongs dang sgo gsum gyi nyes spyod 'gog tshul ni /
nyon mongs 'khrul snang shar ba'i tshe / /
snying dbus bzhugs pa bla ma rje / /
spyod ngan 'di yis thugs khrel zhas / /
bsam na de ma thag tu bzlog /
ces gsungs te /
rang gi rgyud la tshul min yid byed kyis chags sdang la sogs pa'i rtog pa ngan pa skyes pa'am /
sgo gsum mi dge ba'i spyod pa la 'jug par phyogs pa na /
kye ma bdag gis rnyed par dka' ba'i dal 'byor gyi rten thob cing /
sangs rgyas kyi bstan pa'i rjes su zhugs nas chos pa'i gzugs bzung ste /
tshul dang mi mthun pa 'di ltar bsam zhing spyad na /
@# / /
spyir kun tu thogs pa med pa'i ye shes kyi spyan mnga' ba'i sangs rgyas byang sems rnams dang /
dkar po'i phyogs kyi lha rnams khrel bar 'gyur zhing /
khyad par rtsa ba'i bla ma rang gi snying gar bzhugs pa 'di nyid kyi thugs khrel bar gyur na mi rung snyam du de la 'dzem nas sgo gsum pa g.yod pa'i brtul zhugs la gnas te nyes spyod mtha' dag las ldog par bya dgos so / /
de ltar mos pa ni lha rjes su dran pa sgom tshul yin zhing /
de la bcos min gyi myong ba rnal ma zhig skyes na mi dge ba'i bya ba gang la'ang 'jug mi phod pa dang /
dge ba'i chos thams cad ngang gis 'grub pa zhig 'byung ste /
spyod 'jug las /
sangs rgyas byang chub sems dpa' dag /
kun tu thogs med gzigs par ldan / /
de dag thams cad spyan snga na / /
bdag ni rtag par gnas so zhes / /
de ltar bsam nas ngo tsha dang / /
gus dang 'jigs ldan de bzhin dngos / /
des ni sangs rgyas rjes dran pa'ang / /
de la yang dang yang du 'byung / /
zhes dang /
myos byed ma'i skyes rabs las /
ma mthong bar ni sdig pa byas pa dag /
dug zos bzhin du bde bar ji ltar 'gyur / /
lha dang rnal 'byor can gyi mi dag ni / /
rnam dag mig gis mi mthong mi srid do / /
zhes gsungs la /
de'i stobs kyis dge ba'i chos mtha' dag 'grub tshul chos yang dag par sdud pa las /
lha rjes su dran pas dge ba'i chos thams cad yang dag par grub pa'i sems 'di ni byang chub sems dpa' rnams kyi byang chub kyi sems zhes bgyi'o / /
zhes dang /
lha rjes su dran pa'i dran pa nye bar bzhag pa gang zhe na /
'di la byang chub sems dpa' ni gang rnam par dag pa'i lha nyan thos dang /
rang sangs rgyas dang /
byang chub sems dpa' dang /
yang dag par rdzogs pa'i sangs rgyas de dag rjes su dran no / /
'di ltar de dag rjes su dran te sgrub pa dang /
yon tan dang /
skye ba dang /
longs spyod dang /
kun dpyod pa dang /
rtsom pa dang /
rab tu 'thob pa dang /
yongs su grub pas kyang lha rjes su dran pa 'di ni lha rjes su dran pa'i dran pa nye bar bzhag pa zhes bya'o / /
zhes gsungs pa ltar ro / /
'dir sgo gsum bag med la zhugs na snying ga'i bla ma thugs khrel bar gsungs nas 'jigs pa skyed pa med /
de nyid bsdus par dam tshig las 'das na snying la gnas pa'i rdo rje sems dpa'i thugs khrel nas snying ga dral te gshegs shing byin gyis mi rlob par gsungs pa dang /
dam tshig nyams pa de la rdo rje 'dzin rgyal khros nas bdun rgyud tshun chad brlag par yang spyod rgyud las gsungs pa rnams phyogs 'dra ste /
de'ang bla ma dang yi dam rnams dngos gnas su thugs khrel ba min yang /
rang gi ngos nas rten 'brel rnam pa gzhan du gyur pa'i stobs kyis de rnams bdag nyid las ring du 'gyur ba dang /
byin rlabs kyi ngad yal ba chos nyid yin te /
dper na nyi 'od la gnas pa'i skyes bu zhig brag khung byang bltas su zhugs pa na /
nyi ma'i ngos nas min yang rang gi spyod lam gyi byed pas nyi 'od dang 'bral ba bzhin no / /
des na snying ga'i rtsa ba'i bla @# / /
ma de nyid dbang por byas te spyir sgo gsum gyi mi dge ba'i bya ba thams cad dang /
khyad par sdom pa gsum gyi bcas mtshams dang 'gal ba'i nyes ltung phra mos kyang ma gos pa la nan tan du 'bad cing /
brgya la rang dbang med par gos na'ang de ma thag bshags bsdam sogs kyis dag par byas te /
dngos grub kun gyi rtsa ba dam tshig dang sdom pa tshul bzhin du srung ba'i thabs la 'bad pa lhur bya'o / /
rang rgyud la dge sems nam skyes pa na bla ma'i bka' drin du bltas te spel ba'i tshul ni /
dge sems gsar du skyes pa'i tshe / /
bla ma'i byin rlabs 'di'o zhes / /
bsams nas bka' drin rjes dran te / /
gus pas mchod la brtson par bya / /
zhes gsungs /
de'ang gong du bka' drin dran pa'i skabs su bshad pa bzhin dge blo gang skyes thams cad bla ma'i bka' drin kho na la brten nas byung ba yin te /
bla ma lnga bcu par /
dngos grub slob dpon rjes 'brang zhes / /
rdo rje 'dzin pa nyid gsungs pa / /
zhes dngos grub kyi rtsa ba bla ma la rag las par gsungs pa'i dngos grub de'ang /
gtso bor gang la byed na /
tshe bsod dpal 'byor rgyas pa sogs la mi byed par /
shes rgyud kyi nyon mongs pa'i rtog pa shugs je chung dang /
dge ba'i bsam pa gong 'phel du song ba la byed dgos pa'i phyir te /
mnyam med jo bo chen pos /
dngos grub kyi mchog nyon mongs pa je chung la song ba yin /
grub rtags kyi mchog 'dod pa rje chung la song ba yin / /
zhes gsungs /
des na bsnyen sgrub bzlas brjod sogs byas te byin rlabs zhugs pa'i mtshan ma'ang /
yi dam lha'i zhal gzigs sogs gtso bor mi byed kyi /
blo sna gong du 'gyur te byams snying rje byang chub kyi sems yang dag pa'i lta ba sogs kyi rtogs pa khyad par can skye ba gtso che ba'i phyir /
bsnyen yig dngos grub rgya mtsho las /
bla ma dang yi dam la dad pa dang yid ches ji 'phel /
chags sdang sogs kyi ngan rtog rje chung /
rnam g.yer je nyung / /
shes rgyud je 'jam /
bsam pa je bzang la song na bsnyen pa lam du 'gro ba /
bla ma dang yi dam gyis rjes su 'dzin pa /
byin rlabs 'jug pa /
rtogs pa je mthon 'gro ba rnams kyi mgo tshugs pa yin /
zhes gsungs pa dang /
jo bo'i bla ma grub chen rA hu las jo bo chen po la /
yi dam gyi zhal mthong ba dang /
dkyil 'khor mang po mngon sum du gyur pa dang /
thun mong gi dngos grub mang du thob pa dang /
ting nge 'dzin ri rgyud tsam yod pa sogs khyod kyi yon tan de rnams kyi gar yang mi phyin gyi /
byams snying rje byang chub kyi sems sbyongs /
thugs rje chen po snying rje'i lha yin pas yi dam du zungs la 'khor ba ma stongs bar du sems can gyi don phyed par dam 'chos shig /
ces gsungs pa bzhin no / /
des na dpe chos las /
pha mes gang bas don ma grub / /
ces zhogs kyi mi gcig gis sngar bas pa rnams bzang tshul bshad pa la /
de'i bu na re /
nga ni pha mes gang bas ngan rgyu med byas pa'i dpe ltar /
da lta rang de rnams bla ma gong ma dag las kyang rang @# / /
ngan rgyu med snyam pa'i mngon rlom 'chang ste /
yon tan cung zad re skyes pa na rang pho skyes pa yin snyam pa las /
bla ma'i bka' drin yin snyam pa mi 'byung ba ni dngos grub kyi gegs che shos yin pas shin tu bag zon bya dgos so / /
gsum pa bla ma'i rnal 'byor gyi steng nas gsang sngags zab mo'i nyams len mtha' dag skyong tshul ni /
mdor na yab rje dam pa'i bka' / /
zhes pa nas /
sgyu 'phrul dra ba zhes su grags / /
zhes pa'i bar gyis gsungs /
de'ang /
mdor na yab rje dam pa'i bka' / /
gsung rab snying po'i mthar thug pa / /
gsang ba las kyang ches gsang ba'i / /
man ngag gnad kyi don po ni / /
zhes bshad bya'i gdams ngag gi che ba bstan pa ste /
de'ang yab rje rgyal ba gnyis pa nyid ni sngon rgyal ba dbang po'i tog gi spyan sngar zab mo'i lta ba dang gsang chen rdo rje theg pa'i lam bzang spel ba'i snying stobs kyi go cha lhur bzhes pa'i don bzhin / /
spyir rgyal ba'i bstan pa mtha' dag la ma rtogs log gi dri ma bsal nas nyin mo bzhin du gsal bar mdzad cing /
khyad par lta ba'i gnad shin tu phra zhing phra ba dang /
rgyud sde'i dgongs don shin tu zab cing brling ba gangs can gyi ljongs 'dir sngon chad mkhas pa dang grub pa'i skye bo sus kyang ji lta ba bzhin ston par ma nus pa rnams gsal bar phye ba'i bka' srol bla na med pa 'di la rnam pa thams cad du 'khrul pa'i cha phra mo tsam yang mi srid cing /
mdo sngags kyi gsung rab dri ma med pa mtha' dag gi snying po'i don mtshang ba med par 'du bas /
thar pa 'dod pa'i skye bo skal bzang rnam dpyod can rnams kyi 'jug ngogs kho na yin la /
de'i nang nas kyang snying po'i don mthar thug pa zab lam bla ma'i rnal 'byor sngags kyi theg pa dang 'brel bas /
snod min la gsang bar 'os shing /
sngags kyi nang nas kyang rdo rje'i tshig gis shin tu sbas pa'i don nam mkha' 'gro'i kha rlangs thu le ba /
bla ma dam pa rnams kyi zhal nas zhal dang /
snyan nas snyan du brgyud pa'i man ngag ches shin tu gsang ba mtha' dag gi gnad kyang ma tshang ba med par 'dir 'du bas na /
rgyal ba rdo rje 'chang dngos su byon kyang 'di las lhag par gsung du med pa'i gdams pa'i snying po ni 'di yin no zhes gdams ngag gi che ba brjod nas snod ldan la spro ba bskyed pa'o / /
de'ang lta ba'i 'jog mtshams dang sa lam gyi rnam bzhag gzhan la gsar rnying gi grub mtha' mi mthun bci rigs yod kyang /
bla ma'i rnal 'byor lam gyi rtsa bar 'dod pa dang de'i khongs su lam gyi gnang thams cad 'dus par 'dod pa la mi mthun pa med de /
dper na sa skya ba rnams las 'bras rdo rje'i tshig rkang du /
lam zab bla ma /
'bring dam tshig dang sdom pa nyi shu /
tham lus so sor brtag pa'i 'gog pa zhes dbang po rno 'bring rtul gsum gyis lam bgrod tshul gsum du byas pa las /
dbang po rnon pos ni lam zab bla ma'i rnal 'byor de'i khongs su dam tshig dang sdom pa bsrung ba /
rim gnyis kyi nyams len sogs mtha' dag 'dus nas 'gro bas @# / /
sa bcad mi 'dra ba so sor byed mi dgos par gsungs la /
der 'du ba'i rgyu mtshan gyi gnad kyang gdan gsum tshang ba'i rdo rje slob dpon zhes / /
gshegs pa dang gshegs ma'i gdan / /
sems dpa' dang sems pa'i gdan /
khro bo dang khro mo'i gdan dang bcas gang bsgom par bya ba'i dkyil 'khor gyi lha thams cad bla ma'i sku la tshang ba'i gnad kyis yin par gsung /
de dag la gdan gyi sgra sbyar ba ni /
gdan gyi skad dod si tha zhes pa gdan dang gnas dang rigs sogs du ma la 'jug pa las /
gshegs pa dang gshegs ma'i rigs zhes pa lta bur bsgyur na go bde'ang /
'brog mi gsang sngags la dam dog shin tu che bas go dka' ba byas pa yin par gsungs so / /
rnying ma pa rnams rig 'dzin gdung sgrub ces zer zhing /
der yang mchog thun gyi dngos grub sgrub pa'i lam thams cad tshang ba'i rgyu mtshan rtsa gsum dri la sgrub kyi gnad la rag las par 'dod de /
de'ang rtsa ba gsum ni byin rlabs kyi rtsa ba bram /
dngos grub kyi rtsa ba yi dam /
'phrin las kyi rtsa ba chos skyong yin zhing /
de gsum gcig tu dril ba'i ngo bo bla ma yin par bshad do / /
kar 'brug 'bri stag sogs bka' rgyud pa rnams ni bla sgrub kyi tha snyad 'dogs shing /
nyams len thams cad de'i khongs su bsdus nas byed la /
de'ang phyi ltar bsten pa /
nang ltar sgrub pa /
gsang ba ltar ngo sprod pa'i sa bcad gsum du byas 'dug pa las /
phyi ma cung zad mi 'dra ba ma gtogs /
gzhan ni man ngag 'dir gsungs pa'i rtsa ba'i sa bcad gsum dang khogs 'dra bar snang ngo / /
der ma zad rgod tshang ba'i rnal 'byor bzhi bshad du /
dang po lus spyod gtso bor ston / /
gnyis pa ngag spyod gtso bor ston / /
gsum pa sems sbyong gtso bor ston / /
bzhi pa lhan skyes 'ba' zhig go / /
zhes phag mo grub pas gsungs pa la brten nas bla ma phyag dang sku khrus kyis bsnyen bkur ba sogs lus kyi bya ba dang /
ngag gis bstod cing ci gsung ba sgrub pa dang /
sems kyis bla ma chos sku'i ngo bor blta ba dang /
de'i byin rlabs la brten nas snod bcud mtha' dag lhan skyes kyi bde ba'i rol par 'char bas /
rim pa bzhin du rgyud sde bzhi'i gnad kyang bla ma'i rnal 'byor la tshang ba dang /
yang dbang bzhi'i nang nas bum dbang gis lus kyi dri ma sbyong zhing lus lha skur 'grub pa byed la /
bla ma'i sku bsgom na de las kyang myur tsha ba che ba dang /
de bzhin du ngag gi nyams pa sbyong zhing ngag sngags kyi ngo bor byin gyis rlob pa la gsang dbang las bla ma'i mtshan sngags brjod cing gsol ba 'debs pa lhag pa dang /
rdzogs rim bsgoms te yid rdo rjer sgrub pa la sher dbang las bla ma sems kyi dkyil du shar ba lhag pa dang /
brjod bral lhan skyes kyi ye shes 'char ba la dbang bzhi ba las kyang bla ma'i byin rlabs sa chod che bas /
bla ma'i rnal 'byor la dbang bzhi'i gnad lhag dang bcas pa 'du bar bshad nas /
de'i shes byed du dam tshig bkod pa'i rgyal po'i rgyud las /
mtshan dang dpe byad 'bar @# / /
ba'i lha / /
bskal ba 'bum du bsgom pa bas / /
bla ma dran pa'i 'bum char min / /
bsnyen sgrub bzlas brjod sa bas / /
bla ma'i gsol tshig lan cig dga' / /
rdzogs pa'i rim pa bskal ba'i bar du ni / /
'du 'dzi g.yeng ba spangs te bsgom pa las / /
bla ma rang sems dkyil du dar cig shar ba tsam / /
'bum phrag nyi shu char yang mi phod do / /
zhes dang /
A li kA li'i chu klung chen po'i rgyud las /
brjod bral lhan cig skyes pa'i ye shes 'di / /
tshogs bsags sgrib pa dag pa'i lag rjes dang / /
rtogs ldan bla ma'i byin rlabs kho na las / /
thabs gzhan brten na rmongs par shes par bya / /
zhes pa rnams drangs snang yang /
de dag phal cher mdo phyogs rkyang pa'i bla ma bsten tshul gyi skabs su'ang 'byung dgos pas /
'dra chos cung zad tsam yod pa rgyu mtshan du byas te /
de tsam la sngags kyi gnad thams cad tshang bar bshad ba ha cang thal che bar snang ngo / /
des na zab pa'i shes byed la 'di shin tu zab bo zhes bshad pa kho nas chog pa dag gi lugs la de ltar yin kyang /
rje bla ma'i bka' srol 'di la bsgrub bya sgrub byed du mi 'gyur bas /
don der mdo sngags kyi zab gnad thams cad 'dus par bsgrub pa lta bu la'ang /
rang gi ngo bo'i steng na khyad chos de dag ldan tshul bsgrub ba rang bzhin gyi gtam tshigs dang /
lag rjes 'jog tshul gyi sgo nas bsgrub pa 'bras bu'i gtan tshigs sogs dri ma med pa'i rigs pa'i sgo nas legs par 'grub pa zhig dgos so / /
rab dge ldan pa rnams ni zab lam bla ma'i rnal 'byor dang /
bla ma mchod pa'i cho ga sogs kyi tha snyad byed cing /
bla ma'i rnal 'byor bsgom tshad la lam gyi zab gnad thams cad tshang dgos par mi bzhed de /
sgom pa po'i gang zag la de thams cad kyi snod du rung mi rung ci rigs yod pas /
dam pa rnams kyis kyang gdul bya'i skal ba la gzigs te /
rang rang dang 'tsham pa'i nyams len byed tshul re gsungs pa yin pa'i phyir dang /
gdul bya thun mong ba la tshogs bshad kyi tshul du bstan nas /
thun mong ma yin pa'i gdul byar slob bshad kyi tshul du gdams pa'i tshe snga mar ma bshad pa'i khyad chos lhag po zhig snon rgyu dgos pa rgyud dang grub chen kun gyi spyi lugs yin pa'i phyir ro| |des na sngar bshad pa'i bla ma'i rnal 'byor sgom tshul de'i steng du gsang sngags kyi gnad rnams tshang bar byas te nyams su len pa la /
bskyed rim gyi gnad tshang bar byas te nyams su len tshul dang /
rdzogs rim gyi gnad tshang bar byas te nyams su len tshul gnyis /
dang po ni /
rang sems bla ma yi dam gsum / /
dbyer med gcig tu bsres byas nas / /
zhes byung /
de'ang bla ma dang yi dam gnyis ni gzod dbyer med du bsre mi dgos par /
sngar nas dbyer med du gnas pas /
de ni rang gi sems nyid 'di de gnyis dang dbyer med du bsre dgos pa yin no / /
de'ang dper na rde'u chur 'phang ba lta bu de'i nang du bcug ba tsam la bsre ba mi zer bar /
chu nang du chu@# / /
blug ste dbyer med du song ba la bsre ba zer ba bzhin 'dir yang dbyer med du bsres zhes pa ni /
skad cig dkrong bskyed lta bu'i rang lhar bsgom pa tsam la mi zer bar /
rang gi lus ngag yid gsum dang skye shi bar do'i gnas skabs gsum po de nyid yi dam gyi lha'i sku gsum gyi ngo bor byed bas lam 'khyer gsum gyi gnad tshang ba zhig dgos so / /
lha'i sku gsum dang dbyer med du bsre ba'i thabs kyi gtso bo rdzogs rim yin kyang /
de'i sman byed la mos ngo tsam du de dang bsre ba'i bskyed rim sngon du 'gro dgos pa dang /
rdzogs rim la slob tshul 'og nas 'byung ba'i skabs thob kyi rigs pas kyang 'di'i bsres pa bskyed rim la byed dgos par 'grub ste /
dngos po la sku gsum lam du 'khyer brdzogs rim nas yin na'ang /
sku gsum lam 'khyer gyi tha snyad bskyed rim la gtso bor sbyar ba bzhin no / /
des na snod bcud 'jig ba'i rim pa dang mthun par sdud rim gyi sgo nas snod bcud thams cad 'od gsal du bsdus te /
rgyud so so nas 'byung ba bzhin sngags gnyis dang yi ge gsum sogs kyi don rnam thar sgo gsum dang bdag med gnyis kyis bsdum pa'i de bzhin nyid la nga rgyal bzhag steng chib chos sku'i lam 'khyer bsgoms pas las nyon gyi 'chi ba bkag nas lam dang 'bras bu'i chos sku bsgrub cing /
rang gi yid dang bla ma lha'i thugs dbyer med du bsre bar byed do / /
de nas rang gi smon lam ? 'ben pas? ngag gi rtsa bar gyur pa shin tu phra ba'i gnyug ma'i rlung las rgyu rdo rje 'dzin pa longs spyod rdzogs ba'i skur bzhengs par mos pa ni bar do longs sku'i lam 'khyer zhes bshad la /
rdo rje theg ba'i skabs 'dir longs spyod rdzogs pa'i sku zhes pa'ang /
gtso bor gsung la byed pas /
de'i sgo nas rang gi ngag dang bla ma lha'i gsung dbyer med du bsre ba yin no /
yid lus shin tu bra ba de nyid tha mal pa rnams la dngos su snang mi nus pas /
rigs? pa'i sprul skur ldang par bya'o snyam du 'bras bu rdo rje 'dzin pa bsgom pa la skye ba sprul sku'i lam 'khyer zhes bshad cing /
nges rang gi lus dang bla ma lha'i sku dbyer med du bsre bar byed do / /
spyir bskyed rim ril po sku gsum gyi nang nas sprul sku 'grub byed dang /
chos sku gzugs sku gnyis su bye ba'i nang nas gzugs sku 'grub byed /
thabs shes gnyis kyi nang nas thabs kyi rnal 'byor la gtso bor gsungs pa mang yang /
de la nang gses kyis phye na sku gsum sgrub pa'i smin byor du 'gyur tshul so sor yod ba ltar sku gsung thugs so so'i sgrub byed du 'gyur tshul yang sngar bshad pa bzhin bya dgos te /
de gang gi smin byed du 'gyur pa kun rdzob sgyu ma'i rdzogs rim dang /
don dam 'od gsal gyi rdzogs rim gnyis dang /
de'i snod rung du byed ba'i gsang dbang shes dbang gnyis kyi dag brjod tshub las kyang shes par nus so / /
yang 'di snyam du /
rgyud so so nas yi dam lha'i sku gsum dang dbyer med @# / /
du sgrub ba'i bskyed rim bsgom par bshad kyang /
des bla ma'i sku gsum dang dbyer med du bsgom par mi 'grub snyam na /
'di ni gnas ma yin pa'i log rtog chen po yin te /
nA ro pa chen pos /
bla ma med pa'i gong rol na / /
sangs rgyas bya ba'i ming yang med / /
yi dam bla ma'i sprul ba yin / /
gsungs pa bzhin /
yi dam lha bsgom pa'i tshe na de nyid bla ma'i ngo bor blta ba'i sgo nas bsgom pa zhig dgos kyi /
bla ma las don gzhan du gyur pa'i yi dam gyi lha zhig bsgom rgyu yod bar bzung na mi rung bas /
dben sa snyan brgyud kyi gdams pa rnams su bla ma lha'i rnal 'byor zhes gsungs pa'i rgyu mtshan yang de yin no / /
'di ni rgyal ba rdo rje 'chang gi dgongs pa rma med pa yin te /
bshad rgyud sngom 'byung las /
slob dpon sangs rgyas kun rang bzhin / /
lha yi sku yi bdag nyid can / /
dpa' bo rdo rje dril 'chang ba / /
mkha' 'gro bcas la gsol ba gdab / /
ces dang /
rdo rje snying po rgyan gyi rgyud las /
bla ma sangs rgyas kun dang mnyam / /
de nyid rtag tu rdo rje 'chang / /
de bzhin gshegs pa rin chen 'byung / /
de ni ye shes rgya mtsho che / /
yid bzhin nor bu rin chen sbyin / /
zhes drug pa rdo rje 'chang dang /
rigs lngas bsdus pa'i yi dam gyi lha thams cad bla ma'i ngo bo gsungs la /
rdo rje gur las kyang de bzhin du gsungs so / /
des na rgyud sde bzhi po gang gi yi dam lha'i rnal 'byor bsgoms kyang de bla ma'i bdag nyid du bltas te de'i sku gsung thugs dang rang gi lus ngag yid gsum dbyer med du byas na bsgom tshul rnam dag tu 'gyur te /
slob dpon 'jam dpal grags pa'i gsang ba spyi'i chog snying po rgyan las /
rang gi lha yi rnal 'byor gyis / /
dag pa'i bla ma brtan byas te / /
sku dang gsung thugs rgyal ba yi / /
rdo rje'i bzlas pa nyer gnas na / /
rnam dag lam gyi rang bzhin 'gyur / /
zhes bshad do / /
rgyu mtshan de'i phyir sangs rgyas thams cad kyi sku gsung thugs kyi dngos grub gdul bya'i rgyud la 'jug pa'i rtsa ba'ang bla ma'i sku gsum mam sku gsung thugs gsum ga bsgom pa la rag las te /
'dus pa'i rtsa rgyud le'u bcu bdun pa las /
de bzhin gshegs pa thams cad kyi sku dang gsung dang thugs kyi dngos grub rnams ci la gnas /
de bzhin gshegs pa thams cad kyis bka' stsal pa /
sku gsum gsang ba'i sku dang gsung dang thugs ni rdo rje slob dpon gyi lus dang dag dang sems rdo rje la gnas so / /
zhes gsungs pa snying la shin tu 'chang dgos so / /
bskyed rim so so'i sku gsum lam 'khyer gyi skabs nas yi dam lha'i sku gsum gyi ngo bor byed par gsungs pa rnams kyis bla ma'i sku gsum gyi ngo bor byed par yang 'grub pa tsam du ma zad /
bla ma la de'i thog mtha' gnyis su khyad par lhag par 'ang gsungs te /
dper na zangs dang gser gyi phye ma 'dre ba thog mar dngul chu dang bsre ba la rag las pa bzhin /
yi dam lha'i sku gsum dang bsre ba'ang /
dang por bla ma'i byin rlabs zhugs @# / /
pa la ltos pas /
bskyed rim gyi sngon 'gror tshogs kyi zhing du bla ma spyan drangs te mchod cing snying ga'i rtsa 'khor dang mi shigs pa'i thig le shin tu phra ba'i rlung sems rnams mtshon pa'i pad nyi hUM dang bcas pa la bstim par mngon brjod bla ma dang sngom 'byung sogs las gsungs pa? bzhin yin la /
sku gsum lam 'khyer bsgoms pa'i mjug tu'ang /
de'i byin rlabs brtan pa'i phyir bla ma'i ngo bo rigs bdag gis rgyas btab pa yin no| |nang gses kyis dkyil 'khor so so lam 'dra ba'i khyad par mang yang /
spyi tsam du sku gsum lam 'khyer gyi khongs su gnad 'dus pa 'dra ba rje bla mas gsungs pa bzhin yin pas /
'dir yang de gsum gyi sgo nas rang sems dang bla ma yi dam dbyer med du bsre tshul gyi spyi 'gro tsam smos pa yin gyi /
so so'i bskyed rim sgom tshul mi 'dra ba'i khyad par phra zhing zhib pa rnams rje yab sras kyi legs bshad rgya mtsho lta bu las shes dgos la /
sgom thabs mi 'dra ba'i dbye 'byed mdor bsdus tsam rdo rje gsum gyi snang bar bshad zin to / /
gnyis ba rdzogs rim gyi gnad tshang bar byas te sgom tshul ni /
gnyis spangs mkha' dbyings dbus dag tu / /
dran shes rgya yis bcings byas na / /
bde chen 'od gsal nyin byed 'char / /
nyin byed de yi 'od zer gyis / /
bcu phrag bcu dang bcu gnyis kyi / /
rgyan gyis spras pa'i lha bu 'byung / /
lha bu de yi 'od snang gis / /
mkha' dbyings yongs su 'geng par byed / /
'on kyang 'jig rten mes po sogs / /
mthu chen gyis kyang mi mthong na / /
skye bo phol pas mthong re skan / /
de phyir de lha'i tshul 'di la / /
sgyu 'phrul dra ba zhes su grags / /
zhes byung /
de'ang rdzogs rim la slob tshul rgyud so so'i lugs srol mi 'dra ba mang yang /
sgron gsal las /
'di ni sgrub pa'i yan lag mchog /
rgyud kun gyi ni don bsdus pa'o / /
zhes dang /
rim pa 'di yi dbye ba yi / /
spros pa'i rim pa rnam pa mang / /
zhes rim pa dang po dang bcas pa'i rim pa lnga po 'di'i nang du gsang 'dus kho na ma yin par rgyud thams cad kyi don 'dus shing /
rgyud thams cad kyi lam rnams 'di las spros par gsungs pa ni /
lam gyi dod thub byed las kyi sgo nas 'dus pa yin par rim lnga gsal sgron las gsungs pa dang /
man ngag 'di bla ma mchod pa'i man dag yin la /
de ni gtso bor 'dus pa la brten par snang bas /
'dir yang de dang bstun nas bshad pa la /
'dus pa'i lugs kyi rim pa lngar byed pa'i khungs ni|? pa tshab 'gyur gyi rtsa rgyud le'u drug pa las| sngags la nges rtog lus kyi ni / /
ngag gis yid la bskul gyur pas / /
bsgrub bya rab mchog dngos grub dang / /
yid ni dga' zhing mgu pa'o / /
zhes pa'i rkang pa dang po gnyis kyis rim pa dang po ngag dben rdo rje'i bzlas pa'i rim pa gsungs te /
dang pos de sgrub byed kyi lus dben dang /
gnyis pas ngag dben gyi tshe yid la ste /
snying ga'i mi shigs par dmigs pa gtod tshul gsungs /
de lta bu'i ngag @# / /
dben ni lugs 'di'i thun mong ma yin pa'i rlung sems 'dul thabs kyi gtso bo yin la /
des rlung sems las su rung ba la brten nas bsgrub rgyu'i gtso bo la /
es mtshon ba'i dpe don gyi 'od gsal gnyis dang /
was mtshon ba sgyu ma'i sku /
thig les mtshon bzung 'jug ste bzhi yod pas de la bsgrub bya zhes smos so / /
de bzhi'i nang nas dang por thob pa sems dben nam /
sems dmigs kyi rim ba la rab mchog ces gsungs pa ni ngag dben las mchog tu gyur ba'i don dang /
yang pra zhes ba rab dang dang po gnyis ka la 'jug pas /
ngag dben gyi sgo nas bsgrub rgyu'i rim pa bzhi'i dang po yin pa la'ang bshad du rung ngo / /
dngos grub ces pa ni lus lha sku'i ngo bor sgrub par byed pa'am tshe de nyid la sangs rgyas kyi go 'phang ster ba'i don yin pas sgyu lus sam bdag byin rlabs kyi rim pa yin la /
yid dag pa ni don gyi 'od gsal las /
mngon par byang chub ba'i rim pa dang /
mgu ba zung 'jug gi rim pa ste /
de ltar sngar gsungs pa'i don bshad rgyud rdo rje phreng ba la brten nas dpal mgon klu sgrub kyis gsal bar mdzad do / /
spyod bsdus ltar lus dben gyi rim pa zur du byas na rim pa drug dang /
le'u dang por dben pa dang po gnyis sems dben du bsdus pa ltar na rdzogs rim rim pa bzhir 'gyur yang dbye bsdu tsam yin gyi /
don mi mthun ba med pas /
'dir rim lnga ltar byas na /
gnyis spangs mkha' dbyings dbus dag tu / /
dran shes rgya yis bcings byas na / /
zhes bas rim pa dang po bstan / /
bde chen 'od gsal nyin byed 'char / /
zhes pas rim pa gnyis pa'i dpe'i 'od gsal dang rim pa bzhi ba'i don gyi 'od gsal gnyis ka bstan| nyin byed de yi 'od zer gyis / /
bcu phrag bcu dang bcu gnyis kyi / /
rgyan gyis spras pa'i lha bu 'byung / /
zhes pas rim pa gsum pa'i sgyu lus bstan /
snga ma'i 'od gsal zhes pa des dpe dang don gyi 'od gsal rkyang pa tsam ma yin par zung 'jug gi yar gyur pa'i 'od gsal kyang bsdus la /
lha bu 'byung zhes pas kyang rim pa gsum pa'i sgyu lus kho na ma yin par /
zung 'jug gi yar gyur pa'i sgyu ma'i sku'ang bsdus pas / /
nyig bsdoms nas rim pa lnga pa rdzogs par bstan te /
de ltar na tshigs bcad de rnams kyis rim pa lnga ga gsal bar gsungs pa yin no / /
de'ang rim pa dang por rdo rje'i bzlas pa'i rim pa zhes gsungs pa ni /
rgyud 'di las rlung dbu mar 'jug byed kyi gtso brdor bzlas la byas te de nyid rtsa la du bton nas gsungs pa'i rgyu mtshan gyis srog rtsol spyi la bye brag rdor bzlas kyi ming sbyar nas gsungs pa yin gyi /
rdor bzlas kho nar ma nges te /
gong du sngags la nges rtog lus can /
zhes pa'i don /
'dus pa 'phags lugs kyis bskyed rim phra mo bsgom pa dang 'brel che zhing skye sla ba'i rgyu mtshan gyis thog mar gsang ba'i rtsa 'khor ram d+hUM tI'i mar snal gnad du bsnun pas lus dben bsgams nas de rjes snying gang @# / /
gnad du bsnun pas ngag dben srog rtsol gyi rim pa bsgom par byed ba'i phyir ro / /
de'ang gnyis spangs mkha' dbyings zhes pa ni /
lus la rtsa bdun khri nyis stong yod kyang tshur bsdus na gnas nyer bzhi'i grangs kyi rtsa nyer bzhi dang /
de bsdus na snying ga'i thun tshod kyi rtsa brgyad dang /
de'ang bsdus na dbu ma ro rkyang gsum du 'du la /
ro rkyang gnyis ni khams dkar dmar shas cher 'bab tshul dang /
chags sdang gi kun rtog gi rlung rgya tshul gyi sgo nas zla nyi'i sgras bshad cing /
dbu ma ni 'od gsal 'char ba'i gnas yin pa dang /
gzhan gnyis nyi zlar bshad pa'i zlas drangs nas slong byed dang bral ba'i nam mkha'i dbyings kyi sgras bstan pa yin te / /
sa ra has /
nyi ma zla ba 'jug pa med gyur pa / /
mi shes pa dag gnas der sems ni dbugs phyungs shig /
ces dang /
jo bo rje'i chos kyi glu las /
nyi ma zla ba'i dra ba 'joms / /
gzhan du nam mkha' chen po'i sgor / /
b+hai ram+b+ha ni 'jug mi 'gyur / /
zhes gsungs pa bzhin no / /
yang na gnyis spangs zhes pa dbu ma dang /
mkha' dbyings zhes pa /
rtsa rnams kun gyi nam mkha' che / /
zhes pa ltar de'i sbubs la byas kyang rung ngo / /
de'ang dbu ma ro rkyang gsum spyi bo nas gsang ba'i bar la zangs thal du yod kyang /
gnas gang byung nas ro rkyang gi rlung dbu mar gzhug mi nus pas /
gdan rtsa 'khor yod sa re la gnad du bsnun dgos te /
rim lnga gsal sgron las /
d+hU tI la ro rkyang gis lu gu rgyud du 'khyud pas lus kyi gnad gang na yod pa'i gnas der ro rkyang gi rlung d+hu tIr 'dzud pa'i sgo re yod do / /
zhes gsungs pa'i phyir /
'dir gnad du bsnun pa'i yul rtsa 'khor gcig kho nar ma nges pa la dgongs nas /
dbus dag ces smos pa yin te /
dag ces pa ni sgra'i bstan bcos las gnyis kyi tshig tu bshad kyang /
smra sgo las /
dag dang rnams ni mang po'i tshig /
ces pa ltar /
bod skad du de dag ces pa dang de rnams zhes pa mang tshig tu 'gyur ba khyad par cher med pas /
'dir yang de bzhin bya'o / /
de'i rgyu mtshan ni bla ma'i rnal 'byor 'di nyid rgyud gcig kho na'i lugs su kha tshon gcod mi dgos par /
rgyud gang nyams su len yang de'i bog 'don byed du sbyar te so so'i lugs bzhin nyams su blangs pas chog la /
rgyud dang grub chen so so'i lugs kyis thog mar rtsa 'khor gang la gnad du bsnun pa'i bzhed tshul mi 'dra ba du ma yod pa'i phyir te /
'dus pa lugs gnyis las 'phags lugs kyis sngar bshad pa ltar /
dang por gsang gnas dang /
de nas snying gar gnad du bsnun par bzhed /
ye shes zhabs lugs kyis dang por snying ga /
de nas gsang gnas /
de nas yang snying gar gnad du bsnun par bshad /
bde mchog lU i ba dang nag bo pa'i lugs kyis thog mar lte ba'i rtsa 'khor dang /
dril bu lugs kyis snying ga'i rtsa 'khor la bsnun par bzhed /
@# / /
gshed skor dang 'khor lo chen po sogs la thog mar lte ba dang /
mtsho skyes kyi kye rdor sgrub thabs /
mahA ma ya'i rgyud sogs su snying gar bsnun pa dang por byas /
dus 'khor las gzugs sgrub kyi yan lag sor bsam gnyis kyi dang por d+hU tI'i yar sne la dmigs pa gtang nas sbyong ba sogs mi 'dra ba du ma yod la /
de dag gang yin kyang bla ma'i rnal 'byor gyi man dag 'di dang sgrags nas byar rung ba la khyad bar med do / /
yang na man ngag 'di'i rtsa ba'i gzhung ni paN chen thams cad mkhyen ba'i bla ma mchod pa'i cho ga yin la /
der /
snying ga'i 'dab brgyad d+hU tI'i dbus dag tu / /
zhes thog ma nas snying gar gnad du bsnun pa'i dbang du mdzad pa yin bas /
dag ces pa rtsa 'khor so so la sbyor mi dgos par tshig rgyan tsam du 'gro la /
'di'ang de dang mthun par bkral chog ste /
sngar 'phags lugs bzhin dang po 'og sgor gnad du bsnun par gsungs pa skye sla ba'i rim pa tsam las /
mtha' gcig tu nges bzung ma yin pa'i phyir te /
rim lnga gsal sgron las /
lus dben gzhan du tha snyad med kyang don yod na 'dra ba dang /
don med kyang mi 'gal ba'i rgyu mtshan du 'dir bshad pa snying gar sdud sla ba'i go rim du shes par bya / /
zhes gsungs pa'i phyir dang /
thog ma nas snying gar gtod pa'i rgyud dang grub chen gyi bzhed srol tshad ldan med tshul ? bshad pa bzhin yin pa'i phyir ro / /
'dir /
gnyis spangs mkha' dbyings dbus dag tu / /
dran shes rgya yis bcings zhes /
dran shes bzhin gyis gang du dmigs pa gtod pa'i yul gyi rtsa 'khor tsam bshad kyang /
gang la bcings ba'i dmigs rten dngos gzhi ma bshad pa'ang /
bla mchod cho gar /
mgon khyod zhabs sen bkod pa las byung ba / /
zhes gsungs pa dang sbyor dgos te /
nang du dmigs pa gtod pa la dmigs rten ma nor bzhig gtso che zhing /
dmigs rten sna tshogs gsungs pa'i nang nas kyang bla ma'i sku la dmigs rten byed pa ni byin rlabs kyi gnad kyis gzhan las khyad par du 'phags pas /
'di'i sngon 'gro smin byed bskyed rim gyi skabs nas bla ma dang rang sems dbyer med du byed par gsungs pa'i shugs kyis 'grub pa'i phyir /
rgyud so sos dmigs rten mi 'dra ba gsungs tshul ni /
mngon brjod bla ma las thig le dang /
sngom 'byung las hUM yig dkar po la dmigs par gsungs /
rdo rje phreng ba las a yig dang hUM yig gang rigs la dmigs par gsungs kyang thig le dngos su ma gsungs la /
sgron gsal las le'u gsum par /
nam mkha'i dbyings kyi dbus gnas bar / /
zla ba'i zhes sogs dkyil 'khor bzhi bri bar gsungs pa'i nges don dang /
le'u drug par nam mkha'i dbyings kyi dbus su dkyil 'khor bzhi bsgom par gsungs pa'i don 'chad pa na /
nam mkha'i dbyings mi shigs pa'i thig le udang /
l+d+k+yil 'khor@# / /
bzhi 'byung bzhi'i rlung bzhi la byas nas /
mi shigs pa'i thig le dang de'i dbus su rdor phreng ltar gyi yi ge gnyis ka bsgom par gsungs /
de dag la brten nas paN chen thams cad mkhyen pa blo bzang ye shes kyis rdo rje 'dzin pa blo bzang rig grol la gnang ba'i khrid rgyun du bla ma'i thugs kar a thung bsgom nas de la gtso bor sems 'dzin par byed kyang /
de mtha' gcig tu dgos pa'i nges pa med de rje btsun ye shes rgyal mtshan dpal bzang po'i bla mchod TIk+ka las /
spyir dmigs pa'i gnad ma 'phyug na yi ge dang sku dang thig le gang la sems gzung yang don 'dra bar gsungs zhes pa ltar yin pas /
paN chen de nyid nas bla ma don yod mkhas grub par gnang ba'i khrid rgyun du bla ma'i sku rkyang par dmigs pa ma gtogs /
a yig bsgom pa zur du mi 'byung ngo / /
bla ma'i sku gcig pu bsgom pa la shin tu phra ba'i rlung sems mi shigs pa'i thig le dang bcas par gnang du bsnun pa'i don tshang tshul ni /
kun mkhyen 'jam dbyangs bzhad pa'i rdo rjes 'jigs byed rdzogs rim las gsungs pa ltar /
de'i gdan gyi thig le gnyis mi shigs pa'i thig le dkar dmar dang /
bla ma'i sku shin tu phra ba'i rlung sems kyi ngo bor gsungs la /
srog 'dzin gyi rang mdangs dkar po yin pas /
de'i tshe bla ma'i sku'i kha dog kyang dkar por byed dgos par skyabs mgon rdo rje 'chang chen po rje btsun dkon mchog 'jigs med dbang pos gsungs so / /
de ltar gnad bzhi'i nang nas shin tu gal che ba dmigs pa'i gnod khyad par can bla ma'i sku la dmigs te rlung 'byung 'jug gnas gsum rdo rje gsum gyi rang gdangs su byed pa'i rdo rje'i bzlas pa'i sgo nas srog thur gnyis snying gar bsre bar byed pa ni rgyud sde kun gyi nang nas khyad par du dpal gsang ba'i dus pas rtsal du bton te gsungs pa'i man ngag gi snying po ches shin tu gsang ba'i mthar thug pa yin te /
rdol phreng las /
gsang ba mchog tu gsang ba yi / /
sbas pa'i don ni khyod 'dri ba / /
rgyud rnams kun tu ma gsungs pa / /
rab tu bshad kyis nyan par gyis / /
thugs kyi sa bon bdag po ste / /
kun gyi nang nas rnam rtog med / /
gang phyir gtso bo gzhan rnams ni / /
'grib dang de bzhin 'phrog par byed / /
ces dang /
rim lnga gsal sgron las /
gsang ba las kyang ches gsang ba'i gnas rgyud gzhan du sbas pa yin pas /
zhes pa nas /
snying ga'i rtsa mdud grol ba'i d+hu tI'i nang du rlung bsre ba bdag po yin te /
rgyu mtshan gang gi phyir na /
snying ga'i rtsa mdud grol ba la rnam rtog med pa ste gcod par byed pa'i mchog yin pas /
zhes gsungs pa'i phyir /
des na man ngag 'di nyid du /
gsang ba las kyang ches gsang ba'i / /
man ngag gnad kyi don po ni / /
zhes gsungs pa de gdams pa'i che ba 'don pa'i bud dang rtog bzo ma yin par rgyal ba rdo rje 'chang gis gsungs pa bzhin gyi che ba brjod par snang ngo / /
de lta bu'i rdo rje'i bzlas pa'i rim pa de la brten nas sems dben gyi rim pa @# / /
'byung tshul ni /
bde chen 'od gsal nyin byed 'char / /
zhes pas bstan la /
'on kyang 'di dbe'i 'od gsal kho na la mi byed de /
dpe don gyi 'od gsal gnyis ka yul stong nyid mngon sum du rtogs ma rtogs kyi khyad par yod kyang /
sdud rim gnyis kyi sgo nas stong pa gsum rim gyis mngon du byas te /
mthar thams cad stong pa 'od gsal gyi tshe 'char ba 'dra bas /
'dir dpe don gyi 'od gsal de gnyis ka phyogs gcig tu bsdoms nas gsungs /
de bzhin du dpe'i 'od gsal gyis lhan cig byed rkyen dang /
de'i bzhon pa'i rlung gis nyer len byas te /
'od gsal de las langs pa'i skad cig gnyis par ma dag pa'i sgyu ma'i skur bzhengs pa dang /
rim pa bzhi pa'i don gyi 'od gsal des lhan cig byed rkyen dang /
de'i bzhon pa'i rlung gis nyer len byas pa la brten nas dag pa'i sgyu ma'i skur ldang ba gnyis ka ngo bo mchog dman yod kyang rlung sems tsam las bzhengs tshul 'dra bas 'dir phyogs gcig tu bsdoms nas gsungs /
der ma zad slob pa mtha'i don gyi 'od gsal las mi slob pa'i zung 'jug kha sbyor yan lag bdun ldan zung 'jug rdo rje 'chang gi skur bzhengs pa'i tshul yang 'di'i khongs su bsdus par shes na gsang sngags rdo rje theg pa'i lam 'bras bu dang bcas pa'i gnad cha tshang bar ston pa'i legs bshad chen por 'gyur ro / /
'od gsal gyi sngon du rjes gzhig dang ril 'dzin gyi sgo nas sdud tshul /
de'i stobs kyis stong pa bzhi'am /
thams cad stong pa nyer thob tu bsdus pa'i stong pa gsum rim gyis 'char tshul /
de dag gi tshe rags pa thim rim dang /
de'i rtags 'byung lugs /
de thams cad la lta bas rgyas gdab cing dga' bzhi rim gyis drangs te bde stong sbyor tshul 'od gsal de las sgyu ma'i skur ldang tshul dang /
de dpe bcu gnyis kyis mtshon lugs /
me dag pa'i sgyu lus de don gyi 'od gsal gyis spyod tshul /
nyon sgrib zad par spangs pa'i spangs pa zung 'jug dang dag pa'i sgyu ma'i sku mnyam du thob tshul /
slar yang don gyi 'od gsal mngon du byas te zung 'jug gi gtso bo bden gnyis dbyer med zung 'jug 'grub lugs /
de nas sngar ma bslab pa'i lam la gsar slob med kyang /
bslab zin goms par byed pa yod la /
de'i mthar phyi nang gi mngon byang gnyis sbyar te mi slob pa'i zung 'jug mngon du byed lugs sogs kyi gnad phra zhing zhib pa rnams ni bdag lta bu'i spyod yul ma yin zhing shin tu gsang ba'i gnas yin la /
nyung ngu'i tshig tsam gyis mtshon par yang mi nus pas /
rje bla ma'i gsung rab rgya mtsho lta bu las btsal bar bya'o / /
'dir dngos zin gyi tshig don tsam re brjod na /
nyin byed de yi 'od zer gyis / /
zhes pas sgyu lus 'grub tshul dang /
lhag mas sgyu lus kyi khyad chos bstan pa yin la /
de'ang 'od gsal nyi ma dang /
sgyu lus de'i 'od zer la dpe sbyar nas bshad pa ma yin gyi /
'od ces pa sgyu ma'i sku'i nyer @# / /
len du gyur ba'i 'od gsal gyi bzhon pa'i rlung 'od zer lnga pa de nyid la byed dgos te /
rim lnga las /
rang bzhin bcas 'od de dang de / /
rnam shes rlung dang ldan pa ni / /
bdag byin brlab pa'i rim gyis kyang / /
sems can don du lan 'ga' 'gyur /
zhes gsungs pa ltar ro / /
sgyu ma'i sku'i dngos kyi nyer len stong pa gang gi bzhon pa'i rlung gis byed tshul ni /
lag smin dang rje 'gos sogs spyod bsdus kyi dgongs par byas te lugs zlog gi snang ba gsung ba'i bzhon par gyur pa'i rlung la bzhed cing /
sngags rim dang dbang don sogs su'ang de dang sgo bstun pa'i bshad pa mdzad do / /
'on kyang rje rang gi bzhed pa mthar thug pa ni rim lnga gsal sgron ltar 'od gsal gyi mjug thogs de ma thag tu sgyu ma'i sku gnyis 'grub dgos pas /
rang lugs ni de'i bzhon pa'i rlung la bya'o / /
de nas sgyu ma'i sku'i khyad chos ston pa la /
bcu phrag bcu dang bcu gnyis kyi / /
rgyan gyis spras pa'i lta bu 'byung / /
lta bu de yi 'od snang gis / /
mkha' dbyings yongs su 'geng bar byed / /
'on kyang 'jig rten mes po sogs / /
mthu chen gyis kyang mi mthong na / /
skye bo phal pas mthong re skan / /
zhes gsungs shing /
tshigs bcad 'di dag ni 'dus pa'i rtsa rgyud le'u bcu gnyis par /
rdo rje 'jam pa 'dra bar 'gyur / /
dpag tshad brgya yi khyon tsam du / /
rdo rje 'bar ba'i 'od dag gi /
rgyan rnams kun gyis brgyan pa yi / /
dag pa'i bdag nyid snang bar 'gyur / /
tshangs pa drag po la sogs lhas / /
nam yang mthong par mi nus so / /
zhes pa'i tshigs bcad 'di dag bkod par snang la /
rgyud kyi skabs 'dir dngos su gsung rgyu'i sgyu lus ni ma dag pa'i sgyu ma'i sku yin te /
de'i mjug thogs nyid du /
rdo rje mi phyed gsum las byung / /
zhes pa nas /
rdo rje 'jam pa'i 'od 'dra bar / /
de ma thag tu de 'gyur ro / /
zhes 'od gsal du bcu gnas dag pa'i sgyu ma'i sku'i ngo bor 'gyur dgos par gsungs pa'i phyir te| sgron gsal las /
sgyu ma'i sku 'di nyid 'od gsal bas rnam par sbyangs pas bsgrub par bya ba'i phyir /
rdo rje mi phyed ces bya ba la sogs pa gsungs /
zhes so / /
'on kyang rje btsun ye shes rgyal mtshan dpal bzang po'i bla mchod TIk+kar zung 'jug gi dag ba'i sgyu ma'i sku'i khyad chos ston byed du lung de dag drangs pa ni /
der gsungs pa'i khyad chos rnams dag ma dag gi sgyu lus gnyis ka la tshang tshul cha 'dra ba'i rgyu mtshan gyis yin te /
rtsa rgyud le'u bco lnga par dag pa'i sgyu ma'i sku gsungs pa'i skabs su'ang /
rgyan rnams thams cad yongs su rdzogs / /
spos dang me tog rnams kyis brgyan / /
rdo rje sems dpa' mchog bsgom na / /
grub pa myur du thob par 'gyur / /
'di ni sku gsum mchog sbyin pa / /
sangs rgyas mtshan gyis mtshan par 'gyur / /
dpag tshad brgya yi khyon tsam du / /
de yi 'od kyis snang bar 'gyur / /
zhes sgyu ma'i sku gnyis ka'i yon tan thun mong ba rnams ston byed kyi tshig ris kyang phal cher 'dra bas @# / /
gnyis kar sbyar chog la /
dag pa'i sgyu ma'i sku la'ang slob mi slob kyi skabs gnyis yod pas /
spos dang me tog ces sogs kyis bstan pa'i stobs dang mi 'jigs pa rnams dngos dang rjes mthun gyi sgo nas de gnyis kar thun mong du sbyor dgos la /
de 'dra ba'i man ngag gi gnad phra ba rnams bla ma'i man ngag las shes dgos pa'i rgyu mtshan gyis gong 'og dkrugs pa dang /
phan tshun bsres nas bshad pa'i skabs du ma yod pa'i phyir /
rim lnga gsal sgron las /
stobs bcu la sogs pa thob par gsungs pa ni slob pa'i zung 'jug la rjes mthun pa dang /
mi slob pa la dngos su thob pa sogs ci rigs par sbyar te rim lnga dang spyod bsdus su gsungs pa'i zung 'jug la'ang /
de gnyis ka la thun mong dang so sor bshad dgos pa yod do / /
zhes gsungs pa'i phyir /
'di 'dra brgyud kyi tshig re re'i dgongs pa'ang /
mdo bsre dang /
mdor byas /
spyod bsdus /
sgron gsal ba sogs las /
gcig gis bskyed rim la sbyar pa gcig shos kyis rdzogs rim la sbyar ba lta bu mi 'dra ba mang du 'byung yang /
rdo rje'i tshig re res don sna tshogs ston pas 'gal ba med par rje bla mas yang yang gsungs pa bzhin shes par byas te /
phyogs gcig kho nar zhen pas gzhan rnams dor bar mi bya'o / /
bcu phrag bcu dang bcu gnyis kyi / /
rgyan gyis spras pa zhes pas rgyud kyi gong 'og gnyis kar /
rgyan rnams thams cad yongs su rdzogs / /
zhes pa'i don bshad pa yin te /
le'u bcu gnyis pa'i sgron gsal las /
skyes bu chen po'i mtshan sum cu rtsa gnyis kyis brgyan pas na rgyan rnams kun gyis brgyan pa /
zhes dang /
bco lnga pa'i sgron gsal las /
rgyan rnams thams cad yongs su rdzogs / /
zhes bya ba ni mtshan thams cad kyis brgyan pa'o / /
zhes gsungs pa'i phyir /
der mtshan bzang ma gtogs dpe byad dngos su ma gsungs kyang /
dpe byad ni gser phreng ltar mtshan gyi 'khor yin pas /
'dir kha bskangs te mtshan so gnyis dang byad brgyad cu dang bcas brgya dang bcu gnyis gsungs pa yin no / /
lha bu de yi 'od snang gis / /
mkha' dbyings yongs su 'geng bar byed / /
ces pa ni /
le'u bcu gnyis par /
dpag tshad brgya yi khyon tsam du / /
rdo rje 'bar ba'i 'od dag gi /
zhes dang /
bco lnga par /
dpag tshad brgya yi khyon tsam du / /
de yi 'od kyang snang bar byed / /
ces pa gnyis kyi don bsdus pa yin la /
der dpag tshang brgya zhes gsungs pa dang /
'dir mkha' dbyings thams cad 'geng bar gsungs pa mi 'gal te /
sgron gsal las dpag tshad brgya yi khyon tsam du zhes bya bas nye bar mtshon pa'i don gyis na stong gsum la sogs pa'i 'jig rten gyi khams rnams su de'i 'od kyang snang bar byed par 'gyur ro / /
zhes gsungs pa'i phyir /
'on kyang 'jig rten mes po sogs / /
mthu chen gyis kyang mi mthong na / /
skye bo phal pas mthong re skan / /
zhes rang dang lam 'di'i 'phags pa ma gtogs /
de las gzhan pa'i so skye 'jig rten mes po'am /
tshangs pa sogs @# / /
kyis kyang mthong mi nus par gsungs pa ni /
rgyud las /
tshangs pa drag po la sogs lhas / /
nam yang mthong bar mi nus so / /
zhes dang /
de'i sgron gsal mchan dang bcas pa las /
tshangs pa la sogs pa'i lhan mas kyis rnams kyang sten ma yang mthong bar mi nus na /
so so skye bo phal ba gzhan dag gis lta smos kyang ci dgos /
zhes gsungs pa de nyid bkod pa yin no / /
der ma zad rgyud las tshigs bcad kyi mjug tu rdo rje 'jam pa mchog gi dam tshig mi snang ba zhes bya ba'i ting nge 'dzin to / /
zhes pas kyang don 'di nyid bstan pa yin te /
mi snang ba zhes pas lus de nyid sems dben man chad kyi so so skye bos mthong mi nus pa dang /
rdo rje 'jam pa mchog gi dam tshig ces pas de dag la mi snang ba'i rgyu mtshan shin tu phra ba'i gnyug ma'i rlung sems tsam las ma 'das pa'i yid lus su bstan pa'i phyir te /
'jam pa'i skad dod many+dzu zhes pa nges tshig gis bshad na /
mAnHswab+hA wen zhes pa yid kyi rang bzhin gyis zhes dang /
dzuSh+ya te zhes pa bsten par bya ba la 'jug cing /
dam tshig ni de las mi 'da' ba la byed pa'i phyir /
sgon gsal las /
yid kyi rang bzhin gyis bsten cing bsnyen pa yin pas 'jam pa'o / /
zhes so / /
spyir bskal ba dang po'i mi'i lus la'ang yid kyi rang bzhin gyi lus su rnam bzhag rim par gsungs pa dang /
rgyud bla mar /
yid kyi rang bzhin phung po dang / /
zhes sogs ltar /
nyan rang dgra bcom gyis kyang zag med las la brten nas yid kyi rang bzhin gyis lus len par bshad pa yod kyang 'di dang 'dra ba'i gnas med de /
de dag la yid lus su bshad pa gdos bcas kyi phung po rags pa gzhan la ltos te bzhag pa yin gyi /
las sems gnyis la rags pa /
phra ba /
shin tu phra ba gsum du byas te /
ches phra ba de nyid lha'i skur sgrub tshul phar phyin theg pa dang rgyud sde 'og ma gang la'ang med pa'i phyir /
spyod bsdus las /
gang mdo sde la sogs pa'i tshul la zhugs pa dang /
bskyed pa'i rim pa la gnas pa'i sgom pa po rnams kyang chos thams cad sgyu ma lta bu dang /
rmi lam lta bu dang /
gzugs brnyan lta bu zhes dper brjod cing lhag par mos kyang de rnams dpas bdag la byin gyis brlab pa'i man ngag ye shes tsam gyi yid kyi rang bzhin gyi lha'i sku rdzogs par 'gyur ba shes par mi 'gyur ro / /
zhes de dag gi spyod yul ma yin par gsungs pa'i phyir ro / /
de phyir de lta'i tshul 'di la / /
sgyu 'phrul dra ba zhes su grags / /
zhes mtshan gyi rnam grangs bshad pa ni spyir sgyu ma'i sku gnyis ka la 'jug kyang /
gtso bor don gyi 'od gsal las bzhengs pa'i dag pa'i sgyu ma'i sku la bya dgos te /
rim lnga las /
ji ltar dwangs pa'i chu klung las / /
nya dag myur du ldang bar 'gyur / /
de bzhin thams cad stong gsal las / /
sgyu 'phrul dra ba 'byung bar bshad / /
ces gsungs pa'i phyir /
de'ang lam 'di'i ched du bya ba'i gdul bya'i thob bya mthar thug pa ni 'od gsal dang sgyu lus zung du 'jug pa'i rdo rje 'chang gi go 'phang yin kyang /
gdams ngag 'dir 'jug sdud pa na sgyu ma'i sku gcig pu smos te bzhag pa la dgos pa khyad par can zhig yod de /
theg chen rigs can rnams kyi 'dod bya'i mthar thug pa gzhan don yin la /
sangs rgyas kyi go 'phang sgrub pa de'i yan lag tu yin par mngon rtogs rgyan las gsungs pa bzhin /
'dir yang sgyu 'phrul dra ba'i bkod pa @# / /
mtha' yas pa'i sgo nas sems can gyi don rnams thams cad ma tshang ba med par bsgrub pa ni 'dod bya'i don gyi snying po mthar thug par shes pa'i ched du yin no / /
gsum pa mjug gi don ni /
tshul 'di 'jam mgon bla ma yi| |spyan brgyud man ngag 'dzin pa yis / /
snying gi bu la brtse bas gdams / /
zhes gsungs te go sla'o / /
de ltar legs tshogs thams cad kyi gzhi rten bla ma sangs rgyas dngos su mthong ba'i mos gus bcos ma ma yin pas lam gyi rtsa ba tshugs par byas la bka' drin rjes su dran pa'i gus pa chen po bskyed de ci gsung mtha' dag dang /
khyad par skyes bu gsum gyi lam gyi rim pa'i sgo nas bgrod tshul ji ltar gdams pa rnams bka' bzhin du bsgrub pa dang /
de thams cad kyi tshe byang chub bde lam las /
spyi bor bla ma lha bsgom bzhin pa'i ngang nas zhes dmigs skor re re bzhin du gsungs pa ltar bla ma'i rnal 'byor dang sbrag nas byed cing /
rjes kyi bya ba thams cad kyang bla ma'i rnal 'byor de'i shugs kyis zin pa'i sgo nas sgo gsum bag med pa'i phyogs su cung zad kyang ma sher bar cha mtha' dag nas don ldan du 'gyur bar bya /
de ltar lam thun mong bas rgyud sbyangs pa sngon du btang ste /
bla ma rdo rje 'chang gi drung nas sngags kyi 'jug sgo dbang rnam par dag pa nod cing /
dngos grub kyi rtsa ba bla ma'i bsten tshul gtso bor gyur pa'i rtsa ba dang yan lag gi dam tshig tshul bzhin du bsrung ba gzhir byas pa'i steng nas smin byed bskyed rim la slob pa na'ang /
sngon 'gro tshogs bsags pa nas bzung bla ma'i rnal 'byor dang sbrags nas bya /
de rjes rdzogs rim la slob pa'i tshe snying ga'i rtsa mdud dbye ba'ang bla ma'i byin rlabs kyis dbye zhing /
rlung sems mtha' dag bla ma'i byin rlabs kyi mthus las rung du bsgrub pa la brten nas bden pa gnyis kyi rdzogs rim la sogs pa'i rtogs pa khyad par can rnams rgyud la skyes te zung 'jug nor bu'i gling du bgrod dgos pas /
man ngag 'di'i steng nas lam gyi lus yongs su rdzogs pa la bag chags ci thebs byas te /
dal ba'i rten bzang thob cing bstan pa'i snying po dri ma med pa dang mjal ba 'di nyid don dang ldan par bya'o / /
smras pa /
'dul 'dzin bye ba'i gtsug rgyan nye bar 'khor / /
dka' thub spyod pas ming la thos pa dgar / /
snyan brgyud bka' bab chos kyi rdo rje rnams / /
gcig gyur ye shes mtshan can khyod min su / /
long bas phyag dar khrod nas rim chen bzhin / /
snyigs ma'i klong nas blo chung bdag 'dras kyang / /
snyan brgyud yid bzhin nor bu rnyed pa 'dri / /
e ma khyod kyi bka' drin bsam las 'das / /
de phyir mi smra snying la 'chang 'os kyang / /
col chung sor mo'i rtse la g.yeng ba 'dis / /
skal bzang blo ldan 'ga' yi don 'gyur ram / /
chud zos phyi nang 'bor ba cha ma mchis / /
zab cing rgya che'i gdams pa nam mkha'i mtha' / /
nyam chung sbrang bu'i 'dab mas gzhal ba yis / /
nongs par gyur gang rgyu bcas sbyor ba dang /
dge tshogs bstan 'gra'i gsos su byin gyis rlobs / /
tshe rabs kun tu theg mchog bshes gnyen gyis / /
rjes bzung gsung gi gsang ba'i mdzod 'dzin cing / /
'khrul bral bstan pa'i snying po thos bsam sgom / /
mthar phyin 'gro ba'i de dpon mchog gyur cig /
ces zab lam@# / /
bla ma'i rnal 'byor gyi man ngag snying po'i rtsa tshig gi 'brel pa snyan brgyud gsang ba'i lde mig ces bya ba 'di ni /
7lcang skya thams cad mkhyen pa'i 'phrin las ba yang dag pa'i lam bzang 'di la mchog tu mos pa'i blo can dzas ga zhabs drung ye shes bskal bzang gis yang yang nan gyis bskul ba'i ngor /
dbus 'gyur bstan pa'i srog shing blo bzang snyan brgyud kyi bka' bab dpal ldan bla ma dmigs pa med pa'i thugs rje chen po dang ldan pa rje btsun ye shes rgyal mtshan dpal bzang po dang kha ka'i 'khor los thub bstan yongs la 'dod dgung mnga' bsgyur ba khams gsum chos kyi rgyal po rje btsun dkon mchog 'jigs med dbang po rnam gnyis kyi zhabs rdul spyi bor bsten pa'i bka' drin las /
bstan pa spyi dang snyan brgyud kyi gdams pa'i cha shas phra mo tsam rna bas thos pa'i skal bcan du gyur pa /
7btsun pa dkon mchog bstan pa'i sgron mes rab byung bcu bzhi pa'i bgrang bya gnyis pa rnam byung gi lo dben gnas yid dga' chos 'dzin du sbyar ba'i yi ge pa ni gtsug lag 'byed pa'i blo mig can d+hik+Shu? rat+na A nan+tas bgyis pa 'dis kyang snyan brgyud zab mo'i bstan pa 'phel zhing rgyas par gyur cig / / /
mis+sing pag
