/ /
na mo gu ru many+dzu g+ho ShA ya /
rgyal ba thams cad mkhyen pa yon tan rgya mtsho dpal bzang po la bstod pa /
byin rlabs kyi 'dod 'jo zhes bya ba /
rje btsun dam pa pad dkar 'dzin pa de nyid kyi zhabs la dus thams cad du phyag 'tshal lo / /
! phun tshogs yon tan rgya mtsho'i dbus gnas shing / /
sku gsum bang rim @# / /
mthon pos mngon par mdzes / /
lhun grub 'phrin las nyi zla'i 'od stong gis / /
phan bde'i snang brnyan stsol la gsol ba 'debs / /
'gro la spyan ras stong gis gzigs pa yi / /
chos sku mkha' dbyings mdzes ma'i lang tsho la /
mngon par 'khyud pa'i sgyu 'phrul dra ba'i gar / /
mthong bas don ldan mdzad la gsol ba 'debs / /
mthon po'i rigs kyi bag ma las 'ongs shing / /
mtshan dpe'i 'od stong 'gyed pa'i nyin mor byed / /
gangs can phan bde'i pad tshal rgyas mdzad pa / /
gdul bya'i blo mun sel la gsol ba 'debs / /
rnam dag nges 'byung 'dab brgya'i dga' tshal du / /
bslab gsum sbrang rtsis myos pa'i rkang drug pa / /
legs gsungs mgrin pa'i rgyud mang 'bum phrag gis / /
rna ba'i bcud len 'gyed la gsol ba 'debs / /
mkhas dang grub pa'i legs bshad bdud rtsi'i rgyud / /
khyod thugs rin chen bum bzang la reg pas / /
ngo mtshar rgyal bas bsngags pa'i lung rtogs kyi / /
dam chos rgyal srid skyong la gsol ba 'debs / /
bgrang yas shes bya'i dkyil 'khor ma lus pa / /
khyod kyi rnam dpyod gom pa gcig gis kyang / /
bgrod tshe kun rmongs stobs ldan mthar mdzad pas / /
phyogs las rnam par rgyal la gsol ba 'debs / /
mdo rgyud gzhung lugs ral pa'i khur 'chang zhing / /
rnam dag rigs pa'i sder 'phreng mngon par g.yo / /
'chad rtsod rtsom pa'i gad rgyangs mthon po can / /
thub bstan gangs ri skyod la gsol ba 'debs / /
rmad byung rnam dpyod brtson pa'i ded dpon gyis / /
dpal ldan mdo dang rgyud sde'i rgya mtsho char / /
dbang bsgyur rnam grol nor bu'i dpal mnga' ba /
'gro la 'dod dgu stsol la gsol ba 'debs / /
lung rtogs yon tan rin chen gyis gang zhing / /
'phrin las rlabs phreng g.yo ba'i rgya mtsho che / /
skal bzang klu dbang tshogs kyi nyer 'tsho'i gzhir / /
yun ring 'tsho zhing gzhes par gsol ba 'debs / /
yon tan 'od dkar ri mo brgya phrag gis / /
rgyal ba gnyis pa'i bstan pa'i rgya mtsho che / /
phyogs bcur rgyas mdzad 'gro ba'i gdung sel du / /
g.yo med rdo rje lta bur brtan par shog /
de ltar bstod pa'i rnam dkar phung po'i mthus / /
tshe rabs kun tu phyag na padmo yis / /
dgyes bzhin rjes su bzung ste dam chos kun / /
rgyal ba'i dgongs pa ji bzhin 'dzin par shog /
ces pa 'di ni chos grwa chen po dpal ldan 'bras spungs phyogs thams cad las rnam par rgyal ba'i gling nas bstan pa rin po che'i gsal byed lung rigs smra ba rnams kyi gtsug rgyan dam pa /
bshes gnyen chen po slob dpon rnam pas mgrin gcig dang /
dbyangs gcig tu nan cher gsol ba btab pa dang /
khyad par bdag nyid kyang dad pas nye bar bskul ba la brten nas chos smra ba'i btsun pa shAkya'i dge slong blo bzang chos kyi rgyal mtshan dpal bzang pos me pho 'brug gi lo @# / /
cho 'phrul zla ba'i dkar phyogs la dga' ldan pho brang gi gzims chung me tog mngon par bkra ba'i lding khang du nye bar sbyar ba'o / / / /
