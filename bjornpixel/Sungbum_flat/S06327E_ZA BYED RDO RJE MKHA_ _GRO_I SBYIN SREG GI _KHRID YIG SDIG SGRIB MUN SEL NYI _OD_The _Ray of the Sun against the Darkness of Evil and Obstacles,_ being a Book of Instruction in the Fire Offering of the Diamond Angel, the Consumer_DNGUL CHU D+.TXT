@# / /
za byed rdo rje mkha' 'gro sbyin sreg gi 'khrid yig sdig sgrib mun sel nyi 'od ces bya ba bzhugs / /
{dd ls} @# /
ka tsA ya tsa na b+hi n+naM /
pa biH ka tA ka nA tyaH ta hA ha m-i sa hA r+tha'H sa mA pra ti ya the ya ta /
@# / /
bla ma mchog dang dbyer med pa'i / /
rdo rje mkha' 'gro la btud nas / /
de yi sbyin sreg cho ga'i don / /
mdo tsam yang dag ngag gis brjod /
{dd} {dd} @# / /
de yang sdig ltung sbyang pa'i thabs za byed rdo rje mkha' 'gro'i spyin sreg la rgyas bsdus dang phyag len cung zad mi 'dra ba ji snyed cig 'dug pa'i nang {dd} nas| paN chen blo bzang chos kyi rgyal mtshan gyis mdzad pa 'di'i go don dang dmigs 'khrid mdor bsdus 'chad pa la gsum /
sngon 'gro /
dngos gzhi /
mjug chog go| |dang po ni /
gtor teb lta bu'i nang du til nag ji ltar 'tshams pa la sdig pa r+wa can gyi gzugs byas pa dang /
zhi ba'i thib lta bu snod kha dog dkar zhing dbyibs zlum la gas chag med pa zhig gi nang du me rdog dud pa med pa bcas sta gon bya /
'byor na dmigs pa gsal ba'i ched du me'i steng du rdo rje mkha' 'gro'i sku sbubs can zhal rang la phyogs par bzhag pa'i mdun du chu gnyis nyer spyod dang bcas pa'i mchod pa bshams /
'on kyang til la sdig r+wa'i gzugs byed pa /
zhi ba'i thab /
sku {dd} sbubs can /
mchod pa bcas rgyun gyi phyag len la med kyang cho ga chad par mi 'gyur ro / /
de nas kun slong bcos te mdun gyi nam mkhar seng khri pad nyi'i steng du bla ma rdo rje mkha' 'gro la dkon mchog gsum gyi bskor nas bzhugs pa'i skyabs yul gsal btab nas /
rang dang mtha' skor gyi sems can thams cad 'khor ba dang ngan 'gro'i sdug bsngal gyi rgyu sdig ltung spyi bye brag rnams la 'jigs shing 'gyod pa'i blo dang /
skyabs yul rnams la 'jigs pa las skyob pa dang sdig ltung sbyong ba'i nus pa yod par yid ches te /
blo brjid 'gel gyi sgo nas skyabs su 'gro bar mos nas /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi /
zhes lan gsum gyis skyabs 'gro dang /
sbyin sogs rgyal sras kyi spyod pa rnams la tshul bzhin du bslabs te /
m+r+ga na sems can thams cad kyi don du sangs rgyas kyi go 'phang thob par bya'o snyam pas /
bdag gis sbyin sogs bgyis pa'i tshogs rnams kyis / /
'gro la phan phyir sangs rgyas 'grub par shog /
ces lan gsum gyis smon 'jug gi sems bskyed /
de nas /
khyad par sems can thams cad kyi don du /
zhes pa gzhan don don gnyer gyi blo dang /
myur ba myur bar rdzogs pa'i sangs rgyas kyi go 'phang thob @# / /
par bya /
zhes pa byang chub don gnyer gyi blo ste /
don gnyer gnyis ldan de la smon pa byang chub kyi sems zer /
de'i phyir du rdo rje mkha' 'gro'i sbyin sreg la 'jug par bgyi'o / /
snyam pa'i blo 'di la 'jug pa byang chub kyi sems zer bas /
tshig ngag nas brjod pa'i tshe don yid la dran par byas la smon 'jug gi sems bskyed lan gsum sogs byas la skyabs yul rnams 'od sngon po'i rnam par rang gi smin mtshams su bsdu'o / /
gnyis pa dngos gzhi la gsum /
gang la sreg pa'i me lhar bskyed pa /
gang bsreg pa'i til la sdig sgrib bstim pa /
ji ltar sreg pa'i tshul dngos so / /
dang po la bzhi| me'i bgegs bsang ba /
me stong par sbyang ba /
me lhar bskyed pa /
de la mchod bstod bya ba'o / /
dang po ni /
oM badzra a mr-i ta kuN+Da li ha na ha na hUM phaT /
ces pa ste /
sngags don ni /
rdo rje bdud rtsi 'khyil pa snun snun /
ces pa'o / /
de'i tshe rang gi snying ga nas khro bo bdud rtsi 'khyil pa sku mdog ljang sngon zhal gcig phyag gnyis kyis sna tshogs rdo rje dang dril bu 'dzin pa /
khro bo'i rgyan chas spras shing sku las me 'od 'phro ba mang po spros te /
me la gnas nas sbyin sreg la gegs byed pa'i bgegs rnams bskrad cing bcom nas slar khro bo snying gar bsdu'o / /
gnyis pa me stong par sbyang ba ni /
oM swa b+hA wa shud+d+haH sarba d+harmAH swa b+hA wa shu d+d+ho nyahaM /
me stong pa nyid du gyur /
ces pa ste /
sngags don ni /
rang bzhin dag pa'i chos thams cad rang bzhin dag pa nga'o / /
zhes pa'o / /
de'i tshe me snod dang bcas pa 'od du zhu nas snang ngor ma dag pa'i snang ba dang /
nges ngor bden 'dzin gyi zhen pa gnyis kyis stongs pa'i stong nyid kyi lta ba bskyed par bya'o / /
gsum pa me lhar bskyed pa la bzhi /
bsnyen pa'i yan lag dam tshig pa bskyed pa /
nye sgrub kyi yan lag gnas gsum byin rlabs /
sgrub pa'i yan lag ye shes pa gzhug pa /
sgrub chen gyi yan lag dbang bskur rgyas gdab bo / /
dang po ni /
stong pa'i ngang las /
zhes pa nas /
zhabs gnyis zlum por bzhugs pa'i /
zhes pa'i bar te /
stong pa'i ting nge 'dzin de las ma g.yos pa'i ngang las ngo bo bde stong gnyis med kyi ye shes yin pa la /
rnam pa me gru gsum rab tu 'bar ba'i dbus su sa bon hUM sngon po 'od du zhu ba las /
phyag mtshan rdo rje sngon po rtse lnga pa r+wa cung zad gdengs pa gyen 'greng gi lte bar hUM sngon pos mtshan pa /
de yongs su gyur pa las byung ba'i khro bo rdo rje mkha' 'gro'i skur cig car du lam gyis bskyed pa yin te /
tshul 'di la thugs phyag mtshan bskyed pa /
gsung sa bon bskyed pa /
sku rdzogs par bskyed pa ste cho ga gsum bskyed ces grags che zhing /
de ltar bskyed pa'i dgos pa ni /
hUM gis shin tu phra ba'i rlung sems dang /
rdo rjes de las skyes pa'i sems rags pa dang /
de'i lte ba'i hUM gis ngag rags pa dang /
sku /
@# / /
rdzogs par bskyed pas lus rags pa rnams mtshon zhing de rnams spyod pa yin zhes mkhas btsun yon tan rgya mtsho'i gsung rgyun las 'byung ste /
'dir 'bras bu la sbyor dgos sam snyam mo / /
de yang sku mdog mthing nag char sprin lta bu dmar la zlum pa'i spyan gsum dang ldan pa'i zhal gcig phyag gnyis pa /
phyag g.yas pas khro bo'i rdo rje sngon po rtse lnga pa dang /
g.yon pas gnam lcags kyi dril bu 'dzin pa'i /
phyag gnyis rdo rje khu tshur du byas pa'i rgyab sbyar nas /
mthe'u chung gnyis sbrel zhing sdigs mdzub gnyis brkyang pa'i hUM mdzad kyi phyag rgya 'ching ba /
zhal gnam phyogs su gdangs shing ljags 'dril ba dkar zlum byin gyis phra ba'i mche ba rnon po steng 'og tu gnyis gnyis te bzhi gtsigs pa /
rdo rje nag po'i 'phreng ba gnyis kyi bar du chud pa'i thod pa skam po 'phang sor lnga dang ldan cing spyi bor rin po che'i rtse phran dang kha nas dra ba dra phyed 'phyang ba lnga'i dbu rgyan dang /
mi'i rgyu ma la brgyus pa'i mi mgo rlon pa khrag 'dzag cing skra dang bcas pa lnga bcu'i 'phreng ba'i do shal mgul nas brla phra sbom gyi mtshams su slebs par 'phyang ba /
stag lpags rlon pa mgo lpags dang sder bzhi ma nyams pa mgo g.yas dang spu phyir bstan te smad bkris su byas pa'i sham thabs can /
yan lag dags shing gsus pa 'phyang ba dang /
dbu skra dmar ser gyen du brdzes shing smin ma dang slar dmar ser 'bar pa dang /
bzhin 'gyur zhing khro gnyer bsdus pa sogs khro bo'i nyams thams cad yongs su rdzogs pa /
sems can rnams kyi sdig sgrib lhag med du 'joms pa la shin tu dpa' ba'i tshul gyis zhabs g.yas g.yon gyi rting pa gnyis kyi bar du mtho gang sogs ji ltar 'os pa bzhag nas /
pus mo gnyis g.yas g.yon du 'bur 'bur po dang pa'i gshog pa ltar byas pa'i zlum po'i stangs stabs su bzhugs pa'o / /
gnyis pa nye sgrub kyi yan lag gnas gsum byin rlabs ni /
spyi bor oM dkar po /
mgrin par AH dmar po /
thugs kar hUM sngon po /
zhes pa ste /
de'i spyi bor zla ba la sku rdo rje'i ngo bo oM dkar po /
mgrin par padma la gsung rdo rje'i ngo bo AH dmar po /
thugs kar nyi ma la thugs rdo rje'i ngo bo hUM sngon po rnams gsal gdab bo / /
gsum pa bsgrub pa'i yan lag ye shes pa gzhug pa ni /
de las 'od zer 'phros /
zhes pa nas /
gnyis su med par gyur /
ces pa'i bar te /
thugs ka'i hUM sngon po de las 'od zer dmar po lcags kyu lta bu 'phros pas| rang bzhin gyi gnas nas sngar bsgoms pa'i dam tshig pa dang 'dra ba'i ye shes pa /
dbang bskur ba'i lha rgyal ba rigs lnga dang bcas pa spyan drangs te /
dzaH zhes pas dam tshig pa'i spyi bor ye shes pa dgug /
hUM zhes pas dam tshig pa la ye shes pa gzhug /
baM zhes pas dam ye dbyer med du bcing /
hoH zhes pas mnyes shing dbang du gyur par bsam mo / /
de rnams kyi phyag rgya ni /
khu tshur g.yon gyi mthe chung dang / /
g.yas pa'i mdzub sprel lcags @# / /
kyu ste| |khu tshur rgyab sbyar zhags mig ltar / /
byas pa zhags pa'i phyag rgya'o / /
mthe chung mdzub mo yan tshun du / /
so sor sbrel ba lcags sgrog yin / /
khu tshur bcangs pa'i 'khrig ma gnyis / /
bsnol ba'i rgyab sbyar dril bu'o / /
zhes dbang chu mdzes rgyan las bshad pa ltar ro / /
bzhi pa sgrub chen gyi yan lag dbang bskur rgyas gdab ni /
dbang gi lhas dbang bskur /
mi bskyod pas dbu brgyan par gyur /
ces pa ste /
dbang lha spyan 'dren 'dir mi gsal yang /
rje lcang skya'i dgongs pa ltar ye shes pa dang lhan cig tu spyan 'dren tshul gong du bshad zin pas /
de lta bu'i dbang gi lha rgyal ba rigs lnga rnams kyis ye shes kyi bdud rtsis gang ba'i bum pa dkar po thogs te| rdo rje mkha' 'gro'i spyi bor chu rub kyi tshul du dbang bskur bas /
dri ma dag cing sku gang ba'i chu'i lhag ma spyi bor lud pa yongs su gyur pa las /
mi bskyod pa sngon po rdor dril 'dzin pas dbu brgyan par bsam mo / /
bzhi pa de la mchod bstod bya ba ni /
mchod pa byin gyis brlabs la /
zhes pa nas /
zhes pas bstod /
ces pa'i bar te /
mchod pa dngos su bshams na bsang sbyang bskyed cing byin gyis rlob pa bla med ltar bya zhing /
yid sprul tsam la byin rlabs mi dgos pas /
rang gi thugs ka nas mchod pa'i lha mo phyag na chu gnyis nyer spyod rol mo thogs pa mang po spros te /
rdo rje mkha' 'gro'i gnas so sor phul bas thugs rgyud la bde stong 'khrungs pa'i mos bya zhing /
sngags don ni /
go sla la phyag rgya ni bla med spyi 'gro ltar ro / /
de nas lha mo rnams dang mgrin gcig tu gsang 'dus rtsa rgyud las 'byung ba la tshig bsgyur cung zad byas pa /
mi bskyod rdo rje zhes sogs kyis bstod par bya ste /
tshig don ni /
nyon mongs pas mi g.yo bas na mi bskyod pa dang /
thugs kyi rigs yin pas na rdo rje dang /
mthar thug pa'i 'od gsal gyi bdag nyid can yin pas na ye shes che'o / /
yang rdo rje ni rigs lnga dang /
de rnams rang gi ngo bor 'dzin pas na dbyings dang /
bden gnyis kyi rnam dbye mkhyen pas na mkhas pa che'o / /
yang sku gsung thugs kyi rdo rje gsum gyi nang nas gtso bor gyur pas na rdo rje gsum gyi mchog dang /
don dam dang /
sku dang /
phyung ba'i dkyil 'khor gsum gyi ngo bo yin pas na dkyil 'khor gsum mo / /
bde ba chen po'i ye shes kyi rdo rje stong nyid kyi nam mkha' la 'gro ba khyod la phyag 'tshal ba ste gus pas 'dud do /
zhes pa'o / /
gnyis pa gang bsreg pa'i til la sdig sgrib bstim pa ni /
de nas rang tha mal du /
zhes pa nas /
til la thim zhing /
zhes pa'i bar te /
'dir rang tha mal du gnas zhes pa ni /
rang nyid yi dam gyi lha gang yang rung ba zhig gi sku'i gsal snang ni byed dgos kyang /
dgos pa'i dbang gis lha'i nga rgyal mi byed par tha mal pa'i nga rgyal du 'phos pa'i don yin pas /
rang gi spyi gtsug nas rkang mthil gyi bar phru ma phus btab pa ltar gsal ba'i snying ga'i dbus su sdig pa'i sa bon @# / /
poM yig nag po dang /
lte ba'i dbus su raM yig dmar po las me'i dkyil 'khor dmar po zur gsum pa zur gcig mdun du bstan pa dang /
langs stabs su gnas pa'i rkang mthil gnyis kyi 'og tu yaM yig sngon po las rlung gi dkyil 'khor sngon po zla kham bcad ko mdun du bstan pa bcas gsal btab la /
snying ga'i paM yig las 'od zer dmar nag lcags kyu lta bu 'phros /
ba spu'i bu ga nas thon te rang dang khams gsum gyi sems can thams cad kyi lus ngag yid de /
sgo gsum gyi sdig sgrib bag chags dang bcas pa thams cad 'od zer nag po'i rnam pa can du bkug ste /
snying ga'i paM yig la thim /
de nas rkang pa'i 'og gi rlung dkyil cher g.yos nas /
rkang mthil gnyis nas lus kyi nang du zhugs pas /
mgar pa'i sbud pa gnyis kyis sol me 'bud pa ltar /
lte ba'i me dkyil bus pas rim gyis spar te /
me lce zur gsum pa phur pa'i rtse mo gyen la bstan pa lta bu'i dbyibs can du 'bar ba'i 'od zer dang tsha dang kyis paM yig nag po gyen la rim gyis ded pa rlung phyir rgyu ba dang ltan cig sna bug g.yas nas thon pa srog chags sdig pa ra can gyi rnam pa can du gyur te snod nang gi til la thim pas /
de nyid rgyu sdig pa r+wa can gyi sha khrag /
rnam pa til /
ngo bo bdud rtsi lnga ste khyad chos gsum ldan gyi mchod rdzas su gyur par bsam mo / /
gsum pa ji ltar sreg pa'i tshul dngos ni /
til khro bo'i zhal du /
zhes pa nas /
dus mnyam du bya /
zhes pa'i bar te /
til me nang du 'dor ba dang mnyam du sngags spel tshig dang bcas pa brjod cing /
bdag dang lha dang mchod spyin gyi rdzas te /
spyin sreg gi 'khor gsum thams cad snang stong gnyis tshogs sgyu ma lta bur shar ba'i dang nas /
bdud rtsi'i rang bzhin gyi til khro bo rdo rje mkha' 'gro'i zhal du phul bas dgyes bzhin du gsol nas rang dang sems can thams cad kyi sdig sgrib lhag med du dag par bsam mo / /
sngags don ni /
oM rdo rje gsum gyi sa bon /
badzra Da ka /
rdo rje mkha' 'gro /
kha kha /
zo zo /
khA hi khA hi /
zo zhig zo zhig /
sarba pA daM / /
sdig pa thams cad /
da ha na /
bsregs /
b+hasmiM ku ru /
thal bar mdzod /
swAhA /
gzhi tshugs zhes pa'o / /
spel tshig gi don gzhan go sla la /
sdig sgrib ces pa'i sdig pa ni nyon mongs pas kun nas bslangs pa dang /
sgrib pa ni shes bya'i sgrib pa'o /
zhes bzhed pa yod cing /
rnam smin yid du mi 'ong ba 'byin pa'i cha la sdig pa dang /
yon tan khyad par can skye ba la bar du gcod pa'i cha la sgrib par bzhag kyang chog go /
dam tshig nyams chags ni /
sngags kyi bza' bsrung bsten pa'i dam tshig las nyams pa'i skyon chags pa'am /
yang na dam tshig las nyams pa dang chags che nyam nga'o / /
shIn+taM ku ru ni /
zhi bar mdzod /
ces pa'o / /
tshe 'das sogs bsgrub bya dmigs bsal gyi sdig sbyong byed dgos yod na /
de'i ming nas smos pa'i spel tshig sbyor dgos par sbyong rgyud @# / /
las gsungs so / /
gsum pa mjug chog ni /
mjug tu / /
zhes pa nas /
gtsang sar bskyal lo /
zhes pa'i bar te /
oM badzra DA ka sa pa ri wA ra ar+g+haM /
pA dyaM /
puSh+pe /
d+hU pe /
A lo ke /
gan+d+he /
nai wi dye /
shap+ta pra tI ts+tsha swAhA /
zhes mchod cing mi bskyod rdo rje ye shes /
zhes sogs sam / /
yang na /
ye shes me dpung 'bar ba'i dbus nyid na / /
mig sman ltar gnag srin po khros pa'i sku / /
dran pa tsam gyis bdud dang sdig sgrib kun / /
'joms mdzad rdo rje mkha' 'gro la phyag 'tshal /
zhes gzhung 'di'i mchod brjod du gsungs pa ltar bstod /
de'i tshig don ni /
bde stong gnyis su med pa'i ye shes me dpung gi rnam par shar ba'i dbus te dkyil nyid na bzhugs shing mdog mig sman te mun pa ltar gnag la dbyibs srin po khros pa ltar rags shing grims pa'i sku'i rnam pa yid yul du cung zad dran pa tsam gyis /
phyi nang gsang ba'i bdud kyi sde dang sdig sgrib kun lhag med du 'joms par mdzad pa'i khro bo chen po za byed rdo rje mkha' 'gro zhes bya ba khyod la sgo gsum gus pas phyag 'tshal lo /
zhes pa'o / /
de nas /
ma rnyed yongs su ma shes dang / /
gang yang nus pa ma mchis pas / /
'dir ni bya ba gang bgyis pa / /
de kun khyed kyis bzod mdzad rigs /
zhes bzod par gsol /
ye shes pa rang bzhin gyi gnas su gshegs /
dam tshig pa me 'bar ba'i rnam par gyur /
ces gshegs gsol bya /
de nas gzhung du mi gsal yang gzhan nas 'byung ba ltar /
dge ba 'di yis tshe rabs thams cad du / /
ma nor lam ston theg mchog bshes gnyen gyis / /
'bral ba med par rjes su 'dzin pa dang / /
gsung gi bdud rtsi ngoms med 'thung bar shog /
de yi mthu las nges 'byung byang chub sems / /
yang dag lta dang phyin drug rim pa gnyis / /
'khor dang bcas pa'i nyams len mthar phyin te / /
stobs bcu mnga' ba'i go 'phang myur thob shog /
slu med bla ma dkon mchog byin rlabs dang /
chos dbyings mi 'gyur rten 'brel slu med mthus / /
bdag gi legs smon grub nas rnam mkhyen gyi / /
sangs rgyas myur du thob pa'i bkra shis shog /
ces bsngo smon shis brjod bya ste / /
tshigs bcad dang po gnyis yongs 'dzin paN+Dita dang /
phyi ma rje ngag dbang rdo rje'i gsung yin no / /
smras pa /
bshad rgyud rdo rje mkha' 'gro'i mtsho chen las / /
'jam mgon man ngag gru gzings kyis blangs pa'i / /
gser chos tsin+ta ma Ni'i do shal 'di / /
deng sang bla ma rgyud la mgrin par 'chang / /
'di ni sdig sgrib mun sel nyi ma'i 'od / /
nyams chags dri ma kun 'khrud gang+gA'i rgyun / /
bar gcod nad gdon sprin 'dzams 'thor rlung ste / /
kwa ye de phyir 'dir 'byung skal ba bzang / /
snying gi gram par songs 'khyil gdams pa'i chab / /
rnam dpyod ku shas gtor 'di rab dkar dges / /
'gro 'di'i rmongs pa'i tsha gdung bcil las slar / /
dri med rgyal ba'i sku gsum thob gyur cig /
ces za byed rdo rje mkha' 'gro'i sbyin sreg gi 'khrid @# / /
yig sdig sgrib mun sel nyi 'od ces bya ba 'di yang /
dge slong ye shes rnam rgyal nas bskul ngor /
ban gzugs d+harma b+ha dras sna tshogs kyi lo snron zla ba'i yar tshes stong pa dang po'i nyin bzhad dngul chu'i ri phug tu sbyar ba'o / / / /
sde dge'i par rkos shes rab bzang po dang dbang rgyal gnyis kyis bar tu bsgrubs pa dge'o / /
zhal gro / / /
sarba mang+ga laM / / / /

