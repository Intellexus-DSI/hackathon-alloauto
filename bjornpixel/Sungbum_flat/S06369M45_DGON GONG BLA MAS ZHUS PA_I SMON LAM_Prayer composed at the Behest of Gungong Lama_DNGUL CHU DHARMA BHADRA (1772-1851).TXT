! swa sti /
tshe dpal blo la dbang sgyur yi dam dang / /
mchog gsum rdo rje'i srung ma rgya mtsho'i dngos / /
'khor 'das legs pa'i lam ston drin can gyi / /
bla ma'i zhabs la snying nas gsol ba 'debs / /
bdag gi sgo gsum rnam dkar dge ba rnams / /
khyed kyi thugs dgongs zab mo rdzogs pa dang / /
deng nas skye ba'i 'phreng ba thams cad du / /
mnyes bzhin rjes su 'dzin pa'i rgyu ru bsngo / /
gnas skabs lus bde tshe ring dpal 'byor rgyas / /
nges 'byung byang chub sems dang yang dag lta / /
phyin drug rim gnyis spyod pa dbyar mtsho ltar / /
rab rgyas mthar thug sku gsum mngon gyur cig /
ces pa 'di ni dpon tshang 'phrin las mgon pos bskul ngor d+harma b+ha dras bris / /
! swa sti /
bdag ni deng nas sku gsum ma thob par / /
'byon 'gyur bskal bzang rnam 'dren ma lus pa'i / /
lung rtogs bstan pa 'dzin pa'i gtsor gyur te / /
mkha' mnyam 'gro ba'i mgon dang skyabs gyur cig /
'di dka' chen ye shes smon lam gyi thugs bzhed ltar /
d+harma b+ha dras bris /
shu b+haM /
! 'gyur sngags lan mang bzlas pa'i nus mthu dang / /
lha bzhi chos gsuM byin rlabs 'den pa'i mthus / /
bdag gzhan lus ngag yid gsum dge tshogs rnams / /
dbyar gyi chu bo bzhin du 'phel gyur te / /
mkha' mnyam 'gro ba'i don du rnam mkhyen gyi / /
go 'phang dam pa myur du thob gyur cig /
ces pa 'di yang lab dbu mdzad blo bzang chos grags lags kyi thugs bzhed ltar /
d+harma b+ha dras sbyar ba'o / /
! swa sti sid+d+hi /
dus gsum phyogs bcu'i bla ma yi dam dang / /
mchog gsum mkha' 'gro srung ma'i byin mthu yis / /
bdag gi yid la ji ltar brnags pa'i don / /
ma lus gegs med lhun gyis 'grub par shog /
skyabs gsum kun 'dus rje btsun bla ma mchog /
sku tshe ring zhing mdzad 'phrin rgyas pa dang / /
zhal las 'ongs pa'i snyan brgyud bdud rtsi yis / /
bdag sogs byang chub bar du tshims par shog /
khyad par che chung rig pa'i gnas lnga la / /
thos bsam sgom pa'i bya ba mthar phyin nas / /
rang rgyud mkhas btsun bzang por rab smin cing / /
'chad rtsod rtsom pas bstan 'gro'i don byed shog /
zhwa ser ring lugs bshad sgrubg dar drag gis / /
@# / /
mkha' mnyam zhing gi khyon kun khyab gyur te / /
'gro kun sa lam bgrod pa mthar phyin nas / /
zung 'jug sku bzhi'i go 'phang myur thob shog /
gnas skabs dbus gtsang chos kyi chol kha 'dir / /
dmag 'khrug nad yams mu ge mi 'byung zhing / /
don 'dod chos thar sde bzhi'i mnga' thang gis / /
rdzogs ldan dpal la 'gran pa'i bkra shis shog /
ces pa 'di ni lung rtogs yon tan gyi mnga' bdag sde jo lags phun tshogs dbang gi rgyal po'i thugs bzhed ltar ban rgan d+harma b+ha dras sbyar ba'o / /
shu b+ha ma stu / /
! oM swa ste /
bla ma mchog gsum srung ma'i byin mthu yis / /
'dren mchog bla ma dag pa'i zhing khams su / /
gshegs pa'i yang srid 'khrul med rab gsal bar / /
phyogs 'dir myur du 'byon par mdzad du gsol / /
mdo sngags rig gnas rgya mtshor rab mkhas shing / /
sdom gsum nyes ltung dri mas dag pas btsun / /
mkha' mnyam yid can kun la brtse bas bzang / /
mkhas btsun bzang po'i dpal dang ldan par shog /
gang gi gsang gsum mdzad pa 'phrin las la / /
mi mthun rgud pa'i mtshan ma kun zhi nas / /
zhwa ser ring lugs sa mthar spel ba yi / /
thugs bskyed bzhed pa 'bad med lhun grub shog /
ces pa 'di ni chos mdzad blo bzang bstan pa'i rgyal mtshan lags sogs nas dgos tshul ltar d+harma b+ha dras bris pa shu b+haM / /
! na mo gu ru b+h+yaH bla ma mchog gsum gtsug gi rgyan 'dzin pa'i /
dad brtson rnam dpyod spyan yangs sbyin pa'i bdag /
dkyil shar bkra shis chos 'phel mtshan ldan pas / /
nor bu'i me long gnyis pa'i rdo ba la / /
ltung bshags sangs rgyas so lnga'i sku'i snang brnyan / /
rang rang bstod pa'i tshigs bcad dang bcas pa / /
bskrun pa'i dge bas gnas skabs 'gal rkyen zhi / /
mthun rkyen tshe ring 'byor ldan lus sems bde / /
lo legs phyugs 'phel lung rtogs yon tan rgyas / /
mthar thug dal brgyad 'byor bcu'i rten brgyud de / /
stobs bcu'i go 'phang thob nas mkha' mnyam 'gror / /
phan bde'i dga' ston stsol ba'i mthu ldan shog /
zhes pa 'di yang dkyil shar a jo lags nas dgos tshul ltar d+harma b+ha dras bris / /
mang+ga laM / /
! oM swa sti /
rdo rje 'chang sogs rtsa brgyud bla ma yis / /
bka' bsgos gnyer du btad pa'i srung ma'i gtso / /
dmag dang zor gyi las mdzad lha mo dang / /
ma cig dbang @# / /
mo rdo rje rab brtan mar / /
reg 'jam lha gos snyan shal 'di 'bul gyi / /
legs par bzhes nas dge sbyong bdag nyid kyi / /
gnas skabs mthar thug yid la brnags pa'i don / /
ma lus myur du bsgrub pa'i 'phrin las mdzod / /
sa ma ya tiShTHa / /
! swa sti /
bka' drin mnyam med thub pa'i dbang po la / /
lha rdzas snyan shal bzang po 'di phul bas / /
bdag dang ltos bcas mkha' mnyam 'gro kun gyi / /
'gal rkyen kun zhi legs tshogs 'phel gyur cig /
shu b+haM / /
! na mo gu rub+h+yaH ne ser jo bo chen po 'phying dkar bar / /
lha reg snyan shal bzang po 'di phul bas / /
gsar rnying bka' gdams bstan dang bstan 'dzin kyi / /
'gal rkyen kun sol mthun rkyen ma lus sgrubs / /
mang+ga laM / /
! na mo gu rawe /
chos srung zangs phur brag btsan chen po la / /
lha gos snyan shal bzang po 'di phul bas / /
bdag cag khu dbon ltos par bcas pa yi / /
las bzhi'i 'phrin las sgrub la ma g.yel cig /
sarba dza ga taM / /
! swa sti /
'dul lung bcu gsum sher phyin nyi shu gcig /
phal chen dkon brtsegs drug drug mdor sum cu / /
myang 'das la gnyis rgyud la nyi shu gcig /
dkar chag la gcig khyon bsdoms glegs bam brgya / /
'di rnams kyang rje d+harma b+ha dra'i gsung ngo / /
! na mo gu ru Ar+ya lo ke shwa rA ya /
'phags mchog gru 'dzin bdag po ngur smrig gi /
gar rol rje btsun bskal bzang chos rgyal gyi / /
sku gdung snying por bzhugs pa'i mchod stong cher / /
gang gi gsung skyes char gtogs ban gzugs pa / /
d+harma b+ha dras mi phyed dang gus kyis / /
dngos bshams yid sprul mchod pa'i tshogs spyi dang / /
khyad par lha rdzas snyan shal phul ba'i dges / /
skye kun mtshan ldan dam pas rjes bzung ste / /
mdo sngags lam gyi rim pa myur bgrod nas / /
zung 'jug sku bzhi mngon du gyur nas kyang / /
gson gshin 'brel thogs kyis mtshon mkha' mnyam 'gro'i / /
don chen srid mtha'i bar du byed gyur cig /
'di yang rje bskal bzang chos rgyal gyi dngul gdung snyan shal 'phrin 'chol du rje d+harma b+ha dras mdzad pa'o / /
mang+ga laM b+ha wan+tu / /
! oM swa ste /
phyogs bcu'i rgyal ba sras bcas 'dus pa'i zhal / /
brtul zhugs spyod pa'i dbang po nag po pa / /
gangs can mgon gyur t+'+ra nA tha yi / /
snang brnyan yid can kun gyi mchod stod cher / /
mi phyed dad dang 'dzad med 'byor pa'i gter / /
mi rje sde pa che ring rnam rgyal mchog /
yab yum sras 'khor bcas pas dad gus kyis / /
dngos bshams yid sprul mchod sprin rgya mtsho dang / /
khyad par srab 'jam yang dro 'chi @# / /
med rdzas / /
rab dkar sring zheng yangs pa'i snyan shal 'di / /
phul ba'i dge legs kun+da'i rjes 'gro bas / /
rgyal bstan dar zhing bstan 'dzin zhabs pad brtan / /
dge 'dun sde mthun yid can bde lags ldan / /
rgyu sbyor ltos bcas gnas skabs nad gdon sogs / /
phyi nang gsang ba'i bar gcod kun zhi zhing / /
tshe bsod dpal 'byor snyan grags rgyas pa dang / /
mthar thug dal brgyad 'byor bcu'i rten brgyud nas / /
mdo sngags sa bcu lam lnga myur bgrod de / /
zung 'jug sku bzhi'i go 'phang mngon gyur nas / /
mkha' mnyam 'gro kun 'dren pa'i dpal thob shog /
'di yang dgon gong bla ma nas dgos tshul ltar mdzad pa'o / /
sarba mang+ga laM / /
