@# / /
sa gsum ma'i TIk+ka tshig don gsal ba zhes bya ba bzhugs so / /
@# / /
na mo gu ru many+dzu g+ho ShA ya /
'jam dbyangs mkhyen brtse'i pad tshal las 'ongs pa'i / /
blo bzang rgyal ba gnyis pa'i 'dab stong can / /
rmad byung grags pa'i dri bsung 'bum 'phro ba / /
gang de'i zhabs zung spyi bo'i rgyan du bsten / /
mtha' yas rgyal ba'i yab gcig 'jam pa'i dbyangs / /
ma rungs gdul dka' 'dul phyir gshin rje'i gshed / /
ngur smrig gar gyis rnam rol tsong kha pa / /
dbyer med zhabs kyi padmor gus btud nas / /
mgon de'i rnam thar yid 'phrog rin chen phreng / /
sras kyi thu bo mkhas grub chen po yis / /
sdebs legs tshig gi lam du mdzes mdzad pa / /
legs par bshad kyi rtse gcig gus pas nyon / /
'dir rgyal ba thams cad kyi mkhyen brtse'i cod pan gang gi dbu la rnam par @# / /
'phos pa lnga brgya pa rnams kyi gtsug gi nor bur gyur cing /
rje btsun 'jam pa'i dbyangs kyi gsung gi bdud rtsi ngoms pa med par dngos su gsol ba'i tshul bstan pas /
rgyal ba'i gsung rab mtha' dag la lkog tu ma gyur pa'i spyan mnga' ba /
dkyil 'khor gyi bdag po nyid kyis chos kyi rgyal srid la dbang bskur ba bdag cag gi dpal ldan bla ma dam pa thams cad mkhyen pa tsong kha pa chen po'i rnam par thar pa'i sgo nas gsol ba 'debs pa rje bla ma nyid kyi sras kyi thu bo mkhas grub thams cad mkhyen pas mdzad pa'i dpal ldan sa gsum mar grags pa ni /
gang bshad par bya ba'i chos yin no / /
des na 'di la gsum /
sngon du ji ltar bya ba /
gsol ba 'debs tshul dang /
rtsom pa mthar phyin pa'i tshul lo / /
dang po ni /
na mo gu ru bud+d+ha zhes pa nas /
rjes su bzung du gsol /
zhes pa'i bar gyis 'chad /
de yang don ni /
mkhas grub thams cad mkhyen pas sa gsum ma rtsom pa'i thog mar sangs rgyas byang sems la phyag mdzad pa la chos can /
dgos pa yod de /
bdag nyid dam pa'i spyod pa dang /
mthun par bstan pa dang /
rtsom pa mthar phyin par bya ba'i ched yin pa'i phyir /
des na gzhung 'dis mchod brjod dngos su bstan nas /
rtsom par dam bca' shugs la bstan pa yin cing /
de ltar bstan pa la chos can /
dgos pa yod de /
rtsom pa mthar phyin pa'i ched yin pa'i phyir /
gnyis pa la gnyis /
gsol ba 'debs tshul dngos dang /
gsol ba btab nas 'dod pa'i don la smon pa bya tshul lo / /
dang po la gnyis /
mdor bstan pa dang /
rgyas par bshad pa'o / /
dang po la gnyis /
tshig don dang /
mtha' bcad pa'o / /
dang po ni /
mkhas grub thams cad mkhyen pa chos can /
khyod kyis rje btsun bla ma tsong kha pa chen po'i yon tan legs par bsams pa'i sgo nas gsol ba 'debs tshul yod de /
rje btsun bla ma de nyid gnyis su med pa'i ye shes zung 'jug gi dpal dang ldan zhing /
sa 'og sa steng sa bla gsum na gnas pa'i skal ldan gyi 'gro ba rnams kyi blang dor phyin ci ma log par ston pa la mig gcig pu lta bur gyur cing /
thar pa dang thams cad mkhyen pa thob par 'dod pa'i 'gro ba yongs kyi skyabs mgon bla na med par gyur pa dang /
khyad par snyigs dus kyi 'gro ba rnams la dus gsum gyi rgyal ba kun las lhag pa'i thugs rje chen po can gyi 'gran zla med pa'i bla ma mchog tu chos kyi rjes su 'brangs pa'i @# / /
tshad mas rtogs par byas te gsol ba 'debs pa yin pa'i phyir /
gnyis pa ni /
kho na re rje btsun tsong kha pa rgyal ba kun las lhag pa'i thugs rje can yin pa'i cha nas bstod pa 'di ha cang mi rigs so zhe na /
bstod pa mdzad pa po chos can /
khyod kyis rje bla ma rgyal ba kun las lhag pa'i sgo nas bstod pa la mi rigs pa med par thal /
rje bla ma de khyod kyi mtshan nyid dang ldan pa'i rdo rje slob dpon gang zhig /
rdo rje slob ma'i bsod nams kyi zhing du phyogs bcu'i sangs rgyas thams cad las kyang rang gi rdo rje slob dpon lhag par rdo rje 'chang gis gsungs pa'i phyir /
phyi ma der thal /
rim lnga las /
'di ni rang byung bcom ldan 'das / /
lhag pa'i lha ni gcig pu nyid / /
man ngag rab tu ster ba'i phyir / /
rdo rje slob dpon de bas lhag /
ces gsungs pa'i phyir dang /
a b+hi d+ha na'i rgyud las kyang /
drin dang ldan pa'i bla ma de / /
lag pa'i mthil lam snying gi dkyil / /
lus kyi cha shas gar bsgoms kyang / /
sangs rgyas stong gi byin rlabs kyang / /
gang zag de yis sdud par byed /
ces gsungs pa'i phyir /
rje bla ma mkhas grub thams cad mkhyen pa'i rdo rje slob dpon yin pas /
rgyal ba kun las lhag pa'i thugs rje can zhes gsungs pa la mi rigs pa med mod /
rje bla ma'i zhabs ma zin pa'i gdul bya rnams kyi ngor rgyal ba kun las lhag pa mi 'grub la /
de'i phyir rgyal ba kun las lhag pa'i thugs rje can zhes brjod pa yang mi rigs so zhe na /
rje bla ma chos can /
snyigs ma'i dus 'dir rgyal ba kun las lhag pa'i thugs rje can yin par thal /
snyigs ma'i ngang tshul mtsho ltar brdol bas rgyal ba sras bcas gzhan gyis 'dul bar ma nus par zhing gzhan du gshegs te /
dmus long long khrid med par nyam nga ba'i phyogs su rgyu ba lta bu'i snyigs dus kyi 'gro ba phyin ci log tu zhugs pa rnams 'dren pa'i phyir du bsam bzhin legs par byon nas /
rgyal ba'i bstan pa la ma rtogs pa dang /
log par rtog pa dang /
the tshom gyi dri ma rnams bsal nas mdo sngags kyi lam gyi gnad thams cad gang zag gcig 'tshang rgya ba'i cha rkyen du rigs pa dri ma med pa'i sgo nas 'doms pa'i seng ge'i sgra dbyangs bsgrags te /
bstan pa rin po che nyin mo ltar gsal bar mdzad pa yin pa'i phyir /
de skad du yang lam rim las /
deng dus rnal 'byor brtso rnams thos pa nyung / /
mang thos nyams len gnad la mi mkhas shing / /
phal cher gsung rab blta la phyogs re'i mig /
lung don rigs pas 'byed pa'i mthu med pas / /
bstan pa'i gnad rnams rdzogs pa'i gdams pa mchog /
mkhas pa dgyes pa'i lam dang bral mthong nas / /
shing rta chen po'i lam 'di bshad pa la / /
bdag gi yid ni kun nas spro bar gyur /
ces pa dang /
legs bshad snying po las kyang /
legs bshad gter gyur de yi gsung @# / /
rab don / /
smra ba'i khyu mchog klu sgrub thogs med kyis / /
legs par bkral ba'i tshul gnyis shing rta'i srol / /
ji bzhin 'chad pa'ang 'di las gzhan na gang / /
rlabs chen spyod la ring nas zhugs pa yi / /
rgyal sras rig gnas kun la mkhas pas kyang / /
shin tu dpag dka' zab dang rgya che'i gnas / /
ji bzhin rnyed nas tshul bzhin 'dris byas pas / /
ting 'dzin shes rab tshul khrims yongs dag pa'i / /
dga' ston chen pos yid rab tshim gyur nas / /
res 'ga' rgyal la dmigs pa'i dad pa rgyas / /
skabs 'gar shing rta chen po'i bka' drin dran / /
gzhan tshe mkhas pa'i bshes la gus pa dang / /
nyam chung 'gro la snying nas brtse ba dang / /
bstan pa rin chen ring du gnas 'dod pa / /
'di gsum phan tshun 'gran bzhin 'phel bar gyur / /
de tshe ring nas nyams pa'i rtogs dka'i gnas / /
gang gis btsal bas brnyed pa'i rigs pa'i lam / /
de yi rnam 'phrul e ma ho ngo mtshar zhes / /
gcig pur gnas kyang dga' ba'i ca co 'chor / /
de 'dra de la smra ba'i zla ba yis / /
'di ni shes rab mchog gi bsam gtan pa / /
tshul khrims dag pa'i mgo la 'dug pa po / /
rgyal ba'i gdung 'tsho ba nges don rnyed pa zhes / /
bstod pa'i 'phreng bas yang dang yang du bsngags /
ces gsungs pa'i phyir /
gnyis pa rgyas par bshad pa la gsum /
sngon byung gi mdzad pa bstan pa /
ma 'ongs pa'i mdzad pa bstan pa /
da ltar ba'i mdzad pa bstan pa'o / /
dang po ni /
rje bla ma chos can /
sku tshe mang po'i snga rol nas byang sems kyi spyod pa yongs su rdzogs par mdzad pa yin te /
bskal pa grangs med pa'i yang ches grangs med pa'i snga rol du rje btsun 'jam pa'i dbyangs kyi sras kyi thu bor gyur cing /
de'i tshe rgyal ba dbang po'i tog gi spyan sngar ma dag pa'i zhing rnams su zab mo dbu ma'i lta ba dang 'brel ba'i rdo rje theg pa'i lam rgyas par byed pa'i smon pa mdzad cing /
khyad par zhing 'dir rgyal ba shAkya thub pa 'jig rten du byon pa'i dus su padma'i ngang tshul du gyur nas rgyal ba de'i spyan sngar byang chub kyi spyod pa legs par blang pa'i tshul bstan pa yin pa'i phyir /
des na 'dis thub dbang gi spyan sngar byang chub tu thugs bskyed tshul dngos su bstan pa'i shugs la /
rgyal ba dbang po'i tog gi spyan sngar thugs dam bcas tshul yang bstan la /
de'i phyir rnam dag gangs ri ma yang gzhung 'di las 'phros par rig par bya'o / /
gnyis pa ni /
rje bla ma chos can /
sku tshe phyi ma rnams su yang sems can gyi don du mkhas pa dang grub pa'i tshul gyis rnam par rol pa yin te /
chos sku las ma g.yos bzhin du dga' ldan gyi gnas su rje btsun gyi sras kyi thu bo 'jam dpal snying po zhes bya ba'i tshul bzung nas bzhugs par grags shing /
ring por mi thogs par ngo mtshar rmad byung bkod pa'i zhing du bde gshegs seng ge'i nga ro'i skur /
'tshang rgya ba'i mdzad pa ston pa yin pa'i phyir /
de ltar yang gsang ba'i bdag pos /
blo bzang grags pa @# / /
'gran zla kun dang bral / /
shAkya'i rgyal po'i drung du thugs mchog bskyed / /
zhing 'dir mdo dang sngags kyi gzhung lugs spel / /
'di nas 'phos te dga' ldan gnas su 'gro / /
'jam dpal snying po byams pa'i sras mchog de / /
myur du sangs rgyas seng ge'i nga ror 'gyur /
zhes pa dang /
padma bka' chems las kyang /
'jam dpal sprul pa gdul bya bstan pa'i dpal / /
mdo sngags bstan 'dzin blo bzang grags pa 'byung / /
zhing 'dir 'das nas byams pa'i drung du 'gro /
zhes gsungs pa'i phyir /
gsum pa la gnyis /
mdor bstan pa dang /
rgyas par bshad pa'o / /
dang po ni /
rje bla ma chos can /
dus gsum gyi rgyal ba'i sras kyi thu bo'i tshul bzung nas go 'phang dam par gshegs kyang /
slar yang brtse ba'i dbang gis kha ba can 'dir ma dag pa'i 'gro ba'i don mdzad pa yin te /
mtshan brjod par dka' ba blo bzang grags pa'i dpal zhes bya ba'i gsum ldan rdo rje 'dzin pa'i skur bstan pa yin pa'i phyir /
gnyis pa la gnyis /
rab tu ma byung ba'i mdzad pa dang /
rab tu byung ba'i mdzad pa'o / /
dang po ni /
rje bla ma chos can /
klu 'bum dge dang shing sa a chos gnyis kyi sras kyi tshul bzung ma thag byis pa'i gnas skabs nas kyang /
gsung rab klog pa dang legs sbyar gyi sgra la sogs pa sdeb sbyor dang /
yi ge dang brda' sprod kyi gtsug lag ste gzhung rnams ma bslabs par thugs su chud pa yin te /
tshe rabs mang por bsod nams dang ye shes kyi tshogs rgya chen po goms pa smin pa'i mthu dang ldan pas yon tan de rnams rang rgyud la lhun grub tu rdzogs pa yin pa'i phyir /
de nas lo gsum pa la gzhol ba na /
karma pa rol pa'i rdo rje las yongs rdzogs dge bsnyen gyi sdom pa bzhes te /
kun dga' snying po zhes bya bar mchan gsol ba yin la /
de'i tshe de'i gnas skabs kyi kun dga' snying po de chos can /
'ching ba kun ldan gyi byis pa'i spyod pa las yang dag par 'das pa yin te /
khyod sku'i nyin byed yum gyi mngal gyi chu 'dzin te sprin rum las gsal bar byon pa ste 'khrungs ma thag nas srid pa'i phun sum tshogs pa'i dpal 'byor la yid kun nas sred cing zhen pa'i glog gi rol rtsed dang dus nam yang 'grogs pa spangs pa yin pa'i phyir /
gnyis pa la gnyis /
bstan pa'i rtsa ba so sor thar pa'i sgor rab tu byung tshul dang /
rten de la yon tan brnyes tshul lo / /
dang po ni /
rje bla ma chos can /
gzhon nu'i gnas skabs nyid nas kyang rgyal bas rjes su gnang ba'i brtul zhugs kun cung zad kyang ma smad pa ste ma btang ba yin te /
dgung lo bdun pa la babs pa'i tshe mkhan po don grub rin chen dang /
slob dpon gzhon nu byang chub gnyis las dge tshul gyi sdom pa legs par blangs te /
sgo gsum spang bya bcu spong ba'i tshul khrims mchog gis legs par bsdams shing /
sku skye ba snga ma kun tu bag yod la g.yel ba med par rtse gcig tu goms pa'i goms pa @# / /
mthu dang ldan pa yin pa'i phyir /
dus de dag gi tshe yang /
phyag na rdo rje gtum po dang /
jo bo rje dpal ldan a ti sha'i zhal yang dang yang du gzigs shing byin gyis brlabs pa'i snang ba dngos dang rmi lam ci rigs par yang yang 'ong ba zhig yod par 'dug /
gnyis pa yon tan brnyes tshul la bzhi /
mkhas pa'i yon tan /
btsun pa'i yon tan /
bzang ba'i yon tan /
rmad du byung ba'i yon tan gzhan brnyes tshul lo / /
dang po la gnyis /
mang du thos pa ji ltar btsal ba /
shing rta chen po gnyis kyi dgongs pa ji bzhin du rtogs nas zhabs kyis reg pa'i rdul tsam yang lha dang bcas pa'i 'gro ba'i mchod rten du gyur tshul lo / /
dang po ni /
de ltar rab tu byung nas dgung lo bcu drug pa'i tshe 'bri gung pa'i 'bul sdud dang 'grogs te dbus gtsang du phebs nas /
bla ma rje btsun red mda' ba dang sngags 'chang khyung po lhas pa la sogs pa'i mkhas grub kyi bla ma du ma'i spyan sngar rtag tu legs par bshad pa tshol ba lhur blangs pas ring po ma lon par rgya chen po'i mkhyen pa'i gter du gyur pa yin te /
rgyal ba'i gsung rab kun gyi tshig dang don gyi cha la bdag nyid chen po 'di'i rnam dpyod kyi 'jug pa thogs pa med par zhugs pa yin pa'i phyir /
'o na| rgyal ba'i gsung rab rnams ji lta ba bzhin gzigs na /
gzigs tshul ji lta bu zhe na /
rje bla ma chos can /
zhib pa ste tshig don gyi cha la gtugs pa med par 'jug cing /
ches cher phra ba ste blang dor gyi cha shas phra mo tsam yang ma 'dres pa so sor 'byed pa'i rigs lam dri ma med pa yis /
dam pa'i chos ma lus pa'i tshig dang don kun ji bzhin du gzigs pa yin te /
snying po med pa chu'i lbu ba dang mtshungs pa'i tshig phreng tsam gyis thugs ngoms pa mi mnga' zhing /
rigs pa dri ma med pas legs par dpyad pa'i mthus /
mkhas pa'i mchog bye bas kyang myur du rtogs par dka' ba'i gnas ma lus pa gzigs pa yin pa'i phyir| rje bla ma chos can /
rtog ge'i gzhung la sbyangs pa cher rlom pa'i rgol ba mtha' dag gis mgon po khyod kyis legs par gsungs pa'i gsung rab kyi don la lan brgyar brgal zhing dpyad kyang /
dam bca'i don de nyid cha shas phra mo tsam yang rnam pa gzhan du g.yo ba ste 'gyur ba spangs pa yin te /
mdo sngags kyi gsung rab mtha' dag la lung tsam ma yin par tshad ma'i stobs kyis dpyad pas yongs su dag pa'i thugs mnga' ba yin pa'i phyir /
gnyis pa ni /
rje bla ma chos can /
'phags pa'i yul gyi shing rta chen po rnams kyi bzhed pa'i gzhung lugs rnams kyi dgongs pa ji lta ba bzhin du gzigs pa gangs khrod 'di na /
khyod las gzhan na gang zhig yod de med par thal /
gsung rab dgongs 'grel dang bcas pa kun kyang khyod nyid 'ba' zhig ste kho na la gang zag gcig 'tshang rgya ba'i lam du ma tshang ba med par gdams pa'i mchog tu shar ba yin pa'i phyir /
rje bla ma chos can /
mkhas pa'i mchog ma lus pa @# / /
kun gyi cod pan la rtag tu ngal bso mdzad pa ste spyi bo'i gzhi la 'god pa'i zhabs pad kyis rgya mtsho'i gos can te sa gzhi gang la bris pa ste reg pa'i rdul phran kyang lha dang bcas pa'i 'gro ba'i mchod rten bla na med par gyur pa yin te /
byang chub kyi sems dang bslab pa gsum gyis rgyud phyug cing gzhung lugs thams cad gdams ngag tu shar ba'i dam par bshad ma thag pa de'i phyir /
ngag don ni /
rje bla ma chos can /
'gro ba thams cad kyi mchod pa'i rten bla na med pa yin te /
gangs khrod kyi mkhas grub thams cad kyi spyi bos gtugs pa'i zhabs kyis reg pa'i rdul phra mo tsam yang lha dang bcas pa'i phyag bya ba'i 'os yin pa'i phyir /
de yang phyogs 'di'i skye bo dam pa mkhas pa dang grub par grags pa don dang ldan pa rnams kyis ni /
bdag nyid chen po 'di'i zhabs la ma gtugs pa'am /
bstod pa'i me tog gis mngon par ma mchod pa med de /
'bri gung chos rje gu shri don grub rgyal po /
stag lung chos rje bkra shis 'od 'bar /
spyan snga lha gzigs ras pa /
mi dbang grags pa rgyal mtshan khu dbon /
spyan snga bsod nams bzang po sogs dang /
byang ba'i zhal ngo dge tshul nam mkha' dpal sogs mi chen dang /
bla ma rngog pa rin chen byang chub dpal ba dang /
rgod phrug grags pa 'byung gnas /
ku cor rtogs ldan la sogs pa bka' rgyud phyogs kyi rnal 'byor gyi dbang phyug chen po rnams dang /
sa skya pa'i bstan pa'i rtsa lag rong ston shAkya rgyal mtshan /
ngor pa kun dga' bzang po sogs chos kyi rgyud 'dzin chen por grags pa phal mo ches chos kyi bka' drin zhus shing /
khyad par du mkhas pa'i dbang po yid bzang rtse pa /
sems dpa' chen po gzhon nu rgyal mchog /
chos kyi rje byams pa gling pa sogs de dag gis ni rigs kyi cod pan du 'dzin par mdzad la /
bla ma rje btsun red mda' ba /
bla ma dbu ma pa /
lho brag phyag na rdo rje ste /
rang gi bla ma dam pa rnams kyis kyang chos kyi bka' drin zhus shing /
kun mkhyen bo dong pa chen pos kyang dngos mjal ma thub kyang /
mkhas pa ngang pa'i ded dpon blo bzang zhes / /
grags pa mgrin pa'i rdza rnga sgrog pa can / /
legs bshad gshog rlabs dbang po de'i drung du / /
'jigs med bung ba gzhon nus 'di skad zhu /
zhes bya ba la sogs pa snyan ngag gi lam nas 'ongs pa'i zhu yig du ma phul zhing /
lo ts+tsha ba ngag dbang grags pas kyang /
thub dbang zhing du khyod nyid 'khod nas ni / /
thub bstan gsal ba'i 'phrin las 'di 'dra na / /
thub pa'i rgyal tshab bdag gis ci bya zhes / /
mi pham mgon des phrag dog mi mdzad dam /
zhes dang /
si tu rnam rgyal grags pas kyang / /
klu sgrub yab sras zhing gzhan gshegs pa na / /
dbu ma'i lam 'di ston pa gzhan med ces / /
sgro skur brag ri'i phung po gzhom slad du / /
mgon khyod rdo rje'i me char lta bur gyur /
ces sogs @# / /
kyis bstod do / /
gzhan yang /
sgra pa shes rab rin chen gyis sku tshe'i stod la dgag pa du ma mdzad kyang /
phyis ni rje bla ma'i legs bshad la thugs nges 'drongs te /
khyod blo'i nyi mas gzhon nu'i dus kyi tshe| |mdo dang rgyan gyi pad tshal rgyas mthong nas / /
bdag blo khengs pa'i ku mud lhag par zum / /
zab yangs mkhyen brtse'i gter la gsol ba 'debs / /
byang phyogs 'di na tshig la mkhas pa nyung / /
don la sgro 'dogs chod pa de bas dkon / /
bstan don nyams su len pa srid mtha' tsam / /
de gsum mthar phyin khyod la gsol ba 'debs /
ces dang /
gsung rab mtha' dag khyad par rdo rje'i theg /
rgyud sde mtha' dag khyad par 'dus pa dang / /
rim gnyis mtha' dag khyad par sgyu lus la / /
sngon med legs bshad gter chen khyod la 'dud /
ces pa la sogs pas bstod do / /
mdor na dpal yid bzang rtse pa chen po'i zhal nas /
de'i dus su sa chen po 'di rje btsun tsong kha pa chen po'i gdugs dkar po gcig gis khyab par mdzad de yod pa yin gsung /
gnyis pa ni /
rje bla ma chos can /
btsun pa'i mthar thug pa'i yon tan dang ldan pa yin te /
rgyal ba'i mkhyen pas ji tsam du legs par dpyad pa ste brtags kyang /
khyod kyi thugs la sdom pa gsum gyi bslab pa bcas pa'i khrims la dran shes lhod par bgyis pa las byung ba'i nyes pa'i cha phra mo tsam yang gzigs pa spangs pa'i tshul khrims rnam par dag pa la gnas pa yin pa'i phyir /
gsum pa ni /
rje bla ma chos can /
bzang ba'i mchog tu gyur pa thugs rje chen po'i gter du gyur pa'i yon tan dang ldan pa yin te /
khyod kyi thugs la mnga' ba'i snying rje chen po de'i gting dang mtha' ji tsam zhes te /
'di tsam zhig yod ces ye shes kyi spyan ldan kun gyi'ang gzigs pa'i yul las 'das pa'i brtse ba dang ldan pa yin pa'i phyir /
dper na /
rin po che du ma'i 'byung gnas chu yi phung por gyur pa'i rgya mtsho'i gting dang mtha' skye bo tha mal pas ji bzhin du rtogs dka' ba ltar yin pa'i phyir /
rje bla ma chos can /
rgyal ba'i sras kyi zab pa dang rgya che ba'i spyod pa rlabs po che kun gyi mthar te pha rol tu son pas snying stobs rmad du byung ba dang ldan pa yin te /
khyod kyi lhag bsam rnam par dag pa'i khyogs la ma blangs pa ste ma brten pa'i lus can rnams kyi phan pa dang bde ba'i khur ni cang ma mchis pa ste med pa yin pa'i phyir /
rje bla ma chos can /
sa gsum skye dgu'i gnyen te phan par mdzad pa yin te /
bsod nams dang ye shes kyi tshogs gnyis kyis bsdus pa'i rang rgyud kyi spyod pa rlabs po che gzhan lta smos ci 'tshal te smos ci dgos /
tha na mgon po khyod kyi zhal gyi phyi nang du rgyu ba'i dbugs tsam yang 'gro ba mtha' dag la sman pa dang bde ba'i rgyur gyur pa yin pa'i phyir /
skye ba dgu ni /
gzugs med nas gzugs med dang /
de nas khams gzhan gnyis dang /
gzugs khams nas gzugs khams @# / /
dang| de nas khams gzhan gnyis dang /
'dod khams nas 'dod khams dang /
de nas khams gzhan gnyis su skye ba la byed pa yang yod /
yang phung po lnga dang khams bzhi ldan la byed pa'i tshul yang yod do / /
ngag don ni /
rje bla ma chos can /
'gro ba kun gyi ma 'dris pa'i mdza' bshes yin te /
tha na zhal dbugs kyi rgyu ba tsam yang 'gro ba kun gyi phan bde'i rgyur gyur pa'i skyes bu yin pa'i phyir /
'ga' zhig blo sbyong gi gtong len gyi skabs dang sbyar bar snang yang don min no / /
bzhi pa la gnyis /
rmad du byung ba'i yon tan brnyes tshul dngos dang /
bstan pa la bya ba mdzad cing mthar mya ngan las 'da' ba'i tshul bstan nas longs sku mngon du mdzad tshul lo / /
dang po la gnyis /
lhag pa'i lha dang rgya gar gyi mkhas grub rnams kyis zhal dngos su bstan nas dbugs dbyung zhing byin gyis brlabs tshul dang /
de kho na nyid kyi don mngon sum du gzigs shing rgyud don 'byed pa la 'khrul ba'i dri ma spangs pa'i sgo nas rim gnyis kyi rtogs pa khyad par can brnyes tshul lo / /
dang po ni /
rje bla ma chos can /
rje btsun 'jam pa'i dbyangs kyis mngon sum du dge ba'i bshes gnyen mdzad nas /
dus gsum gyi rgyal ba'i thugs kyi bcud bsdus pa'i zab rgyas kyi gdams pa rgyun mi 'chad par 'doms pa yin te /
dang por dga' ba gdong du bla ma dang yi dam tha mi dad par gsol ba btab pa'i tshe /
rje btsun 'jam pa'i dbyangs kyis khyod la zhal dngos su bstan cing /
de nas bzung ste gsol ba btab pa na nam 'dod kyi tshe nyi ma re re bzhin yang zhal gzigs shing /
legs par bshad pa'i bdud rtsi'i rgyun ngoms med du gsol ba yin pa'i phyir /
'o na rje bla ma rje btsun 'jam pa'i dbyangs kyi sprul pa yin na /
dngos su chos gsan pa ji ltar rigs ce na /
skyon med de /
sam+bu Ta las /
'chad pa po nga chos kyang nga / /
rang gi tshigs ldan nyan po nga / /
zhes gsungs pa ltar yin pa'i phyir /
rje bla ma chos can /
snyigs ma'i dus kyi 'jig rten 'dir thub pa'i bstan pa padmo'i tshal rgyas par byed pa la mgon po khyod ni rgyal ba'i nyi ma ji bzhin du gyur pa yin te /
tsa ri nas gnyal du byon pa'i lam du mo la'i la rtsar rje btsun byams pa ri bo tsam zhig zhal gzigs pa de'i zhal nas /
rigs kyi bu khyod sangs rgyas 'jig rten du byon pa 'dra ba zhig 'ong bar she par gyis ces mngon sum du dbugs dbyung ba ste spro ba bskyed cing mchog tu bsngags pa yin pa'i phyir /
rje btsun dam pa phyag na rdo rjes ni /
rje 'di nyid byams pa'i sprul par yang bstan te /
ma 'ongs 'gro ba'i mgon po byams mgon gyis / /
snyigs dus 'gro la thugs rjes nyer dgongs nas / /
gangs can dpal du byon pa'i tsong kha pa / /
dpal ldan bla ma'i zhabs la phyag 'tshal lo / /
zhes gsungs pa yin pa'i phyir /
rje bla ma chos can /
gzhan yang rang rgyud nyon mongs pa'i sgrib byed yongs su dag pas grangs med rgyal ba @# / /
rnams kyi sku'i rgyal mtshan mngon sum du gzigs pa yin te /
gnyal smad seng ge rdzong du bzhugs dus /
bcom ldan 'das dus kyi 'khor lo'i zhal gzigs nas /
dus kyi 'khor lo 'di la rgyal po zla ba bzang po byon pa 'dra ba zhig 'ong zhes lung bstan cing /
rdzing phyi'i zhig gsos mdzad dus /
sangs rgyas sum cu so lnga'i zhal gzigs /
cho 'phrul mchod pa dang lha sa'i smon lam mdzad dus /
sangs rgyas thams cad rigs lnga'i rnam par byas te /
nam mkha'i khyon kun gang ba'i tshul gyis gzigs la /
gzhan yang dpal rdo rje 'jigs byed /
'khor lo bde mchog /
'khor lo chen po /
bcom ldan 'das thub pa chen po /
rnam rgyal /
sgrol ma /
gdugs dkar /
'od zer can /
sman bla /
tshe dpag med /
phyag drug pa /
gur mgon /
phyag bzhi pa /
rnam sras /
chos rgyal /
gnod sbyin k+Shetra pA la rnams dang /
grub chen sa ra ha /
lU i pa /
in+d+ra b+hU ti sogs grub pa chen po mchog gi dngos grub thob pa du mas zhal bstan te mngon sum du byin gyis brlabs pa'i skyes bu mchog yin pa'i phyir /
gnyis pa ni /
rje bla ma chos can /
rgyal ba'i gsung gi gces mdzod stong pa rten 'byung gi don 'byed pa la 'khrul pa'i dri ma gtan nas spangs pa yin te /
grub pa'i gnas mchog dpal gyi lha sdings su bla ma dang rje btsun dbyer med du gsol ba btab pa gang gi tshe klu sgrub 'phags pa lha dang /
sangs rgyas bskyangs dang /
legs ldan 'byed dang| zla ba'i zhabs kyis byin gyis brlabs shing /
khyad par sangs rgyas bskyangs kyis byin gyis brlabs pa'i mtshan ma brtan po byung ba de yi mod la zab mo'i chos nyid mngon sum du rtogs shing /
lta ba'i sgro 'dogs lhag ma med par chod pa yin pa'i phyir /
rje bla ma chos can /
mnyam gzhag dang rjes thob kyi rnal 'byor la goms pa brtan por gyur pa yin te /
khyod kyis chos can chos thams cad kyi chos nyid dgag bya bden grub bkag tsam nam mkha'i dkyil lta bu la rtse gcig tu mnyam par bzhag pa'i ting nge 'dzin mchog gis legs par goms pas ci 'dod du gnas shing /
de'i mthus ting nge 'dzin de las langs pa'i rjes thob tu yang chos can ma lus pa bden pas stong yang| de dang der snang ba'i sgyu ma lta bu'i don thugs su chud pa'i rnal 'byor las skad cig kyang g.yo ba med pa yin pa'i phyir /
rje bla ma chos can /
rgyal ba'i dkyil 'khor ma lus pa la khyab pa'i bdag po 'bras dus kyi ye she lnga'i rang bzhin gyi rdo rje dang /
de mtshon byed rtags kyi rdo rje rang gi dpal du 'chang dbang ste 'dzin pa dang dbyer med pa'i bla ma mchog yin te /
thub pa'i dbang po'i legs bshad kun gyi mthar thug pa rgyud sde rgya mtsho'i tshogs kyi tshig dang don gyi de nyid legs par 'byed pa la 'khrul ba'i dri ma ma lus pa spangs pas lkog tu ma gyur pa'i chos kyi spyan mnga' ba yin pa'i phyir /
rje bla ma chos can /
kha ba can 'dir 'gran pa'i zla thams cad dang bral ba'i @# / /
skyes bu yin te /
gangs ri'i phreng bas bskor ba'i phyogs 'dir sngon chad byon zin pa'i dam pa gzhan rnams kyi rnam dpyod kyis ma myangs pa ste yul du ma gyur pa ma bshad legs par sbyar ba'i sgo nas thon pa thams cad mkhyen pa bsgrub pa'i lam gyi mthar thug pa rim pa gnyis las brtsams pa'i zab mo'i gnad spyi dang /
khyad par stong bzhi'i rlung sems las sgyu ma'i sku bsgrub tshul rmad du byung ba 'phags pa yab sras kyi dgongs pa ji lta ba bzhin rnam dpyod kyis gzigs nas don de bsgrub pa la nyams len snying por mdzad pa yin pa'i phyir /
'di ni rang bzhin brjod pa kho na yin te /
tshul 'di lta bu'i yon tan mnga' tshul rje rang nyid kyi zhal nas kyang /
byA g+h+ra'i gong gi tsan+d+ra ni / /
mig dang zla ba'i grangs gsum la / /
bgro ba mdzad pa'i chu 'dres chus / /
ka la sha bkang ster rtsis byed / /
phul byung nas ni sum brgya bcu / /
song zer yab gcig dkyil 'khor gtso / /
bgro ba mdzad pa gnyis kyang snang / /
grangs bzhi pa la rnam pa can / /
khri yi steng nas rtsa ba ni / /
gtad nas 'di bdag gyis ces tshe / /
sngags rgyas lan gsum bteg sngon gyi / /
de 'dra'i ltas go lnga pa la / /
lho yi thugs bcud dam pa la / /
'phrig tshud de nas drug pa la / /
des rnyed de nas bdun pa la / /
rtog bsres las ni shin tu nges / /
shid zan zhes pa'ang de nas go /
de 'dra'i ngo mtshar rmad du byung / /
rjed kyi dogs nas yi ger bkod / /
de don bsgrub pa mthar phyin shog /
ces ji skad brjod pa dang mthun pa'i yon tan brnyes par gsungs la /
de rnams kyi don ni gsang ba'i rnam thar las rig par bya'o / /
'o ni phyogs 'dir sngon chad gzhan gyis ma myangs ces pa de ltar yin na /
lho brag mar pa dang /
jo bo rje dang /
padma sam+b+ha wa sogs kyis rim gnyis kyi gnad zab mo ma rtogs par 'gyur la /
de ltar na lho yi thugs bcud dam pa la / /
'phrig tshud ces gsungs pa dang 'gal bar 'gyur ro zhe na /
skyon med de /
sgyu ma'i sku bsgrub tshul sogs rim gnyis kyi gnad rnams bla med kyi rtsa rgyud rnams na sbas pa 'phags pa yab sras nas rim bzhin brgyud pa'i man ngag lho brag mar pa'i thugs bcud mthar thug pa la brten nas /
rtsa bshad legs par sbyar ba'i khongs nas thon pa'i gdams pa rmad du byung ba 'di lta bu'i srol 'byed pa po sngon chad phyogs 'dir su yang ma byung ba'i rgyu mtshan gyis yin no / /
don 'di bdag nyid chen po rang nyid kyis kyang zhal gyis bzhes te /
sgron gsal gyi mchan bur| dpal ldan 'dus pa bdud rtsi'i rgya mtsho che / /
sbas don gsal ba'i klu sgrub man ngag gis / /
rgyud rgyal gdams par shar ba'i nyams len dang / /
rigs lam phra mo 'byed pa'i rnam dpyod kyi / /
srub thag bzang pos dkris pa'i bshad rgyud kyi / /
srub shing mchog gis yang yang bsrubs pa las / /
tshig gi zur phyin don gyi gnad gsal ba / /
sngon chad phyogs 'dir mngon du ma gyur pa'i / /
tshig don bdud rtsis gang ba'i bum pa rnyed /
ces gsungs @# / /
pa'i phyir dang /
'khor lo sdom pa'i rdzogs rim dngos grub kyi snye mar yang /
grub thob chen po'i rdzogs pa'i rim / /
shin tu rtogs par dka' ba'i gnad / /
sngon chad phyogs 'dir rtsa bshad kyi / /
rgyud sdes legs par ma bkral ba / /
bdag gis brtson pa chen po yis / /
ring du 'bad las rnyed gyur pa / /
de 'dir bshad par bya yi nyon /
zhes gsungs shing /
de dang mthun par padma thang yig las kyang /
dge ldan zhes bya'i dgon gnas dam pa ru / /
mkhas pa'i mchog nyid mdo rgyud don la mkhas / /
rdo rje 'chang sprul gsang sngags bka' sgo 'byed / /
'gro ba'i ded dpon lam ston sa mkhan ni / /
blo dang bzang gi mtshan can skyes bu 'byung / /
gsang mtshan las rab rdo rje bde ba rtsal /
zhes lung bstan no / /
des na mkhas pa'i dgongs pa ji ltar yin ma rtogs par /
bstod tshig 'di thos pa tsam gyis dug sbrul gyis gla rtsi'i dri tshor ba ltar ma byed par rje bla ma rgyal ba thams cad las lhag pa'i thugs rje can du rig par gyis shig /
rje bla ma chos can /
tha mal gyi snang ba dang zhen pa'i kun rtog ma lus pa gang shar lha'i dkyil 'khor gyi 'khor lo'i rnam rol du snang ba dang /
bdag nyid lha de'o snyam pa'i nga rgyal gyis tha mal gyi snang zhen rgyang bsrings shing spang ba yin te /
thig le yungs 'bru tsam gyi nang du rten brten pa'i dkyil 'khor ma lus pa skad cig gis gsal lam 'dris par bsgoms nas ci 'dod kyi bar du 'jog nus pa'i phra mo'i rnal 'byor dang /
rten brten pa'i dkyil 'khor skye mched kyi lha dang bcas pa skad cig gis gsal ba'i gsal snang dang /
nga rgyal la thun 'khyongs kyi bar du khyod thugs g.yo ba med par 'jog nus pa'i rags pa'i lha'i rnal 'byor mthar phyin pa yin pa'i phyir /
rje bla ma chos can /
rdzogs rim pa'i skabs kyi bde stong dbyer mi phyed pa rdo rje'i thugs dang ldan pa yin te /
bskyed rim mthar phyin pa'i 'og tu rdo rje'i lus la gnad du bsnun pas kun rtog brgyad cu'i bzhon pa'i rlung gi rgyu ba ma lus pa d+hU tI'i nang du zhugs nas gnas shing dngos po ste snying kha'i mi shigs pa la thim pas /
stong pa gsum rim gyis drangs pa'i mthar thams cad stong pa 'od gsal gyi de kho na nyid mngon sum du gzigs shing /
mnyam gzhag de las bzhengs pa'i tshe gang shar thams cad bde ba'i mchog lhan skyes kyi bde chen dang /
stong pa nyid dbyer mi phyed pa'i rnam rol du shar ba can yin pa'i phyir /
rje bla ma chos can /
'bad rtsol med par lhun gyis grub pa'i phrin las kyis grangs mtha' yas pa'i gdul bya'i tshogs rnams rgyal ba dgyes pa'i mdo dang sngags kyi lam bzang po la 'khrid par mdzad pa yin te /
bskal pa dpag tu med pa'i snga rol nas bskrun pa mtha' yas pa'i smon lam gyi stobs mnga' ba'i thabs mkhas kyis 'jig rten ma lus pa kun gyi skyabs su gyur pa yin pa'i phyir /
de skad du yang rje btsun gsang bdag gi lung bstan las /
gsang 'dzin las kyi rdo rje la / /
@# / /
sngon nas nye bar 'brel ba yi / /
blo bzang grags pa 'di dag ni / /
sangs rgyas kun gyi sprul pa ste / /
paN chen rkyang gi lus bzung nas / /
mdo dang sngags kyi don bshad cing / /
nges pa kho nar 'tshang rgya'o / /
rgya gar rgya nag bal po dang / /
dbus gtsang mdo khams yul phyogs su / /
skye ba bzung zhing 'gro kun rnams / /
thar pa'i lam la 'khrid par byed / /
'jam pa'i dbyangs ni lhag pa'i lha / /
dbyangs can ma ni las rgya ste / /
nges pa kho nar byang chub bo / /
'phags pa'i slob ma 'du bar byed / /
lus 'di bor tshe dga' ldan du / /
byams pa'i drung 'gro chos nyan 'gyur / /
'jam dpal snying po zhes bya ba / /
sems can kun la brtse ba ste / /
de ni sa bcu'i mthar phyin to / /
zhes gsungs pa ltar ro / /
gnyis pa ni /
rje bla ma chos can /
khyod kyis rgyal ba'i bstan pa nyin mor te nyi ma shar ba ltar mdzad pa yin te /
tshig spyi ste rnal ma med par bshad pa dang sgrub pa'i rtags tsam gyi brtul zhugs 'dzin pa'i dge sbyong gi gzugs brnyan gyis thub pa'i bstan pa ming tsam lhag mar gyur pa ste /
ming tsam zhig lus par byas pa'i dus su bslab pa gsum dang mdo sngags kyis bsdus pa'i lung dang rtogs pa'i rgyal ba'i dam chos kun rgyas par mdzad pa yin pa'i phyir /
de skad du yang 'jam dpal rtsa rgyud las /
yi ge dang po ba grags pa / /
sdom brtson thams cad grags pa yang / /
ston pa'i bstan pa gsal byed pa / /
bstan pa de tshe sa steng du / /
rnam par nyams shing snang med la / /
bstan pa'i gzugs brnyan yid du 'ong / /
byed par 'gyur ba the tshom med / /
thams cad byang chub lung bstan te / /
nga yi byang chub mchog thob 'gyur / /
de ni 'jig rten sbyin gnas 'gyur / /
srid pa gsum gyi mthar yang byed / /
sngags dang rgyud la mngon brtson pas / /
grags pa 'dzin par shes par bya /
zhes lung bstan cing /
bdag nyid chen po rang nyid kyi gsung las kyang /
rgyal sras smon lam gang+gI'i bye snyed pa / /
dam chos 'dzin pa'i smon lam nang 'dus par / /
gsungs phyir dge rtsa ji snyed mchis pa rnams / /
kun kyang bstan pa rgyas pa'i ched du bsngos / /
tshul 'di bsams shing 'dun ma legs nas gda' / /
bka' drin che'o rje btsun mkhyen pa'i gter /
zhes gsungs pa ltar ro / /
rje bla ma chos can /
zhing 'dir sku dngos kyis 'dul ba'i gdul bya re zhig rdzogs nas tha mal pa rnams la snang ba'i sku yi bkod pa de ni nye bar bsdud pa la khyod kyi thugs gzhol ba de'i tshe /
ngo mtshar ba'i ltas du ma mngon du gyur pa yin te /
dpa' bo dang mkha' 'gro'i lha tshogs dpag tu med pa rnams kyis mngon par mchod pa yis /
mchod pa'i sprin bsam yas te bsam gyis mi khyab pas nam mkha' gang ba yin pa'i phyir /
mya ngan las 'da' tshul bstan pa de'i tshe /
rje bla ma chos can /
mchog gi dngos grub zung 'jug rdo rje 'chang gi go 'phangs brnyes pa yin te /
sngon sad dus su bsre ba'i gdams ngag yongs su rdzogs par mdzad pa'i mthus /
'chi ba'i 'od gsal de nyid lam @# / /
gyi 'od gsal sems dben mthar thug pa'i dpe'i 'od gsal chos kyi skur mngon sum du bsgyur nas /
thugs rgyud la bskyed par mdzad par gyur pa yin cing /
de'i rtags su phyi rol du khyod kyi sku 'od zer dkar ser ram /
dmar ser gyis mdzes pa'i zla ba'i gong bu lta bur kun gyis mthong bar gyur la /
'chi ba'i 'od gsal de nyid kyi mthar tha mal pa rnams la bar do 'ong rgyu'i dod la 'chi ba'i 'od gsal gyi rlung sems tsam las ma dag pa'i sgyu ma'i skur bzhengs shing /
rten de la brten nas longs spyod rdzogs pa'i sku mngon du mdzad pa yin pa'i phyir /
gnyis pa de ston par byed pa la /
deng nas brtsams te zhes sogs byung /
gsum pa rtsom pa mthar phyin pa'i tshul ni /
zhes rgyal ba thams cad kyi mkhyen brtse gcig tu bsdus pa'i zhes sogs kyis 'chad de /
don rtogs sla ba dang /
yi ges ha cang 'jigs pa'i phyir ma spros so / /
rdo rje'i tshig ltar shin tu rtogs dka' ba'i / /
don 'di dam pa 'ga' yis bkral lo zhes / /
grags kyang de dag bdag gis mthong ma gyur / /
'di ni rang blo'i stobs kyis rnam par phye / /
slar yang de nyid rig pa'i mkhas rnams kyis / /
legs par dpyod la 'di bas ches lhag pa'i / /
rnam bshad spro bar nus na gyis shog dang / /
legs par bshad tshe bdag kyang thal mo sbyor / /
bar skabs kyi tshigs su bcad pa'o / /
'dir smras pa /
'jam dpal dpa' bo ral khur dang / /
khrol khrol rin chen rgyan spangs te / /
ngur smrig gar gyis rol pa gang / /
blo bzang rgyal ba gnyis par grags / /
snyigs ma pany+tsa'i byin za yis / /
'gro yi bud shing rab bsregs pa'i / /
dus 'dir blo bzang sprin chen gyis / /
bsil ba'i dngos po ci yang sbyin / /
thub bstan yid 'ong padma'i tshal / /
dus kyi zla bas reg pa la / /
legs bshad 'od stong gis mdzes pa / /
mgon khyod nyin mo'i dbang phyug bzhin / /
gang gi mtshan snyan bai DUr+ya'i / /
rmad byung rin chen rna rgyan gyis / /
sgra 'dzin skal bzang byed pa yang / /
bsod nams bye bas bskrun dgos pas / /
bdag nyid chen po'i bsngags bya ni / /
blo chung khung du shong min na / /
dag byed dza hu'i bu mo 'di / /
skal bzang blo gros rgya mtsho'i gsos / /
'jam dbyangs mkhyen brtse'i snang brnyen las grub ut+pal gar gyi ri mo bzhin / /
rab 'byams zhing gi rgyal ba'i mdzad pas dper 'os min pa'i thugs rje can / /
zla med bla ma mchog de'i yon tan mkhas grub chen pos bsngags pa gang / /
lung dang rigs pas legs par bkral 'di mkhas rnams dgyes pa'i rol mor 'bul / /
bstod tshig gsal ba'i me tog phreng / /
mngon par spel ba'i byed po gang / /
snyan dngags smra ba thams cad kyi / /
cod pan 'dzin pa de nyid do / /
dam pa'i zhabs sen spyi bo'i rgyan du 'dzin / /
rgya chen mang du thos pa'i lang tsho rgyas / /
mgrin pa'i bum pa legs bshad kyis gang ba'i / /
skal bzang rnams kyi kha la tshig 'di 'gyu / /
'di ltar bskrun pa'i dge ba'i mthus / /
'jam @# / /
dpal snying po'i zhabs bsten cing / /
rmad byung bkod pa'i zhing mchog der / /
bde gshegs sras kyi thu bor shog /
ces pa 'di ni lung dang rtogs pa'i yon tan rmad du byung ba'i dge ba'i bshes gnyen legs bshad dpal ldan gyis nan cher bskul ba dang /
bdag nyid kyang tshe rabs thams cad du rje btsun bla ma de nyid kyis 'bral ba med par rjes su 'dzin pa'i rgyu tshogs khyad par can la dmigs te /
sde snod 'dzin pa blo bzang chos kyi rgyal mtshan dpal bzang pos chos grwa chen po gangs can chos 'phel gyi gzims khang du sbyar ba'o / / / /
'dis kyang rje bla ma'i bstan pa phyogs dus kun tu rgyas par byed nus par gyur cig / / /
