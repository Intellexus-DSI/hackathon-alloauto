@# / /
rab gnas rgyas pa'i zin bris bzhugs so / /
@## / /
bla ma dang bcom ldan 'das dpal rdo rje sems dpa' la phyag 'tshal lo / /
rab gnas kyi spyi'i sdoms ni /
rab gnas byas pa'i phan yon dang / /
ma byas nyes dmigs byed pa po / /
bya ba'i gnas dang dus dang yul / /
cho ga rab gnas spyi yi sdoms / /
rgyas 'bring bsdus pa'i dbye ba yis / /
rab gnas cho ga gsum du 'dod / /
dkyil 'khor dag tu ma zhugs la / /
dbang bskur ba ni bkag phyir dang / /
dbang rnams bskur ba 'bring bsdus la / /
med phyir mdun bskyed dkyil 'khor ni / /
rgyas las gzhan la mi dgos so / /
'on kyang rgyas dang 'bring po gnyis / /
khrus la sogs pa 'dra ba'i phyir / /
'bring la bum pa lhag gnas bya / /
zhes pa rnams te /
de la rab gnas byas pa'i phan yon dang /
ma byas pa'i nyes dmigs ni /
sbyin bdag la sogs pa'i bsod nams spel ba dang /
gzhan dag dad pa la sogs pa'i don du yin /
rab gnas kyi rgyud las /
skye bo rab tu dad pa yis / /
byed pa'i dge ba spel ba'i phyir / /
rab gnas bstan bcos las gsungs pa / /
tha snyad @# / /
tsam du byas pa yin / /
zhes bya ba dang /
bde mchog 'byung ba las kyang /
ji ltar rab tu mi gnas lha / /
rab tu gnas par bya bar nus / /
slob ma dad pas gsol gdab pa'i / /
bsod nams phyir ni bya ba yin / /
zhes so / /
rab gnas ma byas kyang sku gsung thugs kyi rten grub pa tsam gyis phyag mchod kyi yul du 'os te /
dam chos padma dkar po las /
bde bar gshegs pa rnams la mchod pa'i phyir / /
gang la lcags kyi sil khrol brdung bcug dang / /
chu la brdabs dang thal mo brdabs pa dang / /
yid du 'ong zhing snyan pa'i glu blangs dang / /
ring bsrel de dag rnam mang mchod byas pa / /
de dag thams cad 'jig rten sangs rgyas 'gyur / /
bde gshegs sku gzugs rtsig ngos bris pa la / /
'khrugs bzhin pa yi sems kyis bltas na yang / /
de dag rim gyis sangs rgyas bye ba mthong / /
zhes bya ba dang /
bshes springs las kyang /
ji ltar bde gshegs sku gzugs shing las kyang / /
bgyis pa ci 'dra'ang rung ste mkhas pas mchod / /
ces bya ba dang /
yum gyi glegs bam la sogs pa grub tsam nyid nas mchod pa'i gnas su bshad pa'i phyir dang /
'dul ba lung la sogs pa mtshan nyid kyi theg pa nas /
de bzhin gshegs pa'i sku gzugs ba zheng ba dang /
mchod pa sogs byas pas phan yon mtha' yas thob par gsungs kyang /
rab gnas ma gsungs pa'i phyir ro / /
des na rab gnas ma byas pa la nyes dmigs gsungs pa ni /
rab tu gnas pa'i bsod nams mi thob pa la dgongs pa 'dra'o / /
gang gis rab tu gnas par byed pa'i slob dpon ni /
de nyid bcu shes shing dam tshig dang sdom pa dag pa /
mthong ba brgyud pa'i sgo nas rab gnas kyi cho ga la mkhas shing byang bas bya'o / /
de nyid bcu ni /
dkyil 'khor dang ni ting 'dzin mchog /
phyag rgya stang stabs gdan dang ni / /
bzlas brjod sbyin sreg de bzhin mchod / /
las kyi sbyor ba nyer bsdu ba / /
de ltar de nyid bcu shes shing / /
zhes so / /
gang rab tu gnas bya'i rten /
sku gsung thugs kyi rten brdungs pa dang /
bris pa dang /
'bur du byas pa la sogs pa mtshan nyid dang ldan pa dang /
gtsug lag khang dang /
bgrang phreng dang /
rdor dril dang /
rdzing dang /
skyed mos tshal la sogs pa ste /
ji skad du /
sku gzugs mtshan nyid ldan pa ste / /
zhi ba la sogs ro yi ldan / /
tshad kyis tshad la phab cing bzang / /
de 'dra rab tu gnas par 'gyur / /
zhes so / /
rten la ring bsrel bzhugs pa'i tshul ni /
gzungs rnams chos sku'i ring bsrel du gsungs pas /
rten gyi nang du gzhug bya'i gtso bo yin la /
de'ang rgyud sde bzhi'i rim pa bzhin gzhug ces gsungs so / /
gang gi tshe bya ba'i dus ni /
spyir rab gnas byar rung ba'i dus zla ba drug /
gza' bzhi /
skar ma bcu bzhi /
tshes @# / /
grangs bdun rnams la rung ste /
ji skad du /
dpyid zla ra ba'am dpyid zla 'bring / /
dgun dang dpyid kyi tha chung ngam / /
dbyar ra de bzhin dbyar 'bring po / /
nyi ma byang du gnas pa yi / /
dkar po'i phyogs kyi gnyis pa'am / /
de bzhin de ltar gsum pa'am / /
gang tshe gza' dang tshes mthun na / /
nag po'i phyogs la'ang brtsam par bya / /
gang tshe thams cad mthun gyur na / /
mi rnams yun du 'phel bar byed / /
bco lnga de bzhin brkyad pa dang / /
bcu gsum pa yang de bzhin no / /
gnam stong dang ni de bzhin du / /
bcu bzhi pa la'ang bya ba yin / /
thams cad du ni chu stod dang / /
snar ma gro bzhin de bzhin dbo / /
lag pa snub dang snob dang ni / /
rgyal dang chu smad de bzhin no / /
khrums smad dag kyang de bzhin du / /
rgyu skar 'di rnams thams cad du / /
skye dgu 'phel zhing da yis ni / /
rab tu gnas pa mchog tu byad / /
skar ma dbo la rab gnas bya / /
des ni shes rab chen por 'gyur / /
yid la 'dod pa ci yang rung / /
dngos grub me bzhis ster bar 'gyur / /
lung las shes pa'i yang dag pa / /
snubs sam yang na gro bzhin gyis / /
lag gis skal bzang snar mas ni / /
gzhan dag las ni rgyal bar byed / /
mgo yis zhi ba nye bar ston / /
chu stod chu smad bu 'phel 'gyur / /
rtag par dngos grub khrums smad kyis / /
rgyal gyis rtag par tshe ring 'gyur / /
snron gyis mchog tu bde ba byed / /
lha mchams kyis ni mchog ster 'gyur / /
phur bu lag dang pa ba bsangs / /
zla ba'i gza' sogs shes byas te / /
'di rnams bzang ldan la byas na / /
rab tu gnas pa mchog tu dge /
gsum pa drug pa bdun pa dang / /
bcu dang bcu gcig la zla ba / /
gnyis pa bzhi pa de bzhin brgyad / /
bcu dang bcu gcig rnams la lhag /
gnyis dang bdun dang de bzhin dgu /
de bzhin phur bu bcu gcig pa / /
dus sbyor bzhi pa la brten nas / /
de la lhag par gnas par bya / /
drug bdun bcu pa dor ba yi / /
pa ba sangs nyid dge ba yin / /
de ltar gza' rnams thams cad kyi / /
stobs ldan mi ldan der shes bya / /
gang tshe zhi ba'i gza' rnams dang / /
zhi rnams zhi ba dge ba yin / /
dang po gsum pa bdun pa ni / /
nor rnams 'joms pas spang bar bya / /
rje su mthun par byed pa pos / /
skad cig de la yongs grub cing / /
ji ltar gsungs bzhin kun byas na / /
rab tu gnas pa mchog 'gyur zhing / /
'khor los sgyur rgyal dbang phyug ni / /
thab 'gyur 'di la the tshom med / /
ces gsungs la khyad par dgun 'bring dang dpyid 'bring 'khor los sgyur rgyal dang /
sangs rgyas kyis dbang bskur ba'i dus yin pas mchog tu shis la /
gzhan rnams la pa ba sangs dang phur bu nyi ma la ma zhugs pa'i 'chi sbyor dang /
sreg tshes dang /
biSh+Ti spangs pa'i gza' skar sbyor tshes bzang po rdzogs pa'i nyi ma'i dus sbyor bzang po la bya'o / /
de lta min na /
spyi rgyud las /
tshes grangs ngan dang dus min dang / /
gnas min cho ga mi ldan par / /
mkhas pas dkyil 'khor mi 'dri'o / /
bris na dogs pa med par 'chi / /
zhes gsungs pa'i phyir ngan pa rnams spang ngo / /
slob dpon mi mthun phyogs zil gyis gnon nus pa'i ting nge 'dzin dang ldan pa yin na /
dus thams cad du'ang rab gnas bya bar gsungs te /
gur las /
rtag tu sangs rgyas rab gnas bya / /
zin pa'i de ma thag pa ru / /
rab tu @# / /
gnas pa mchog tu 'gyur / /
zhes dang /
de la gza' dang rgyu skar med / /
bgegs dang log par 'dren pa med / /
cung zad yid la gang 'dod ba / /
skye nas skye bar 'grub par 'gyur / /
zhes so / /
nges pa'i don gyi dbang du byas nas kyang rab gnas dus thams cad du bya zhes kha cig gsung ngo / /
gang du rab tu gnas par bya ba'i gnas ni /
spyir bkra shis shing zhi rgyas kyi las la bsngags pa'i gnas yid dang rje su mthun par bya zhing /
khyad par rten chen po spyan drang du mi btub pa yin na /
de'i dbang ldan gyi phyogs sam /
gang shis pa bde ba'i phyogs su bya ste /
gnas ni nyams dga' 'du 'dzi med / /
nyes pa thams cad rnam spangs pa / /
zhes so / /
yang thog la sogs pa'i gnas rnying pa la ni sa'i cho ga mi dgos /
de las gzhan la ni sa chog la sogs pa gzhung gzhan nas gsungs pa ltar legs par bya'o / /
cho ga ni /
rgyas 'bring bsdus gsum gang byed kyang rgyud dang bstan bcos las gsungs pa bzhin du bsgrubs na phan yon chen po 'byung gi rang dga'i cho gas mi 'grub ste /
cho ga dman pas mi bya ste / /
rab gnas rtag par bkra mi shis / /
'jig rten 'dir yang sdug bsngal la / /
'jig rten pha rol 'jigs pa che / /
des na 'bad pa thams cad kyis / /
dngos grub 'dod pas nan tan bya / /
zhes so / /
cho ga 'bring po dang bsdus pa la dkyil 'khor du 'jug pa dang dbang bskur ba mi dgos pas mdun bskyed kyi dkyil 'khor mi bya la /
rgyas pa la /
po ti la snang ba mtha' yas gtso bor byas pa'i dkyil 'khor dang /
gtsug lag khang dang mchod rten la sogs pa la rnam snang gtso bor byas pa dang /
mi bskyod pa gtso bo'am rdor sems gtso bo la ni /
sku gzugs thams cad dang /
rigs mi shes pa rnams rab tu gnas par bya'o / /
yang na rab tu gnas bya'i lha de nyid kyi dkyil 'khor ram rab tu gnas bya'i lha rnams rigs lngar 'dus pas /
de'i rigs gang yin gyi dkyil 'khor dang /
slob dpon rang gi lhag pa'i lha'i dkyil 'khor rnams gang yang rung bas bya ste /
dkyil chog rdo rje phreng ba las /
kha cig tu ni /
sku gang rab tu gnas bya ba / /
rgyud gang la ni rnam gnas pa / /
de la de yi dkyil 'khor bya / /
yang na rang gi lhag pa'i lha / /
slob dpon rang gi gang yin pa / /
de yi dbye ba mthong bas bya / /
zhes so / /
bdag bskyed bsgom pa'i dbye ba'ang de bzhin du shes par bya'o / /
rgyas pa dang 'bring po la bum pa lhag gnas bya ba'i tshul ni /
gsang 'dus mi bskyod pa lta bu /
phyogs bzhi dang mtshams bzhi kun tu lha gnas pa yin na /
bum pa mtshan nyid dang ldan pa /
kha rgyan dang /
bcud la sogs pa spyi dang mthun par bsham pa bcu bsham ste /
dbus kyi bum pa'i nang dang /
de'i mtshan ma'i gnas su gtso bo yab yum de bzhin du shar gyi bum par shar gyi lha rnams shar lho'i bum par shar lho'i lha rnams cho ga gsum gyis bskyed pa nas /
byang shar gyi bum par byang shar gyi lha rnams cho ga gsum gyis bskyed nas las bum du bdud rtsi 'khyil pa sogs las thams cad pa bskyed de /
dbang bskur rgyas gdab bzlas pa la sogs rang rang gi gzhung bzhen bya'o / /
bzlas pa'i dmigs pa ni /
lha rang rang gi thugs ka'i sa bon la bskor ba'i sngags 'phreng las 'od 'phros pas sangs rgyas dang byang chub sems @# / /
dpa' thams cad kyi ye shes kyi bdud rtsi bkug ste bum pa'i chu la thim par bsam pa'o / /
bsdu na bum pa gnyis sam gcig tu'ang lhag gnas de ltar bya'o / /
'dir kha cig lha'i bum par lha rnams bskyed nas bzlas pa sogs bya /
khrus bum brgyad du lha mi bskyed par dri'i bum pa la /
oM gan+d+he snAn pU dza me g+ha sa mu dra s+pha ra Na sa ma ya shrI hUM /
zhes dang /
de bzhin gan+d+he'i gnas su mngar gsum gyi la dri ma d+hu dang /
zho yi la da d+hi dang /
'bras bu'i la pha la dang /
'bru'i la bru hi dang /
'bras yos kyi la la badza dang /
sman gyi la o Sha d+hi dang /
rin po che'i lam Ni rnams bcug la nyi shu rtsa gcig re bzla /
thun mong du gtsug tor rnam rgyal dang /
gtsug tor gzhan gyis mi thub pa dang /
bkra shis zhi ba'i sngags rnams bzlas so / /
zhes gsungs so / /
dri ma bkru ba'i khrus bum brgyad byed na /
rang rang gi bum pa'i ming dang mthun pa'i dri dang /
mngar gsum la sogs pa'i rdzas rnams bum pa'i nang du gzhug go /
rab gnas rgyas pa la sta gon dang /
dngos gzhi dang /
mjug gi cho ga gsum las /
dang po'i sngoms ni /
rten bskyed pa dang dkyil 'khor gzhug /
khrus stegs brgyan zhing khrus dkyil 'dri / /
stan la rten bzhag chu bzhi dbul / /
gtor ma yungs chu kham phor lci / /
zan chang ras kyis byabs nas ni / /
nye reg mchod bdug sbyang ba'o / /
snyan mnan bdud rtsi ba byung chu / /
shing shun 'bru mar skyu ru ra / /
yung ba dri lda'i phye ma rnams / /
dur sngon pir gyis byugs nas su / /
lha rnams spyan drangs bkra shis klu / /
sngon byas lha yi ngum pa'i chus / /
bkru dbyi dri dang gos rgyan khrus / /
lha rnams spyan drangs mched gsol gdab / /
mchod phyag bstod gshegs snyan gsan no / /
gnas lngar dri byug mchod nas ni / /
lag bas reg cing sngags bzlas bsrung / /
gtor ma btang ba sta gon no / /
de la rten bskyed pa ni /
las thams cad pa'i sngags dang de'i bum pa'i chus bsangs /
shU n+ya tA la sogs pas stong par sbyangs pa'i rjes su stong ba'i ngang las po ti rnams padma dang nyi ma'i steng du hrIH dmar po las byung ba'i padma hrIH sa mtshan pa de yongs su gyur pa las snang ba mtha' yas gos dkar mos 'khyud pa de yongs su gyur pa las snang ba mtha' yas yab yum gzugs brnyan du shar ba'i yig 'brur bsam /
mchod rten dang gtsug lag khang la sogs pa rnams padma dang zla ba'i steng du b+h+rUM dkar po las skyes pa'i 'khor lo rtsibs brgyad pa b+h+rUM gyis mtshan pa las byung ba'i rnam par snang mdzad spyan mas 'khyud pa de yongs su gyur pa las rnam snang yab yum gzugs brnyan du shar ba'i mchod rten dang gtsug lag khang la sogs par bsam /
de las gzhan pa'i rten ngo shes pa rnams rang rang gi gdan gyi steng du rang rang gi sa bon dang phyag mtshan yongs su gyur pa las rang rang gi skur bskyed /
ngo mi shes pa dang /
bskyed chog mi shes pa rnams cho ga gsum gyis rdo rje 'chang gi skar bskyed pa'am /
yang na 'dus par bskyed la /
gos sar pa dmar po la sogs pas g.yog cing me tog dang ldan par ro / /
dkyil 'khor brtan pa ni /
oM ti sh+sha badzra hoH zhes brjod cing rab tu gnas bya'i lha rnams dkyil 'khor gyi nang du zhugs par bsam /
oM s+pha ra na badzra hoH zhes brjod cing rab tu gnas bya'i lha rnams kyis dkyil 'khor pa la me tog dor bar @# / /
bsam zhing sngar g.yogs pa'i gos bsal /
de'ang cho ga rnams dkyil 'khor gyi gtso bos mdzad par bsams la dngos su slob dpon rang gis bya zhing /
chas su zhugs pa nas lha ngo bstan pa'i bar ji ltar rigs pa'am /
yang na me tog dor ba nas lha ngo bstan pa'i bar ram /
yang na me tog dor ba med par slob ma dkyil 'khor du 'jug pa bzhin du dkyil 'khor du 'jug pa'i skor ci rigs pa rnams bya'o / /
me tog dor ba med na lha ngo bstan mi dgos so / /
khrus stegs brgyan cing bri ba ni /
yongs su brtags pa de sbyangs pa'i gnas su tsan+dan la sogs pa'i chu la las thams cad pa bzlas pas byug /
a ka ru la sogs pa'i dri bzang pos byug cing /
me tog bsil ma bkram pi wang dang /
gling bu dang /
rdza rnga la sogs pa'i rol mo'i cha byad dang /
'og tu dgos pa'i tshogs chas rnams legs par bsags sngar rab gnas byas pa'i rten byin rlabs can bzhugs su gsol /
de'i phyogs gcig yid du 'ong ba'i gnas su sa sel la sogs pa'i nyes pa dang bral ba'i sa las byas pa'am /
so phag la sogs pa'i sa las byas pa'i khrus stegs gru bzhi pa /
rgyar khru bzhi pa /
dpangs su khru gcig gam gnyis yod pa bya /
de'i dbus su sgo nub tu bstan pa'i re kha gru bzhi pa zhig gis bskor ba'i sna tshogs padma 'dab brgyad rdul tshon la sogs pas bri'o / /
yang na rta babs med pa'i sgo nub tu bstan pa'i gru bzhi pa'i dbus su chud pa'am /
yang na dkyil 'khor gyi phyed kyi tshad kyi gru bzhi pa /
sgo bzhi pa /
rim pa gnyis pa /
rta babs med pa ste /
snam bu'i shar la sogs pa'i phyogs bzhir /
'khor lo /
rin po che /
padma /
ral gri /
mtshams bzhir /
yum bzhi'i mtshan ma dang /
dbus su sna tshogs padma 'dab ma brgyad bri'o / /
bum pa bsgrub pa'i tshe bum pa rnams padma'i lte ba dang 'dab ma rnams la bzhag la phyis khrus gsol ba'i tshe pad 'dab kyi phyi rol tu bzhag go /
de rnams kyi steng du bla bre bres shing gos zung dang dril bu g.yer kha dpyangs pa la sogs pas khrus stegs bskor /
khrus stegs rtsig pa ma grub na /
rngul tshon gyis sngar ltar bri'o / /
mdor na khrus dkyil gsum gang bri'ang nang du sna tshogs padma de'i phyi rol tu lha snam de gnyis kyi bar du re khas bcad pa bri'o / /
gang yang ma grub na ni bsgoms pas kyang chog go /
stan la rten bzhag chu bzhi dbul ba ni /
de nas zla ba'i dkyil 'khor bris pa'i ras la sogs pa khrus dkyil gyi padma'i steng du bzhag pa'am /
bzhag par mos la /
rten spyan drang du rung ba rnams de'i steng du bzhugs su gsol la chu bzhi dbul lo / /
rgyas pa la mos na /
khro bo spyan drang ba nas bstod pa'i bar rnams bya ste /
de'i tshul yang /
hUM /
ye shes bskal pa me ltar 'bar ba'i 'od / /
ma rig 'dod pa'i mun khams thams cad bsreg /
zhe sdang gshin rje'i 'jigs pa thams cad 'joms / /
dpa' bo chen po dpa' mtshan stag lpags can / /
log 'dren srin po'i mtha' gnon dgra 'dul ba / /
rig pa'i rgyal po khro bo bzhugs su 'tshal / /
log 'dren 'dul ba'i slad du spyan 'dren na / /
'gro ba'i don du mchod phyir gshegs su gsol / /
rang @# / /
gi thugs ka'i sa bon las 'od zer 'phros pas khro bo'i tshogs rnams spyan drangs te mdun gyi nam mkhar bzhugs par gyur /
oM badzra mahA kro d+ha rA dza sa pa ri wA ra ar+g+haM pU dza me g+ha sa mu dra s+pha ra Na sa ma ya shri ye AH hUM /
zhes mchod yon dang de bzhin du zhabs bsil nas rol mo'i bar rnams kyis mchod /
hUM /
chos nyid stong pa gnyis med dang nyid las / /
'jig rten spyod pa'i tshul yang mi spong zhing / /
thabs la mkhas pas 'jigs byed skur ston pa'i / /
khro chen 'bar ba'i tshogs la phyag 'tshal lo / /
ye shes zhi ba'i ngang las ma g.yos kyang / /
sku yi cha lugs za byed rngams stabs can / /
gsung gi nga ro 'brug stong ldir ba'i sgras / /
ma lus dbang du sdud la phyag 'tshal lo / /
lhag pa'i ye shes rol pa ston mdzad cing / /
bsdigs pa'i mtshon cha sna tshogs phyag na bsnams / /
nyon mongs dug chen rtsad nas 'joms mdzad pa'i / /
sprul gdug rgyan gyis brgyan la phyag 'tshal lo / /
bskal pa'i me ltar 'bar ba'i klong dkyil na / /
dpa' bo'i stang stabs brkyang bskum tshul gyis bzhugs / /
nyi zla 'bar ba'i spyan gyi sdang mig gis / /
bgegs dpung bsreg par mdzad la phyag 'tshal lo / /
gtum chen dus mtha'i me ltar gzi brjid 'bar / /
glog stong 'gyu 'dra'i khro gnyer mche ba gtsigs / /
rngams pa'i nga ro 'brug sgra stong bzhin sgrogs / /
khro rgyal bgegs tshogs 'dul la phyag 'tshal lo / /
'jigs pa'i hUM sgra nges sgrog cing / /
bgegs rnams ma lus 'joms mdzad pa / /
dngos grub thams cad stsol ba'i lha / /
bgegs kyi dgra la phyag 'tshal lo / /
de nas gtor ma rang rang gi sgrub thabs bzhin byin gyis brlabs te /
rang gi thugs ka'i sa bon las 'od zer 'phros pas rab tu gnas pa la bar du gcod pa'i bgegs kyi tshogs thams cad bkug par gyur /
oM sarba big+h+nAn na maH sarba ta thA ga te b+h+yoH bi shwa mu khe b+h+yaH sarba thA khaM ud+ha te s+pha ra Na i maM ga gan khaM ba liM ta ye swA hA /
zhes lan gsum gyis bsngos la /
sangs rgyas kyi bden pa dang /
chos kyi bden pa dang /
dge 'dun gyi bden pa dang /
rje btsun bla ma rnams kyi bden pa dang /
de bzhin gshegs pa dang /
rdo rje dang /
rin po che dang /
padma dang /
las kyi rigs su zhugs pa thams cad dang /
snying po dang /
phyag rgya dang /
gsang sngags dang /
rig sngags kyi lha'i khyad par thams cad kyi bden pa dang /
dpal mgon dam pa chos skyong ba'i srung ma rnams kyi bden pa dang /
bden pa'i byin gyi rlabs kyis bde bar gshegs pa'i sku gsung thugs kyi rten rab tu gnas pa la bar du gcod par rtsom pa'i bgegs kyi tshogs gang yin pa de dag thams cad mchod sbyin gyi gtor ma rgya chen po 'dis tshim par gyis la zhi ba'i sems dang ldan pas rang rang gi gnas su song zhig /
gal te mi 'gro na khro bo'i ye shes kyi rdo rje me rab tu 'bar bas mgo bo rnam pa brgyar 'gas par 'gyur ro /
zhes brjod de /
hUM bzhi pa bzlas shing khro bo'i tshogs kyis bgegs rnams bcoms par bsam gtor ma rten la phyir bskor te /
phyir dor la gu gul gyi dud pas bdug yungs kar gyis bral /
tsham ngam dang rol mo'i sgra drag tu bya'o / /
de nas yungs kar dang chu dang lam phor dkar po dang rtswa du rba'i myu gu dang bcas pa'i ba @# / /
lci'i chang bu dang /
zan chang dang /
seng ras rnams la oM AH big+h+nAn+ta kr-i ta hUM dang hUM lan bdun bzlas la /
yungs kar lag pa g.yas g.yon gyi khu tshur gyis bzung nas so sor lan gnyis g.yon du bskor zhing /
oM sarba pA paM da ha na badzra ya badzra satwa sya sarba pA paM da ha swA hA /
zhes brjod cing yungs kar mer dor /
de bzhin du g.yas su bskor nas kyang dor ro / /
de nas chu nas seng ras kyi bar rnams kyis g.yon dang g.yas su bskor nas byabs te dor /
'on kyang kham phor la sogs pa mer mi dor ro / /
kham phor nas seng ras kyi bar drug po rnams re re'ang bzhi bzhi tshang bar bya'o / /
yang na g.yas dang g.yon du pad kor bya zhing /
oM sarba A ba ra Na sho d+ha ya sarba pA paM bi shud+d+ha badzra hUM phaT swA hA /
zhes brjod cing yungs kar nas seng ras kyi bar gyi rdzas rnams kyis rim pa ltar g.yon dang g.yas su bskor ba'i mtha' re rer yang 'khyud pa'i tshul byas la sngar bzhin dor ro / /
de nas lag pa g.yon par chu gtsang ma bzung lag pa g.yas pa'i gung mo dang srin lag gis chu blangs te /
rten rnams kyi kha /
rna ba /
mig /
sna /
lag /
lte /
mgo rnams su reg cing nye reg bya'o / /
de nas gtso bo'i sngags brjod cing rten rnams kyi thugs kar dre byug /
me tog dbu la dbul mchod yon mdun du dbul /
mar me bskor bzhin pa dang /
oM badzra a mr-i ta kun+Da li ha na ha na hUM phaT /
ces pas 'khyil pa dang /
hUM lan bdun bzlas pa'i mar dang bcas pa'i spos dkar bsregs pas bdug par bya'o / /
de rnams sbyang ba'i rim pa'o / /
de nas sngon longs ma spyad pa'i ras bzang po la dri bzang pos /
oM hUM trAM hrIH AH zhes pa'i sa bon lnga bkod /
kha cig 'di'i skabs su lha rnams kyi gnas gsum du oM AH hUM gsum 'god do / /
khrus bum lag tu thogs nas thams cad 'grengs te mgrin cig tu /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa bde bar gshegs pa 'jig rten mkhyen pa skyes bu 'dul ba'i kha lo bsgyur ba bla na med pa lha dang mi rnams kyi ston pa /
de la yo byad thams cad dang ldan pa'i khrus 'di gsol lo / /
nag po pas /
ri bo ltar ni mdzes pa yi / /
yon tan dam pa'i rgyan ldan pa / /
mchod gnas rin chen 'di dag la / /
bdag gis khrus 'di gsol bar bgyi / /
ma rig 'joms pa'i nyi ma ste / /
srid pa'i nad ni sel ba'i sman / /
dam chos rin chen 'di dag la / /
bdag gis khrus 'di gsol bar bgyi / /
chos kyi sku yi bdag nyid can / /
mchog gi yon tan gzugs can gyi / /
mchod rten rin chen 'di dag la / /
bdag gis khrus 'di gsol bar bgyi / /
bskal pa'i mtha' yi dngos 'joms pa / /
'jigs byed me yi cha byad can / /
mgon po snying rje'i stobs ldan la / /
bdag gis khrus 'di gsol bar bgyi / /
mchog tu tshim zhing skal bzang ba / /
dam pa'i bdud rtsis mdzes cha byad / /
dpal ldan bla ma'i sku 'di la / /
bdag gis khrus 'di gsol bar bgyi / /
gdul bya'i sems can gang dag la / /
rgyal ba'i sprul sku mang po yi / /
cha byad lha yi rnam pa ni / /
snying rje yis ni nges gang ba / /
rtag tu phan dang bde mdzad pa / /
mchog tu dul ba de dag la / /
bdag gis khrus 'di gsol bar bgyi / /
sangs rgyas gzugs brnyan gnas dang ni / /
slob @# / /
pa'i dge 'dun gnas kyi sa / /
gtsug lag khang dang gnas gzhan la / /
bdag gis khrus 'di gsol bar bgyi / /
zhes snyan mnan la /
bdud rtsi lnga nas dri lnga'i phye ma'i bar gyi rdzas brgyad /
dur sngon gyi pir dang bcas pa la /
'khyil ba'am las thams cad pa dang hUM lan bdun bzlas te /
zho 'o ma mar sbrang rtsi ka ra ste bdud rtsi lnga zangs snod na gnas pa ba'i 'o ma zho mar ba'i lci ba chu ste ba'i rnam lnga dang /
dri zhim po'i chu dang /
n+ya gro d+ha dang /
u dum wa ra dang /
pa lak+Sha dang /
pis+pha la dang /
g+han+Da mu tra ste /
'o ma can gyi shing lnga'i phye ma 'khar ba'i snod na gnas pa du rba'i pir gyis blangs te /
oM sarba ta thA ga ta kA ya bi sho d+ha ne swA hA /
oM hUM trAM hrIH AH zhes brjod cing sku gzugs sogs dngos sam me long la gzugs brnyan shar ba la byug /
dri zhim po'i 'bru mar dang /
skyu ru ra'i phye ma dang /
yung ba'i phye ma dang /
tsan+dan dkar dmar /
a ka ru /
gur kum /
gran thi ka ste lnga'am /
gur kum /
a ka ru /
gla rtsi /
ga bur /
tsan+dan te dri lnga'i phye ma rnams 'khar ba'i snod na gnas pa pir gyis blangs te /
kA ya bi sho d+ha ne dang /
oM hUM trAM hrIH AH khaM zhes brjod cing sngar ltar byug go /
de nas rang gi thugs ka'i sa bon las 'od zer 'phros pas gshegs pa dang gshegs ma /
sems dpa' dang /
sems ma /
khro bo dang /
khro mo'i tshogs mdun gyi nam mkhar spyan drangs /
de bzhin gshegs pa rnams kyis dbang bskur ba'i dgongs pa mdzad /
spyan ma la sogs pa'i lha mo rnams kyis bdud rtsis gang ba'i bum pa dkar pos dbang bskur /
gzugs rdo rje ma la sogs pas bkra shis brjod /
khro bo rnams phyogs mtshams su 'khod nas bgegs bskrad bar bsams la /
bkra shis gang zhig sems can kun gyi snying la gnas / /
kun gyi bdag nyid dam pa'i rigs rnams kyi ni rje / /
ma lus sems can skyed byed bde ba chen po ste / /
bkra shis des ni de ring khyod la dbang rab bskur / /
bkra shis gang zhig ma lus rdo rje'i rigs dang ldan / /
sdang bas zil mnan skye bo yongs su sbyong byed pa / /
mi bskyod mgon po zhes byar mtshan gsol de yi ni / /
bkra shis des ni X / /
bkra shis gang zhig mtha' dag 'khor lo'i rigs dang ldan / /
rnam par snang mdzad 'khor ba'i sdug bsngal rtag 'phrog cing / /
rmongs pas zil mnan skye bo yongs su sbyong mdzad pa / /
bkra shis X / /
bkra shis gang zhig ma lus rin chen rigs dang ldan / /
phongs pa'i sdug bsngal grol bar yongs su rab brtson zhing / /
khengs pas zil mnan 'gro ba yongs su sbyong mdzad pa / /
bkra shis X / /
bkra shis gang zhig ma lus padma'i rigs dang ldan / /
'jig rten dbang phyug srid pa'i dra ba 'joms pa po / /
chags pas zil mnan 'gro ba yongs su sbyong mdzad pa / /
bkra shis X / /
bkra shis gang zhig ma lus las kyi rigs dang ldan / /
brtse ba'i bdag nyid log par lta ba nges par spong / /
de sbyong thabs ston de ni kun nas sel mdzad pa / /
bkra shis des ni de ring khyod la dbang rab bskur / /
zhes bkra shis kyi glu sngon du brjod nas /
ji ltar bltams pa tsam gyis ni / /
zhes pa nas /
sa ma ya shri ye zhes dang /
oM AH badzra satwa hUM hUM swA hA /
zhes brjod cing /
gtso bo'i bum pas dngos sam me long la gzugs @# / /
brnyan shar ba la bkru'o / /
sngags gnyis po 'di tshigs bcad 'og ma brgyad kyi mthar yang brjod do / /
de nas shar gyi bum pas /
khyod ni sbyin pa'i rang bzhin chu / /
ser sna'i dri ma sbyong mdzad cing / /
gtong ba dri yis legs bsgos chu / /
khrus legs mdzed la phyag 'tshal lo / /
zhes bkru'o / /
khyod ni tshul khrims rang bzhin chu / /
khrims 'chal dri ma sbyong mdzad cing / /
tshul khrims dri yis legs bsgos pa / /
khrus legs mdzed la phyag 'tshal lo / /
zhes shar lho'i bum pas bkru /
khyod ni bzod pa'i rang bzhin chu / /
zhe sdang dri ma sbyong mdzad cing / /
byams pa dri yis legs bsgos pa / /
khrus legs mdzad la phyag 'tshal lo / /
zhes lho'i bum pas bkru /
khyod ni brtson 'grus rang bzhin chu / /
le lo'i dri ma sbyong mdzad cing / /
brtson 'grus dri yis legs bsgos pa / /
khrus legs mdzad la phyag 'tshal lo / /
zhes lho nub kyi bum pas bkru /
khyod ni bsam gtan rang bzhin chu / /
rnam g.yeng dri ma sbyong mdzad cing / /
ting 'dzin dri yis legs bsgos chu / /
khrus legs mdzad la phyag 'tshal lo / /
zhes nub kyi bum pas bkru /
khyod ni shes rab rang bzhin chu / /
sher 'chal dri ma spyod mdzad cing / /
ye shes dri yis legs bsgos chu / /
khrus legs mdzad la phyag 'tshal lo / /
zhes nub byang gi bum pas bkru /
chu bo drug gi khrus mdzad pas / /
dri ma rnam drug sbyong byed cing / /
rgya chen yon tan drug ldan pa'i / /
khrus legs mdzad la phyag 'tshal lo / /
zhes byang gi bum pas bkru /
gang la nyes pa mi mnga' zhing / /
yon tan thams cad dang ldan pa / /
sangs rgyas de la thar don du / /
dad pas bdag gis khrus gsol lo / /
zhes byang shar gyi bum pas bkru /
de nas sku mchog rnam dag lta bas mi ngoms la / /
ngo mtshar skyon bral mkha' dkyil nyi gsal 'dra / /
chos kyi sku la dri ma mi mnga' yang / /
sri zhu bkur sti rim mgro'i tshul tsam du / /
chu gtsang sman spos 'o ma 'dag chal chus / /
'gro ba'i lus sems sdug bsngal nad bsal lte / /
nyes pa'i skyon bral 'gro ba'i yid 'ong ba / /
dam pa'i sku mchog bdag gis thob par shog /
ces brjod /
de nas /
de dag sku la mtshungs pa med pa'i gos / /
gtsang la dri rab bsgos pas sku phyi'o / /
oM hUM trAM hrIH AH oM sarba ta thA ga ta kA ya bi sho d+ha ne swA hA /
zhes brjod cing /
sngar gyi ras kyis sku phyi'o / /
de nas /
bde gshegs sku gsum dpe dang mtshan mnga' yang / /
'gro ba'i don du gzugs sku cir yang gda' / /
rin chen dbyig ltar nyes pa'i skyon bral yang / /
'jig rten srid zhu gus pa'i tshul tsam du / /
sdig med rgyal ba rnams kyis rab bsngags pa'i / /
ras mchog 'di yis rgyal ba'i sku phyis pas / /
nyon mongs dug gsum sgrib pa kun byang nas / /
sku gsum ngang du bdag cag 'gyur bar shog /
ces brjod /
khrus gsol ba'i tshe /
skabs skabs su rol mo'i sgra la sogs pa mchod pa sna tshogs pa bya'o / /
bum pa thams cad nas dung chos la sogs pa'i snod du bsdus te /
bkru'ang rung ngo / /
de nas /
stong gsum kun tu dri mchog 'byung 'gyur ba'i / /
spos mchog rnams kyis thub dbang rnams kyi sku / /
gser sbyangs btso ma byi dor byas pa ltar / /
'od chags 'bar ba de dag byug par bgyi / /
oM badzra gan+d+hi @# / /
swAhA /
zhes brjod cing /
gur kum sogs dri bzang po til mar dang bcas pas byug go /
sna tshogs dbang po'i gzhu ltar rab bkra ba / /
gang la reg na bde ba'i rgyur gyur pa'i / /
gos bzang rin chen bdag blo sbyang phyir 'bul / /
bzod pa dam pa'i gos kyis brgyan par shog /
oM badzra wastra ye AH hUM swAhA /
zhes pas na bza' dang /
bde gshegs sku mchog mtshan dang dpe byad dang / /
rin chen 'od chags 'bar bas sku brgyan zhing / /
byang chub phyogs kyi rgyan gyis mdzes lags kyang / /
'jig rten bkur sti rim gro'i tshul tsam du / /
rin chen phreng ba se mo do shal dang / /
rgyan gyi dam pa khyad par mchog phul bas / /
byang chub mchog gi rgyan dang ldan gyur nas / /
bla med theg pa mchog la gnas par shog /
oM badzra a b+ha rat+na wa pu Sha Ne swAhA /
zhes pas rgyan gyi khyad par rnams dbul lo / /
de rnams ni khrus gsol ba'i rim pa'o / /
kha cig khrus kyi snyan mnan pa'i rjes la dri'i til mar ram /
med na til mar la dri bzang btab pas sku dngos sam me long la durbas drud cing /
oM sarba ta thA gata kA ya bi sho d+ha ne swAhA /
zhes brjod de /
de nyid brjod cing /
shid shun lnga'i phye mas dril phyis byas nas durba'i pir gyis drud la /
'di ni khrus mchog dpal dang ldan / /
thugs rje'i chu ni bla na med / /
byin rlabs ye shes chu yis ni / /
ci 'dod dngos grub stsal du gsol / /
zhes dang /
a b+hi She ka ta'i rjes su /
oM gan+d+ha nan+nA pU dza me g+ha sa mu dra spa ra Na sa ma ya shri ye hUM /
zhes brjod cing /
dri sna tshogs kyi bum pas bkrus pa'i rjes su sngar bshad pa ltar sku phyi'o / /
de bzhin du ji ltar bltams pa tsam zhes pa nas /
ye shes dri yis legs bsgos pa / /
khrus legs mdzad la phyag 'tshal 'dud / /
ces pa'i bar gyis tshigs bcad bdun po re re'i thog mar las thams cad pa dang /
oM hUM tr'M hrIH AH zhes brjod cing bdud rtsi lnga nas dri lnga'i phyi ma'i bar gyi rdzas bdun po re re du rbas byug cing drud la tshigs bcad re re brjod pa'i rjes su a b+hi She ka la oM dri ma d+hu nas oM ma Ni snA nA zhes sogs kyi sngags bdun po'i re re rim pa bzhin brjod cing /
mngar gsum gyi bum pa nas rin chen sna tshogs kyi bum pa'i bar gyi bum pa bdun po re res bkru zhing /
bkru ba re re'i mthar yang sku phyi ba re re byas nas chu bo drug gi zhes sogs man gyi tshigs bcad kyi mthar dri sna tshogs kyi bum pas bkru bar mdzad do / /
ye shes pa spyan drang ba ni /
de nas 'og nas 'byung ba ltar rab tu gnas bya'i rten rnams kyi ye shes pa dang sangs rgyas dang byang chub sems dpa' 'khor dang bcas pa mdun du spyan drangs te /
bzhugs par bsams la /
mchod rdzas rnams rang rang gi sgrub thabs bzhin byin gyis brlabs la /
dag cing dri med yid 'ong ba'i / /
sngags kyi zhabs bsil mchog 'di dag /
mchog tu dad pas khyed la 'bul / /
ci bde bar ni bzhes su gsol / /
oM AH hrIH pra wa ra sad ka rM pAdyM pra tI ts+tsha hUM swAhA /
zhabs bsil dang /
de bzhin du zhabs bsil gyi gnas su zhal bsil dang /
yon chab ces pa bcug /
pA dyM gyi gnas su Any+tsa ma N'M dang /
arghM zhes pa bcug la zhal bsil dang mchod yon dbul /
chu dang thang las skyes pa yi / /
me tog dam pa 'di dag ni / /
mchog @# / /
tu dad pas khyed la dbul / /
ci bde bar ni bzhes su gsol / /
oM sarba ta thA ga ta puSh+pe pU dza me g+ha sa mu dra s+pha ra Na sa ma ya shri ye swAhA /
zhes me tog dang /
lhan cig skyes dang sbyar ba yi / /
bdug spos dam pa 'di dag ni / /
mchog tu dad pas khyed la dbul / /
ci bde bar ni bzhes su gsol / /
puSh+pe'i gnas su d+hU pe zhes pas bdug spos dang /
mun pa'i tshogs rnams 'joms byed cing / /
phyogs kun gsal ba'i mar me 'di / /
kun mkhyen ye shes thob bya'i phyir / /
ci bde bar ni bzhes su gsol / /
A lo ke zhes snang gsal dang /
lhan cig skyes dang sbyar ba yi / /
dri mchog dam pa 'di dag ni / /
rang byung nyid la dbul bar bgyi / /
kun bzang bde chen bzhes su gsol / /
gan+d+he zhes dri dang /
kha dog dri dang ror ldan pa / /
bza' ba mchog dang yang dag ldan / /
thams cad sbyar ba'i bshos 'di dag /
chos dbyings ye shes brnyes la 'bul / /
nai wi dye zhes zhal zas dang /
bla med rdo rje theg pa'i don ston zhing / /
shes rab dbyangs kyi rjes 'gro rol mo'i sgra / /
bdud kyi 'khor lo 'joms phyir dbul bar bgyi / /
don gyi dbyings la mnga' brnyes 'di bzhes shig /
shap+ta zhes rol mo dbul lo / /
gsol gdab ni /
de nas lce hUM las skyes pa'i rdo rjer byas /
pus mo g.yas sa la btsugs lag pa g.yas spos phor thogs g.yon pas dril bu dkrol zhing /
thugs rje yi ni bdag can bdag /
slob ma rnams la rjes brtse dang / /
khyed rnams la yang mchod slad du / /
sang ni rab gnas bgyid par 'tshal / /
bcom ldan gus pas bdag la ni / /
de phyir bka' drin mdzad par 'os / /
rdo rje can bdag che ge mo / /
sku gsung thugs rten rab gnas ni / /
yon bdag ci nus yo byad kyis / /
sang ni yang dag bgyid par 'tshal / /
de phyir slob mar bcas bdag la / /
rjes su brtse bar nyer bzung nas / /
'khor bcas kun gyis rab gnas la / /
byin gyis brlab par mdzad par 'os / /
zhes lan gsum gsol ba btab pas lha rnams dgyes bzhin du gnang ba byin par bsam /
mchod pa ni /
de nas zhabs bsil nas mchod yon gyi bar chu gsum sngar bzhin phul la /
oM /
lha yi me tog shin tu dmar / /
dri zhim shin tu mdzes pa ni / /
me tog de ring bzhes nas su / /
'di la byin gyis brlab par gsol / /
oM /
tsan+dan ga pur dang bcas pa'i / /
dri zhim spos me dge ba yis / /
mthu dang ldan par bya ba ni / /
bzhes nas byin gyis brlab tu gsol / /
oM /
mar me 'od zer 'bar ba ni / /
ngan 'gro'i 'jigs pa 'joms byed pa / /
lha yi mig 'byed bkra shis pas / /
mar me khyed kyis bzhes su gsol / /
oM /
sna tshogs lha yi dri zhim pa / /
sna tshogs ga pur rnams brgyan pas / /
sna tshogs yi ge hUM las byung / /
dri 'di 'bul gyi bzhes su gsol / /
kha dog dri dang ror ldan pa'i / /
bza' ba mchog dang yang dag ldan / /
thams cad sbyar ba'i bshos 'di dag /
'bul gyi yang dag bzhes su gsol / /
pa Ta ha dang cang te'u sogs / /
rnga dang dung sogs sgra dbyangs dang / /
yid 'phrog gzugs brnyan sna tshogs pa / /
bcom ldan 'khor dang bcas la 'bul / /
zhes nyer spyod rol mo dang bcas pas mchod do / /
so so'i sngags rnams snga ma bzhin no / /
phyag ni de nas oM sarba ta thA ga ta pA da ban+d+ha na ma ka ro mi /
zhes phyag bya /
de nas bstod pa @# / /
ni /
'gro ba rgyud lnga 'khor ba'i dkyil 'khor du / /
sdug bsngal 'khrul 'khor gyis gzir 'gro gzigs nas / /
thugs rjes sdug bsngal 'khrul 'khor 'joms mdzad pa / /
thugs rje'i bdag nyid khyod la phyag 'tshal lo / /
sems can smin cing grol bar mdzad pa'i phyir / /
sems can khams na bzhugs shing spyod gyur kyang / /
chags pas ma gos padma ltar dag pa / /
'dod chags dag pa'i bdag nyid khyod la 'dud / /
sems can bkren pa chos kyis phongs gyur pa / /
ma rig 'thibs po'i nang du song ba rnams / /
'phags pa'i nor bdun dag gis tshim mdzad pa / /
ye shes sgron me khyod la phyag 'tshal lo / /
sems can 'khor ba'i rgya mtshor nub pa la / /
thugs rjes thabs dang shes rab grur bcug nas / /
zhi ba rin chen gling du skyel mdzad pa / /
kun gyi ded dpon khyod la phyag 'tshal lo / /
sems can las kyi chu bor nub gyur rnams / /
dam chos bdud rtsi'i zam pas sgrol mdzad cing / /
'phags lam yan lag brgyad la sbyor mdzad pa / /
gsung gi mnga' bdag khyod la phyag 'tshal lo / /
zhes pas bstod /
gshegs gsol ni /
oM pU na rA ga ma na ya muH zhes pas gshegs su gsol /
de rnams ni snyan gsan gyi rim pa'o / /
gnas lngar dris byug pa ni /
rten dam tshig par gsal ba rnams kyi thugs ka dang dbu mgul phyag gnyis /
spyi gtsug rnams su dris byug go /
mchod pa ni /
de nas /
rten cing 'brel par 'byung ba yi / /
lha rdzas bzang po'i zhabs bsil 'di / /
mchog tu dad pas khyed la 'bul / /
ci bde bar ni bzhes su gsol / /
zhes pa sngags dang bcas pas zhabs bsil dang /
de bzhin du sbyar te zhal bsil dang /
mchod yon nyer spyod lnga rol mo dang bcas pa dbul lo / /
lag pas reg cing bsrung ba ni /
de nas rang gis las thams cad pa'am /
'khyil pa'i sngags bzlas shing rdo rje dang bcas pa'i lag pa g.yas pas rten rnams kyi thugs ka mgrin pa spyi bo rnams su reg pa'i rjes su lha de nyid dam rang rang gi las thams cad pa'am 'khyil pa'i sngags dang bcas pas bsrung bar bya'o / /
gtor ma ni /
de nas phyogs skyong bco lnga 'khor dang bcas pa la /
gshin rje gshed dam gsang ba 'dus pa'i sgrub thabs sogs nas 'byung ba ltar phyogs skyong gi gtor ma dbul bar bya'o / /
kha cig sta gon zin nas rten rnams la na bza' ser pos bkab la bzhag ces gsung ngo / /
rab gnas kyi sta gon no / /
gnyis pa rab gnas dngos gzhi'i sdoms ni /
bdag mdun dkyil 'khor sngon byas nas / /
slar yang sngar bzhin rten bskyed de / /
chu bzhi nas ni rgyan dbul bar / /
slar yang snga ma bzhin du bya / /
gsol ba gdab cing sems bskyed de / /
mig dang sku sogs byin gyis brlab / /
ye shes spyan drangs mchod nas ni / /
gsol gdab dam tshig pa la gzhug /
dbang lha spyan drang gsol gdab nas / /
nang dbang byas te chu dbang bskur / /
de bzhin cod pan rdo rje bdag /
ming dbang bskur ba slob ma'i dbang / /
slob dpon dbang mthar chu dbang bskur / /
rgyas gdab lha bstim bum dbang ngo / /
gsang dbang shes rab ye shes dbang / /
bzhi pa rnams kyang slob ma bzhin / /
dbang bskur dngos gzhi'i cho ga'o / /
gnyis pa dngos gzhi la tho rangs snga bar langs te /
rgyan gyis brgyan pa'i slob @# / /
dpon gyis gtor ma sngon du btang ste /
bdag bskyed mdun bskyed sngar sta gon gyi skabs bzhin rdzogs par bsgoms nas mchod pa dang gtor ma rgya chen po bsham mo / /
kha cig 'dir mchod bstod rgyas bsdus ci rigs shig bya gsung ngo / /
rten gyi dam tshig pa rnams sngar bzhin bskyed de /
de nas chu bzhi snod gsum du bshams pa byin gyis brlab /
de dag gi mdun du bzed zhal gsum bzhag ste /
rdo rje snyim pa kha phye ba'i phyag rgya dang /
oM AH hrIH pra wa ra sad ka rM arghM pra tI ts+tsha hUM swAhA /
zhes bzed zhal dang por mchod yon dang /
arghM gyi gnas su pA dyM bcug la khu tshur bcings nas me tog blangs te lan gsum bskor nas khu tshur kha gyen du bstan pa'i mdzub mo nas rim gyis 'grol ba'i phyag rgyas bzed zhal gnyis par zhabs bsil dang /
snod gsum pa nas mdzub mos me tog blangs te khu tshur kha 'og tu bstan nas mthe'u chung nas rim gyis dgrol ba'i phyag rgya dang /
Any+tsa ma N'M bcug la bzed zhal gsum bar zhal bsil dang /
snod de nyid nas ku sha'i chun pos chu blangs te brok+Sha N'M bcug la bzed zhal gsum par bsang gtor lan gsum dbul lo / /
gtor ma nas spyad ba'i rim pa rnams dang khrus kyis snyan ma nan pa nas dris byug pa'i bar rnams sta gon gyi skabs bzhin bya zhing /
na bza' dang rgyan dbul ba sngar bzhin nam /
yang na /
de nas de la kha dog legs bsgyur ba'i / /
na bza' shin tu dri zhim yid 'ong ba'i / /
gos bzang srab la 'jam pa sna tshogs dang / /
rgyan mchog brgya phrag de dang de dag 'bul / /
oM AH badzra wastra sya swAhA /
zhes na bza' dang /
rgyal ba mtshan dpe'i rang bzhin rgyan ldan phyir / /
rgyan gzhan dag gis brgyan par mi 'tshal yang / /
rin chen rgyan mchog phul bas 'gro kun gyis / /
mtshan dpes brgyan pa'i sku lus thob par shog /
oM badzra a lM ka ra wa pu Sha ni AH hUM swAhA /
zhes rgyan dbul lo / /
de nas rten spyan drang du rung ba rnams rdul tshon la sogs pa'i dkyil 'khor gyi shar du slob dpon du dbang bskur ba'i dbang stegs kyi dbus su zhal dkyil 'khor la bstan la bzhugs /
spyan drang du mi btub pa rnams rang gnas su bzhag nas de ltar bsgom mo / /
gsol ba gdab pa ni /
de nas so so'i lag tu me tog thogs so so'i yon tan dran pa'i sgo nas gang 'di bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa bde bar gshegs pa 'jig rten mkhyen pa skyes bu 'dul ba'i kha lo bsgyur ba bla na med pa /
lha dang mi rnams kyi ston pa sangs rgyas bcom ldan 'das te rgyu dang 'bras bu'i dgos pa phun sum tshogs pa dang ldan pa chos thams cad thugs su chud pa'i sangs rgyas bcom ldan 'das 'di bdag gis rab tu gnas par bgyi'o / /
gang 'di bcom ldan 'das kyi byang chub kyi phyogs kyi chos sum cu rtsa bdun dang yang dag par ldan pa /
stobs bcu dang mi 'jigs pa bzhi dang ma 'dres pa'i dran pa nye bar bzhag pa gsum dang thugs rje chen po la sogs pa mdor na slob pa dang mi slob pa'i sangs rgyas su byed pa'i chos rnams dang ldan pa /
de'i skyon gyi nyes pa thams cad dang bral zhing bde bar gshegs pa'i yon tan gyi chos tshad med pa dang ldan pa'i sangs @# / /
rgyas bcom ldan 'das 'di bdag gis rab tu gnas par bgyi'o / /
gang 'di bcom ldan 'das kyi bla na med pa'i tshul khrims la sogs pa'i phung po lnga dang yang dag par ldan pa /
cho 'phrul gsum dang ting nge 'dzin gsum dang bslab pa gsum dang tshangs pa'i gnas bzhi dang bsam gtan bzhi dang 'phags pa'i bden pa bzhi dang yang dag par ldan pa /
de'i yang dag pa phyin ci ma log pa'i ye shes dang shes bya'i yul thams cad brnyes pas nyon mongs pa la sogs pa rnams ma lus par spangs pa dang bdud bzhi las rab tu rgyal ba'i sangs rgyas bcom ldan 'das 'di bdag gis rab tu gnas par bgyi'o / /
gang 'di bcom ldan 'das kyi pha rol tu phyin pa drug yongs su rdzogs pa dang bsod nams dang ye shes kyi tshogs yang dag par bsags pa dang skyes bu chen po'i mchen sum cu rtsa gnyis kyis yang dag par brgyan pa dang /
dpe byad bzang po brgyad cus rnam par mdzes pa dang /
skyes bu chen po'i sku blta bas chog mi shes pa dang /
mthong na mi mthun pa med pa ste de'i gzugs kyi sku'i 'byor pa mthar thug pa 'gro ba ma lus pa'i rtsa lag tu gyur pa'i sangs rgyas bcom ldan 'das 'di bdag gis rab tu gnas par bgyi'o / /
zhes brjod cing /
rab tu gnas par bgyi'o zhes pa'i skabs su thams cad kyis tshig mthun par brjod la /
rab tu gnas bya'i rten la me tog gi char dbab spos kyis bdugs rol mo dbul zhing /
oM na mo b+ha ga wa te shAkya mu na ye ta tA ga tA ya /
ar+ha te sM myaksM bud+d+hA ya /
tadya thA /
oM mu ne mu ne mahA mu na ye swAhA /
zhes pa dang rab tu gnas bya'i lha gang yin gyi sngags dang /
oM badzra satwa hUM zhes pa'i sngags bzla ba ni sde tshan re re'i mthar bya'o / /
sems bskyed pa ni /
de nas mnyam par bzhag nas /
chos thams cad la mi gnas pa'i 'du shes bskyed nas /
'gro ba mtha' dag dang gang gi don du bya ba de la byams pa dang snying rje byang chub kyi sems yun ring du bsgoms la 'di skad brjod do / /
ngo mtshar chen po grangs med cing bsam gyis mi khyab pa dang ldan pa'i sangs rgyas bcom ldan 'das la bdag phyag 'tshal zhing skyabs su mchi'o / /
de dag thams cad bdag la dgongs su gsol / /
bdag gis sems can thams cad kyi don du dkon mchog gsum gyi rten la rab tu gnas par bgyi bas /
de'i mthus bdag gis sems can thams cad kyi dbugs dbyung ngo / /
'khor ba'i gcong rong chen po las bsgrel bar bgyi'o / /
phas kyi rgol ba dang bdud dang log 'dren thams cad pham par bgyi'o / /
sems can rnams kyi bag chags kyi mtshams sbyor ba'i nyon mongs pa'i rtog pa thams cad bsal bar bgyi'o / /
sems can rnams kyi nga rgyal gyi ri bo bsnyil par bgyi'o / /
sems can rnams kyi skye ba'i ljon shing rtsad nas gcod do / /
'chi bdag gi nyi ma phye mar brlag go /
ma rig pa'i mun pa bsal bar bgyi'o / /
ma dad pa dang phyi rol pa dag dang lta ba phyin ci log pa thams cad yang dag pa'i lta ba la 'dzud cing dad par bsgyur ro / /
las kyi chu bo bzlog par bgyi'o / /
srid pa'i rgya mtsho skem par bgyi'o / /
chos kyi sgron me sbar bar bgyi'o / /
byang chub kyi lam bstan par bgyi'o / /
bzod pa dang nges pa la gzud do / /
bsam gtan gyi bde ba la cher rtsol to /
@# / /
'dod chags kyi me dpung zhi bar bgyi'o / /
zhe sdang gi mtshon rnon po gzhom par bgyi'o / /
bden pa la gzud do / /
phrag dog gi tshub ma zhi bar bgyi'o / /
ser sna'i mdud pa dgrol bar bgyi'o / /
sdug bsngal thams cad zhi bar bgyi'o / /
'jigs pa ma mchis pa dang bde ba chen po'i grong khyer du 'jug cing gnas par bgyi'o / /
de bas na bdag la las kyi dngos grub kyi mchog stsal zhing gnang bar mdzad du gsol /
zhes gsol ba gdab cing mdzad du gsol zhes pa'i dus su tshogs pa thams kyis kyang de skad brjod cing me tog dor bar bya'o / /
kha cig ni skabs 'dir rten dam tshig par bskyed pa'ang yod do / /
byin gyis brlab pa ni /
de nas lha rnams kyi spyi bor oM las byung ba'i zla ba'i dkyil 'khor gyi dbus su oM dkar po mgrin par AH las byung ba'i padma dmar po 'dab ma brgyad pa'i dbus su AH dmar po thugs kar hUM las byung ba'i rdo rje sngon po rtse lnga pa'i lte bar hUM sngon pos mtshan par bsam /
rgyas par spro na /
mig sogs skye mched byin gyis brlab pa'ang rang rang gi gzhung ltar bya'o / /
de nas ye shes pa spyan drang pa ni /
ma lus sems can kun gyi mgon gyur cing / /
bdud sde dpung bcas mi bzad 'joms mdzad lha / /
dngos rnams ma lus ji bzhin mkhyen gyur pa'i / /
bcom ldan 'khor bcas ma lus gshegs su gsol / /
bcom ldan bskal pa grangs med du ma ru / /
'gro la brtse phyir thugs rjes rnam sbyangs shing / /
smon lam rgya chen dgongs pa yongs rdzogs pa / /
khyed bzhed 'gro don mdzad dus 'dir lags na / /
de phyir chos dbyings pho brang lhun grub nas / /
rdzu 'phrul byin rlabs sna tshogs ston mdzed cing / /
mtha' yas sems can tshogs rnams bsgral bya'i phyir / /
yongs dag 'khor dang bcas te gshegs su gsol / /
chos rnams kun gyi dbang phyug gtso / /
btso ma gser gyi mdog 'dra zhing / /
nyi ma las lhag gzi brjid che / /
dad pas spyan ni drang bar bgyi / /
zhi zhing thugs rje che ldan pa / /
dul zhing bsam gtan sa la bzhugs / /
chos dang ye shes chags bral ba / /
kun tu mi bzad nus par ldan / /
tshur spyon tshur spyon gzhi bdag lha / /
thub pa'i skyes mchog thams cad mkhyen / /
shin tu legs byas gzugs brnyan ni / /
mchod pas 'dir ni gshegs su gsol / /
'dir ni gzugs dang lhan cig tu / /
'gro ba'i don phyir bzhugs nas kyang / /
nad med tshe dang dbang phyug dang / /
mchog rnams legs par stsal du gsol zhes brjod cing /
rang gi thugs ka'i sa bon las 'od zer 'phros pas rab tu gnas bya'i rten rnams kyi ye shes pa dang /
sangs rgyas dang byang chub sems dpa' 'khor dang bcas pa mdun gyi nam mkhar spyan drangs te bzhugs par bsams la /
bcom ldan thugs rjes byon pa legs / /
bdag cag bsod nams skal bar ldan / /
bdag gi mchod yon bzhes nas kyang / /
thugs rjes dgongs shing gnang bar mdzod / /
oM badzra ga ga na sa ma ye hUM /
zhes brjod cing mchod yon dbul /
ji ltar bltams pa tsam gyis ni zhes sogs kyis khrus gsol zhing /
bdag dang 'gro la thugs brtse'i phyir / /
nyid kyi rdzu 'phrul mthu yis ni / /
ji srid mchod pa bdag bgyid na / /
de srid bcom ldan bzhugs su gsol / /
padma tsan+d+ra A sa na tiShTHa nU /
zhes pas gdan @# / /
dbul /
de nas thal mo sbyar nas /
bde bar gshegs so bcom ldan 'das / /
tshur gshegs 'dir ni bzhugs su gsol / /
bdag gi mchod yon bzhes nas ni / /
bdag kyang blo dang ldan par mdzod / /
ces gsol ba btab la /
mchod pa ni /
oM sarba ta thA ga ta ar+g+haM pU dza me g+ha sa mu dra s+pha ra Na sa ma ya shri ye AH hUM zhes mchod yon dang /
de bzhin du zhabs bsil dang /
me tog nas rol mo'i bar rnams kyang so so'i sngags kyis dbul lo / /
gsol ba gdab pa ni /
de nas /
sta gon gyi skabs su bstan pa bzhin du thugs rje yis ni bdag can bdag /
ces pa nas byin gyis brlab par mdzad par 'os /
zhes pa'i bar gyi don dran bzhin pas lan gsum gsol ba gdab /
khyad par sang ni zhes pa gnyis ni /
da ni zhes pa'am da lta zhes par bsgyur ro / /
dam tshig pa la gzhug pa ni /
dzaH hUM baM hoH zhes brjod cing ye shes pa rnams dam tshig pa so so la dbyer med par gzhug go /
dbang lha spyan drang ba sogs ni /
de nas dbang bskur ba'i bya ba rnams dkyil 'khor gyi gtso bos mdzad de dbang bskur bar bsam zhing dngos su rang gis byas la dbang rnams kyi mtha' rten spangs la nang dbang dang bcas pa'i slob ma'i dbang rnams dang /
slob dpon gyi dbang dang /
dbang gong ma gsum dang bcas pa'i dngos gzhi'i dbang rnams slob ma la bskur ba bzhin rang rang gi dkyil chog bzhin bskur bar bya'o / /
gsum pa mjug gi sdoms ni /
mchod bstod gos rgyan me long bstan / /
sbyin sreg dbul zhing spyan dbye sogs / /
zhal bsil mchod yon so rtsi dbul / /
dam bsgrag gzugs bsgyur mnga' dbul bya / /
shis brjod brtan bzhugs bstod dang sbyor / /
bzod gsol chos skyong yon bdag bsgo / /
yon dbul 'jug gi cho ga'o / /
mchod pa ni /
de nas mchod pa bsang sbyang sogs sngon du btang nas /
lha yi mchod yon dam pa yis / /
dkyil 'khor mchod pa bgyid par 'tshal / /
thugs ni brtse bas nyer dgongs te / /
mgon pos mchod pa 'di bzhes shig /
ces pa rang gi sngags dang bcas pas mchod yon dang /
de bzhin du zhabs bsil zhal bsil bsang gtor dang nyer spyod lnga rol mo dang bcas pa rnams kyang so so'i sngags dang bcas pas dbul bar bya'o / /
bstod pa ni /
mi bskyod rdo rje ye shes che / /
rdo rje dbyings ni mkhas pa che / /
rdo rje gsum mchog dkyil 'khor gsum / /
gsang ba'i dbyangs la phyag 'tshal lo / /
rnam par snang mdzad dag pa che / /
rdo rje zhi ba dga' ba che / /
rang bzhin 'od gsal mchog gi mchog /
ston pa rdo rje phyag 'tshal lo / /
rin chen rgyal po rab tu zab / /
rdo rje nam mkha' dri ma med / /
rang bzhin dag pa gos pa med / /
rdo rje sku la phyag 'tshal lo / /
rdo rje dpag med rgyal po che / /
mi rtog nam mkha' rdo rje 'dzin / /
'dod chags pha rol phyin pa brnyes / /
rdo rje gsung la phyag 'tshal lo / /
don yod rdo rje rdzogs sangs rgyas / /
bsam pa thams cad rdzogs mdzad pa / /
dag pa ngo bo nyid las byung / /
rdo rje sems dpa' phyag 'tshal lo / /
zhes pas bstod /
gos ni /
de nas /
srab 'jam yang pa lha yi gos / /
mi phyed rdo rje'i sku brnyes la / /
mi phyed dad pas dbul bar bgyi / /
bdag kyang rdo rje'i sku thob shog /
oM badzra wa stra ye AH hUM @# / /
swA hA /
zhes na bza' dang /
rgyan ni /
rgyal ba mtshan dpe'i zhes sogs kyis rgyan dbul lo / /
me long ni /
de nas /
chos rnams gzugs brnyan lta bu ste / /
gsal zhing dag la rnyog pa med / /
bzung du med cing brjod du med / /
rgyu dang las las yang dag 'byung / /
oM badzra satwa AH zhes a las skyes pa'i me long bstan no / /
sbyin sreg dbul ba ni /
de nas rgyas pa'i sbyin sreg gi tshogs /
rab tu gnas bya'i lha rnams thab tu spyan drangs la /
mngar gsum gyis bskus 'bru yis gtso byas pa'i sreg blugs brgya rtsa brgyad dbul ba sogs bya /
rjes su bdag dang slob ma'i zhi rgyas 'phel ba'i phyir du du rba dang 'bras kyi sbyin sreg bya /
rdzogs pa'i mthar yon bdag sreg blugs dbul du gzhug go /
spyan dbye sogs ni /
de nas gser gyi thur ma drug gam gcig las mi chung ba dngul gyi kong bur bzhag pa'i mar dang sbrang rtsi thur ma'i rtse mos blangs te /
lugs ma la sogs pa'i spyan dang /
gzhan rnams me long la lha'i gzugs brnyan bsgoms pa'i spyan la byug cing /
ji ltar mig mkhan rgyal po yis / /
'jig rten rab rib bsal ba ltar / /
rgyal ba rnams kyis khyod kyi ni / /
mi shes pa yi rab rib bsal / /
oM tsak+Shu tsak+Shu sa man+ta bzak+Shu bi sho d+ha ne swA hA /
kun mkhyen ye shes spyan ldan skyon bral yang / /
gus pas 'phags pa'i spyan ni dbye bgyis pas / /
nam mkha'i mthas gtugs gyur pa'i sems can rnams / /
sangs rgyas ye shes spyan ni thob par shog /
ces brjod cing /
spyan dbye ba'i tshul byas pas zhi ba la sogs pa'i 'phrin las grub pa'i don du yon bdag la sogs pa la gzigs pa lhur mdzad par bsam mo / /
de nas sbyin sreg gi me la many+ji'i steng du gnas pa'i snod dkar po'am /
ser pos byugs pa la me tog gis brgyan pa'i nang du dgang blugs sam shing pispa la'i 'dab mas 'bras ma bgrus pa dang sbrang rtsi dang ka ra dang bsres pa'i 'o ma blug la /
oM badzra satwa hUM zhes 'gying pa dang bcas pas bzlas shing 'o thug bsgrub bo / /
gal te sbyin sreg gi me med na me gzhan la de ltar bsgrubs nas dbul /
de ma grub na snod bzang por lha bshos chen po rgyan thams cad kyis brgyan pa'i mtha' bza' btung bzang po rung ba mang pos bskor ba byin gyis brlabs te /
gzugs sgra dri ro reg ldan pa'i / /
mchog tu gyur pa'i zas mchog 'di / /
bdag gis dad pas 'bul bar bgyi / /
ci bde bar ni bzhes su gsol / /
oM di bya agne sa mA d+hi d+h+ya na praNa ye swA hA /
zhal zas ro brgya ldan pa'i yid 'phrog pa / /
legs sbyar 'di ni rgyal ba sras bcas la / /
dad pas phul bas 'gro ba 'di dag kun / /
'byor ldan ting 'dzin zas la spyod par shog /
rgyal bas bdud bcoms byang chub sangs rgyas te / /
rgyal ba'i sku la bkres skoms mi mnga' yang / /
bdag cag bsod nams zhing du 'gyur slad du / /
bshos dang zhal zas sbyar ba 'di phul bas / /
dus gsum dge ba'i lo tog 'phel rgyas nas / /
bde ba can du padma las skyes te / /
ting 'dzin chos dang zas la longs spyod shog /
ces smon lam dang bcas pas dbul lo / /
zhal bsil sogs dbul ba ni /
de nas zhal bsil dang /
@# / /
mchod yon sngar bshad pa'i sngags kyis phul la /
oM badzra taM bu la swAhA /
zhes so rtsi dbul lo / /
dam bsgrag ni /
de nas oM hUM trAM hrIH AH zhes pas dam tshig bsgrag par bya'o / /
gzugs bsgyur ni /
de nas lha rang rang gi sngags brjod cing rdo rje dang bcas pa'i lag pa g.yas pas gnas gsum du reg pas /
lha'i gzugs de yongs su gyur pa las lugs ma dang bris sku la sogs pa gang yin de'i rnam par gyur par bsam mo / /
gtsug lag khang la sogs par ni rnam snang rig ma dang bcas pa zhun nas thim pa gtsug lag khang la sogs pa dang /
mchod rten ni rnam snang yab yum 'od du zhu nas thim pa mchod rten gyi gzugs 'khor ba ji srid du 'gro ba'i don bya ba'i phyir /
rdo rje sems dpa' la sogs pas byin gyis brlabs par bsam /
po ti ni snang ba mtha' yas yab yum 'od du zhu nas thim pa yi ge'i gzugs su gyur par bsam mo / /
kha cig po ti ni 'od dpag med zhu ba las byung ba po ti'i rnam par gyur /
de'i mtshan dang dpe byed rnams dbyangs dang gsal byed kyi yi ger gyur de sheg bu re re la gnas par bsam zhes gsung ngo / /
mnga' dbul la spyi dang bye brag gi mnga' dbul gnyis las /
dang po'i sdoms ni /
chu bzhi nyer spyod 'dod yon lnga / /
nang mchod dbul zhing bstod pa bya / /
dkyil 'khor rtags brgyad khrus gos rgyan / /
'dod yon rin chen bdun dang bcud / /
gdugs sogs 'bru dang rin chen lnga / /
sman dang bkra shis spyi yi'o / /
dang po mchod bstod rgyas pa'i mnga' dbul ni /
rab 'byams rgya mtsho dpag med na / /
mchod yon ji snyed yod pa dang / /
bdag gis gus pas bshams pa 'di / /
ji snyed rgyal ba sras dang bcas / /
de snyed rnams la bdag 'bul na /
thugs rje mnga' ba khyed rnams kyis / /
ci bde bar ni bzhes nas kyang / /
sems can don kun mdzad du gsol / /
zhes pa dang mchod yon gyi sngags kyis mchod yon dbul lo / /
de bzhin du zhabs bsil dang /
zhal bsil dang bsang gtor dang nyer spyod rol mo dang bcas pa rnams kyang so so'i sngags dang bcas pas dbul lo / /
'dod yon ni /
de nas /
kha dog dbyibs legs yid 'ong rgyan 'phreng ldan / /
phyogs dus kun na gzugs mchog ci mchis pa / /
mos blos dkyil 'khor lha la bdag 'bul na / /
bzhes shing bla med grub mchog stsal du gsol / /
oM sarba ta thA ga ta rU pa pU dza me g+ha sa mu dra s+pha ra Na sa ma ya shri ye AH hUM gis gzugs dang de bzhin du sbyar te /
phyogs dus kun na zin dang ma zin pa'i / /
yon tan tshig brjod sgra snyan yid 'ong ldan / /
mos blos X bzhes shing X shap+ta X zhes sgra dang /
phyogs dus kun na tsan dan sbrul snying dang / /
a kar la sogs dbang po tshim byed rnams / /
mos zlos X bzhes shing X gan+d+he X zhes dri dang /
phyogs dus kun na ro dang bcud ldan pa'i / /
lus sems rtas byed ro mchog ci mchis pa / /
mos blos X bzhes shing X ra sa zhes ro dang /
phyogs dus kun na 'jam mnyen 'khril chags pa'i / /
reg bya'i khyad par lus sems tshim byed pa / /
mos blos X bzhes shing X spar+sha zhes reg bya dbul lo / /
de nas nang mchod byin gyis brlabs te /
bla med kyi lha @# / /
rnams la rang rang gi sngags sam /
snying po'i mthar oM AH hUM btags la dbul lo / /
bstod pa ni /
bla ma'i sku 'dra yin na bla ma'i bstod pa bya /
lha ngo shes pa rnams la rang rang gi sgos bstod dang /
chos la sher phyin gye mtshan brgya rtsas bstod pa'am sher phyin sbyor bzhi'i lha la bstod pa bya /
mchod rten la slob dpon klu sgrub kyi mchod rten brgyad kyi bstod pa'am /
mkhan po bo d+hi satwas mdzad pa'i rang 'byung dpa' bo sogs kyi bstod pa bya'o / /
de tsam mi shes pa'am mi khom na /
mnyam med mi g.yo mnyam med mchog gi chos nyid can / /
thugs rje'i bdag nyid 'gro ba'i sdug bsngal sel bar mdzad / /
yon tan mtha' yas dngos grub thams cad sbyin mdzad pa / /
dri med mi g.yo mnyam med dam pa'i mchog chos can / /
yon tan shin tu phra ba'i cha la'ang tshad med de / /
dpe ni nam mkha' dang ni bsgrun du yod ma yin / /
dngos grub mtha' yas mnyam med dpe dang bral ba rnams / /
sems can khams la dngos grub mchog rnams nges par stsol / /
rtag tu dri ma med pa thugs rje'i shugs las byung / /
smon lam grub pa 'gag pa med pa'i chos nyid can / /
'gro ba'i don grub rab tu brtson pa mtha' yas pa / /
thugs rje chen po'i bdag nyid rtag tu rnam par snang / /
tshad med tshad dang bral ba shin tu rdzogs pa yi / /
bde bar gshegs pa'i go 'phang dam pa brnyes gyur kyang / /
khams gsum rnams la dngos grub mchog stsol mdzad pa yi / /
thugs rje'i spyod pa mi g.yo 'gag par yongs mi 'gyur / /
e ma'o shin tu bzang po'i chos nyid mchog dang ldan / /
mchog sbyin rnams kyi nang na go 'phang mchog brnyes pa / /
khams gsum kun la rtag tu dngos grub mchog stsol mdzad / /
mgon po dus gsum sgrib pa med par rab mkhyen pas / /
dam tshig mchog gsum dngos grub dam pa bdag la stsol / /
'di de sangs rgyas thams cad kyi / /
yang dag yon tan rgyas pa ste / /
lan cig tsam zhig brjod pas kyang / /
gsang sngags thams cad 'grub par 'gyur / /
zhes pas bstod do / /
dkyil 'khor ni /
de nas gling bzhi ri rab dang bcas pa dbul ba la de thig la sogs pas bri tshul ni /
gru bzhi cha mnyam par byas la /
de'i phyogs re re la cha lnga lnga ste bcu par bya /
dbus kyi cha gnyis la padma bya /
phyi rol gyi zur la kun nas bskor ba la lcags ri bya /
phyogs bzhi la byang chub chen po'i mchod rten gyi bang rim ltar nang du je chung je chung byas pa zur thig gis bcad pa'i gru bzhi pa bzhir byas pa'i thig dbyi /
rdul tshon gyis dbus su padma 'dab brgyad 'dri /
phyogs bzhir ri rab bang rim bzhi pa shar dkar /
lho sngo /
nub dmar /
byang ser po /
zur bzhi ni mar la sngon po gru bzhi'i phreng ba bya'o / /
de'i phyi rol tu gling bzhi gling phran brgyad /
shar zla gam /
lho sog kha /
nub zlum po /
byang gru bzhi /
de'i g.yas g.yon du /
shar du dpal be'u dang 'khor lo /
lhor padma dang rgyal mtshan /
nub tu gdugs dang bum pa /
byang du dud dang nya 'dri'o / /
de'i phyi rol tu lcags ris kun nas bskor bar bya'o / /
de nas /
sa gzhi spos kyis byugs shing me tog bkram / /
ri rab gling bzhis legs par brgyan pa 'di / /
sangs rgyas zhing du dmigs te phul ba yis / /
'gro kun @# / /
rnam dag zhing la spyod bar shog /
oM badzra re khe AH hUM swA hA /
zhes gling bzhi ri rab dang bcas pa'i ri mo dbul lo / /
rtags brgyad ni /
ji ltar sngon gyi bde gshegs la / /
bkra shis dpal be'u g.yung drung 'khyil / /
dge ba'i don du mnga' ba ltar / /
bdag gis dpal be'u dbul bar bgyi / /
ji ltar sngon gyi sangs rgyas la / /
chos kyi 'khor lo bskor slad du / /
tshangs pas 'khor lo phul pa ltar / /
de bzhin bdag gis dbul bar bgyi / /
ji ltar sngon gyi sangs rgyas la / /
nyon mongs bdud las rgyal ba yi / /
chos kyi rgyal mtshan phul ba ltar / /
de bzhin bdag gis dbul bar bgyi / /
ji ltar sngon gyi sangs rgyas la / /
gdugs dkar gser gyi yu ba can / /
phul ba de bzhin bdag dbul gyi / /
ci bder bar ni bzhes su gsol / /
ji ltar sngon gyi sangs rgyas la / /
'khor ba'i skyon gyis ma gos pa'i / /
dri med padma phul ba ltar / /
de bzhin bdag gis dbul bar bgyi / /
ji ltar sngon gyi sangs rgyas la / /
re ba thams cad rdzogs mdzad pa'i / /
bum pa bzang po phul ba ltar / /
de bzhin bdag gis dbul bar bgyi / /
ji ltar sngon gyi sangs rgyas la / /
lha yi dbang po brgya byin gyis / /
'bud dung g.yas 'khyil phul ba ltar / /
de bzhin bdag gis dbul bar bgyi / /
ji ltar sngon gyi sangs rgyas la / /
na bza' gser gyi nya ris can / /
phul ba de bzhin bdag dbul gyi / /
ci bde bar ni bzhes su gsol / /
zhes bkra shis rtags brgyad dbul /
khrus ni de nas /
de bzhin gshegs pa rnams dang de sras la / /
rin chen bum pa mang po spos kyi chus / /
yid 'ong legs par gang ba glu dang ni / /
rol mor bcas pa du mas sku khrus gsol / /
oM sarba ta thA ga ta a b+hi She ka ta sa ma ya shri ye hUM zhes khrus gsol /
gos ni /
srab 'jam yang ba lha yi gos / /
zhes sogs kyis mchod rten dang glegs bam la sna tshogs pa'i gos dang /
sangs rgyas longs sku dang byang chub sems dpa' khyim pa'i cha lugs can rnams la na bza' mdzes pa dbul /
de nas /
dri med mtshan la sgrib bsal mi mnga' yang / /
dad pas ngur smrig rgyal mtshan phul ba yis / /
nam mkha'i mtha' dang mnyam pa'i 'gro ba rnams / /
sangs rgyas brtul zhugs mchog la spyod par shog /
oM badzra wa sta ye AH hUM swA hA /
zhes pas sangs rgyas sprul sku dang /
byang sems dang nyan thos rab byung gi cha lugs can rnams la chos gos ngur smrig dbul /
rgyan ni de nas /
rgyal ba mtshan dpe'i rang bzhin rgyan ldan phyir / /
zhes sogs kyis rgyan dbul /
'dod yon ni /
de nas /
rgyal ba zag med 'byor la mnga' sgyur yang / /
'gro ba'i don du 'dod yon rnam lnga yi / /
mchod pa phul bas mkha' mnyam sems can gyis / /
bsod nams mi zad gter la spyod par shog /
oM badzra sa man+ta b+ha dra pU dza me g+ha AH hUM swA hA zhes 'dod yon lnga dbul /
rin chen ni /
de nas /
mi dbang rin chen sna bdun 'di dag ni / /
sangs rgyas sras dang bcas pa ma lus la / /
bshams shing yid kyis sprul te phul ba yis / /
'gro ba mi zad gter la spyod par shog /
oM sabta mahA rat+na pU dza me g+ha AH hUM swA hA /
zhes rin chen sna bdun dbul lo / /
bcud dbul ba ni /
rgyal ba mgon po dpal gyi lham mer bzhugs / /
bsod nams ye shes @# / /
sku mnga' brnyes pa la / /
lnga phrag lnga ldan snying po dam pa 'bul / /
'gro bas bde gshegs snying po thob par shog /
oM badzra pany+tsa pany+tsa bi ma la pU je me g+ha AH hUM swA hA /
zhes sman lnga 'bru lnga rin po che lnga /
dri lnga snying po lnga la sogs pa snod mdzes pa gcig gam lnga'i nang du blug la dbul /
gdugs sogs ni /
brtse ba'i khor yug snyan pa'i ba dan can / /
ting 'dzin bla bre spobs pa'i 'od gsal ba / /
mchog rkyen 'os pa'i nyer mkho 'di dag 'bul / /
skye bos rnam dag ye shes thob par shog /
oM badzra mahA pU dza me g+ha AH hUM swA hA /
zhes gdugs dang ba dan bla bre rol mo dang bcas pa 'bul /
'bru dbul ba ni /
de nas /
bde gshegs rnams la 'bru phul bas / /
bdag dang 'gro ba thams cad kyi / /
zas kyi 'byor ba ldan pa dang / /
dge ba'i lo tog rgyas gyur cig /
ces 'bru sna tshogs pa dbul /
rin chen dbul ba ni /
rin chen sna lnga phul ba yis / /
bdag dang 'gro ba thams cad kyi / /
dbul ba'i sdug bsngal zhi ba dang / /
longs spyod phun sum tshogs gyur cig /
ces rin po che sna tshogs pa dbul /
sman dbul ba ni /
bde gshegs rnams la sman phul bas / /
nyon mongs brgyad khri bzhi stong gi /
nad kyi sdug bsngal byang gyur nas / /
thugs rje'i sman gyis gdul gyur cig /
ces gi wang la sogs pa'i sman sna tshogs pa snod gcig tu blug ste dbul /
bkra shis dbul ba ni /
de nas /
bkra shis gang zhig sems can kun gyi snying la gnas / /
kun gyi bdag nyid rigs kun gyi ni bdag po mchog /
ma lus sems can skyed byed bde ba chen po ste / /
bkra shis des ni de ring khyod la bde legs shog /
ces bum chus bran pa'i me tog phul te /
bkra shis kyi mnga' dbul bya'o / /
bye brag gi mnga' dbul la /
sku gzugs dang /
glegs bam dang /
mchod rten la mnga' dbul ba gsum las /
dang po'i sdoms ni /
spu gri 'dreg spyad so mangs dang / /
shangs dbye tshems shing snyan zhal dbye / /
spu gri dbul ba ni /
ji ltar rang byung mchod rten du / /
rgyal bas khyim pa'i rtags spangs ltar / /
'gro ba sems can don gyi phyir / /
khyim pa'i rtags rnams spang bar bya / /
rgyal ba'i dbu skra mthon mthing skyon bral yang / /
gzhan don bsgrub phyir khyim pa'i rtags spang phyir / /
dad pas gser gyi 'dreg spyad phul ba yis / /
'gro kun sdug bsngal kun las grol bar shog /
oM badzra ka tsa mu la AH hUM swA hA /
zhes brjod cing rab tu byung ba'i cha lugs can rnams la gser gyi spu gris dbu skra dang zhal spu 'dreg pa'i tshul bya'o / /
'dreg spyad ni /
bde bar gshegs pa'i dpe byad la / /
skyon gyi nyes pa mi mnga' yang / /
'gro ba sems can don gyi phyir / /
rin chen 'dreg spyad dbul bar bgyi / /
zangs mdog ltar mdzes yid 'ong skyon bral yang / /
bdag cag dad pas phyag dang zhabs rnams kyi / /
sen mo'i 'dreg spyad phul bas 'gro kun gyis / /
sangs rgyas mtshan dpe bzang po thob par shog /
oM badzra na ga tshe da dza na AH hUM swA hA /
zhes yang 'dreg spyad kyis thun mong du sen mo 'dreg pa'i tshul bya'o / /
so mangs ni /
rgyal ba'i dbu skra lcang lo la / /
dus gsum dri mas ma gos te / /
bkur sti dung gi so mangs kyis / /
@# / /
rgyal ba'i dbu skra shad par bya / /
dbu skra rin chen lcang lo ma 'khrugs shing / /
mdzes shing blta bas mi ngoms skyon bral yang / /
bdag blo sbyang phyir rkyen dang 'tsham pa 'di / /
phul bas 'gro kun dug gsum bral par shog /
oM badzra pA la sho d+ha ya AH hUM swA hA /
zhes sangs rgyas longs sku dang byang sems khyim pa'i cha lugs can rnams la gser gyi so mangs kyis dbu skra shad pa'i tshul bya'o / /
shangs dbye ni /
zag bcas phung po dri spangs pa / /
'gro ba sems can don gyi phyir / /
rnam par dag pa'i dri bskyed ltar / /
rgyal ba'i shangs ni dbye bar bya / /
dri 'dzin rnam dag tshul khrims legs 'khrungs pa / /
dge ba bsgrub phyir skyon las nges grol yang / /
mos pas 'dzin dpyad dam pa phul ba yis / /
'gro bas ye shes bla med thob par shog /
oM badzra ro ma d+ha ra AH hUM swA hA /
zhes gser gyi rmang 'tsher gyis shangs dbye ba'i tshul byas nas rdo rje'i shangs su bsams nas shangs kyi spu 'thog pa'i tshul bya'o / /
tshems shing ni /
rgyal ba'i tshems dkar bzhi bcu la / /
mi gtsang rdul gyis ma gos te / /
bkur sti rin chen ljon shing gis / /
rgyal pa'i tshems ni dbye bar bya / /
dkar la thags bzang bzhi bcu tshang ba'i tshems / /
brgyad khri bzhi stong chos la mnga' sgyur yang / /
bdag cag dad pas tshems shing 'bul lags kyis / /
'gro bas sangs rgyas gsung dbyangs thob par shog /
oM badzra da n+d+ha sho d+ha ya AH hUM swA hA /
zhes gser dngul las byas pa'i tshems shing gis tshems phyi zhing 'dru ba'i tshul bya'o / /
snyan dbye ni /
'gro rnams chos kyis phongs pa la / /
rgyal bas chos kyi dung 'bud ltar / /
de bzhin sems can don gyi phyir / /
rgyal ba'i snyan ni dbye bar bya / /
snyan sring mi mnga' kun tu gsal bar ldan / /
thub pa'i sgra 'dzin ngo bos dag na yang / /
dag byed 'di ni bdag gis 'bul lags kyi / /
skye bos rtag tu dam chos thos par shog /
oM badzra kar+Na sho d+ha ya AH hUM swA hA /
zhes gser dngul las byas pa'i rna 'brus snyan dbye ba'i tshul bya zhing rdo rje'i snyan du bsams la sbabs bzhar dbul lo / /
zhal dbye ni /
chos kyi ro yi dga' ba yis / /
'gro ba thams cad tshim mdzad pa / /
ro mchog brgya ldan zhal zas rnams / /
dbul phyir rgyal ba'i zhal dbye'o / /
'od stong zer gyis phye ba'i padma dang / /
bim+pa ltar dmar yid 'ong zhal gyi sgros / /
legs par phye bas mkha' mnyam sems can gyis / /
thar pa'i grong khyer sgo mchog phyed par shog /
oM badzrod g+ha Ta sa ma ya pra be shA ya hUM /
zhes gser dngul las byas pa'i zhal thur gyis zhal dbye ba'i tshul byas nas rdo rje'i zhal du bsams la /
zhal thur yang dbul lo / /
gnyis pa glegs bam mnga' dbul gyi sdoms ni /
khri gos glegs shing glegs thag go /
rin chen du ma las grub seng ge'i khri / /
yid 'ong sna tshogs gos kyis bkab pa 'di / /
spros bral gsung rab mchog la phul ba yis / /
'gro rnams rdo rje'i gdan la bzhugs par shog /
oM badzra A sa na AH hUM swA hA /
zhes bzhugs khri dang /
gos ni /
sna tshogs dbang po'i gzhu zhes sogs kyis na bza' dang /
glegs shing ni /
zung 'jug dam chos 'dzin pa kun bral yang / /
thabs dang shes rab rjes su 'brel gyur ba'i / /
nyi zla lta bu'i rten 'brel dgab bya ba / /
phul bas skye bos zung 'jug thob par @# / /
shog /
oM badzra pradz+nyA u pa ya A d+ha ya AH hUM swA hA /
zhes glegs shing dang /
glegs thag ni /
spros pa du ma rab tu rgyas gyur kyang / /
ye shes chen por ro gcig gyur pa ltar / /
glegs bam gcig gyur yo byed mchog phul bas / /
'gro bas ye shes chen po rtogs par shog /
oM badzra pu sta ka pan+d+ha AH hUM zhes pas glegs thag dbul bar bya'o / /
gsum pa mchod rten la mnga' dbul gyi sdoms ni /
srog shing 'khor lo cod pan 'phan / /
rgyal mtshan gdugs dang phreng ba gdan srog shing phul bar bsam zhing /
oM badzra A yu She swA hA /
sems can thams cad shes pa bcu dang ldan par gyur cig /
bde bar gshegs pa'i bstan pa dam pa'i chos mi nub cing yun ring du gnas par gyur cig /
sems can lhag pa'i bsam pa rnam par dag pas kun tu bzang po'i smon lam la 'jug par gyur cig /
sems can shes bcu ldan gyur cig /
bstan pa yun ring gnas par shog /
sems can lhag bsam dag pa yis / /
kun bzang smon lam 'jug par shog /
de nas 'khor lo phul bar bsam zhing /
oM pra marda na ya swA hA /
sems can thams cad de bzhin gshegs pa'i stobs bcu dang /
ma 'dres pa'i dran pa nye bar bzhag pa gsum thob par gyur cig /
rnam par thar pa brgyad thob par gyur cig /
ye shes lnga dang ldan par gyur cig /
khams gsum sems can ma lus pa / /
stobs dang ma 'dres chos dang ni / /
dran pa nyer gzhag rnam thar brgyad / /
ye shes lnga sogs ldan 'gyur shog /
de nas cod pan dbul ba ni /
oM pa TM ka lM ba ya swA hA /
sems can thams cad dus thams cad du dar gyi cod pan dang /
lhab lhub la sogs pa mchod pa dang bsnyen bkur gyi rnam pa mang pos de bzhin gshegs pa 'khor dang bcas pa thams cad dang /
de dag gi mchod rten dang sku gzugs dang /
gsung rig la sogs pa dag la mchod pa byed par gyur cig /
sems can rnams ni ma lus pas / /
bde bar gshegs pa'i sku gzugs la / /
dar dang lhab lhub la sogs pas / /
byang chub bar du mchod par shog /
de nas 'phan dbul ba ni /
oM pA tM ke swA hA /
sems can thams cad chos kyi grags pa dang snyan pa bsam gyis mi khyab pa thob par gyur cig /
sems can rnams ni ma lus pa / /
phyogs bcur snyan pa'i ba dan gyi / /
'tshe ba med cing chos ldan pa'i / /
grags pas rgyas par 'gengs par shog /
de nas chu srin gyi rgyal mtshan dbul ba ni /
oM kum+b+hi ra d+h+wa dza ya swA hA /
sems can thams cad 'khor ba mi stongs mi 'dzin pas bdud bzhi las rgyal zhing chos mi nub pa'i rgyal mtshan du gyur cig /
'khor ba ma stongs bar du ni / /
bdud bzhi dag las rab rgyal nas / /
ston pa'i bstan pa zab mo dag /
mi nub rgyal mtshan thob par shog /
de nas gdugs dbul ba ni /
oM brah+ma na ye swA hA /
sems can thams cad bla na med pa'i skyabs dang ldan zhing chos kyi rgyal po chen por gyur cig /
khams gsum sems can ma lus pa / /
nyon mongs tshad pas gdungs pa la / /
thugs rje'i byang chub sems kyi gdugs / /
phul bas bde bas tshims 'gyur shog /
de nas me tog gi phreng ba dbul ba ni /
oM rat+na ma le trM zhes pa dang /
na ma stri ya d+h+wi a nu ga @# / /
ta /
pra tiShTHa te /
puSh+Na ga ta be /
ta thA ga tA ya /
ar+ha te /
sM myaksM bud+d+hA ya /
ta dya thA /
oM badzra buSh+pe AH hUM swA hA /
sems can thams cad mtshan dang dpe byad dang ldan te /
sku blta bas cho ga mi shes pa phun sum tshogs pa thob par gyur cig /
'khor ba'i sems can ma lus kun / /
mtshan dang dpe byad rdzogs thob nas / /
blta bas mi ngoms gzugs kyis ni / /
sems can don rnams rdzogs byed shog /
de nas rin po che la sogs pa'i gdan dbul ba ni /
oM pu na d+ha ri dza ye swA hA /
sems can thams cad gdan gyi khyad par stobs bcu dang ldan pa glang po cha'i gdan dang /
mi 'jigs pa bzhi dang ldan pa seng ge'i gdan dang /
rdzu 'phrul gyi rkang pa bzhi dang ldan pa rta'i gdan dang /
dbang bcu dang ldan pa rma bya'i gdan dang /
thams cad du thogs pa med pa'i stobs kyi shugs dang ldan pa nam mkha' lding gi gdan dang /
'gro ba'i re 'dod yid bzhin du skong ba rin po che'i gdan dang /
chags pa'i skyon thams cad spangs pa padma'i gdan dang /
rang bzhin gyis 'od gsal ba nyi zla'i gdan rnams thob par gyur cig /
sems can ma lus sangs rgyas te / /
stobs bcu ldan pa glang po'i gdan / /
mi 'jigs seng ge'i gdan dang ldan / /
rdzu 'phrul rkang pa rta yi gdan / /
dbang bcu thob pa rma bya'i gdan / /
thogs med shugs ldan mkha' lding gdan / /
'dod dgu 'byung ba rin chen gdan / /
skyon gyis ma gos padma'i gdan / /
rang bzhin 'od gsal nyi zla'i gdan / /
gdan rnams myur du thob par shog /
ces pa rnams mchod rten gyi mnga' dbul lo / /
shis brjod ni /
de nas rten la me tog gi phreng ba btags pa'i sna nas /
slob dpon gyi lag pa g.yas pa rdo rje dang bcas pas bzung /
de'i sna nas gzhan gyis kyang bzung /
thams cad kyis lag tu me tog bzung la sku gzugs la /
oM su pra tiShTHa badzre swA hA /
zhes dang /
gtsug lag khang dang mchod rten la /
oM hUM hrIH b+h+ruM khM /
badzri b+ha wa dr-i D+ha tiShTHa b+h+ruM khM /
zhes pa dang /
po ti la oM su pra tiShTHa badzre swA hA zhes dang /
oM hUM hrIH tr'M /
zhes pa dang /
thams cad la thun mong du gser dngul lam /
gro ga la tsan dan dkar po dang /
gur kum gi wang la sogs kyis ye d+har tshar bdun bris la /
tshar re re zhing lan bdun yan chad ci grub pa bzlas la /
bum pa'i chus bkrus nas bum par blug /
bum pa'i steng du zla ba la sngags kyi phreng ba 'od dang bcas pa bsam /
de'i 'od kyis 'jig rten gyi khams kyi bdud rtsi thams cad bkug nas /
bum pa'i chu de sngags kyi phreng ba zhu ba dang lhan cig ro gcig tu gyur par bsams la /
lag pas reg nas ye d+har brgya rtsa la sogs pa bzla /
rab tu gnas bya'i rten de'i thugs kar zla ba la sngags phreng bsgom /
de'i 'od kyis sangs rgyas dang byang chub sems dpa' thams cad rab tu gnas bya'i rten de dang mthun pa'i gzugs su byon nas rten la thim par bsam /
bum pa'i chu des sngar khrus byas pa'i skabs ltar khrus bya /
gsol gdab kyi skabs kyi me tog la'ang bran no / /
de nas bum pa'i chu de me tog la bran la /
me tog gi char kun gyis dbab cing /
'jig rten 'di dang gzhan yang mtho ris na / /
rin chen rmad byung rgya chen mchog yod pa / /
des ni rdzogs pa'i @# / /
sangs rgyas rin chen la / /
cis kyang grangs dang bgrang dang char mi phod / /
ngo mtshar shin tu rmad byung dpag med des / /
rdzogs pa'i sangs rgyas rin chen 'jig rten mchog /
ji ltar nga'i 'di de bzhin bden mchog na / /
bden pa 'dis ni shin tu bde legs shog /
zhi 'gog bdud rtsi shin tu gya nom gang / /
shAkya thub pas mnyam gzhag thugs chud pa / /
chos de dang ni mtshungs pa yod min te / /
de mngon byas nas phyin chad mya ngan med / /
ngo mtsharX /
dam pa'i chos kyi rin chen 'jig rten mchog /
ji ltarX /
bden paX /
rgyal bas gang dag gang zag brgyad gsungs pa / /
de dag rnams ni skyes bu zung bzhi ste / /
sbyin gnas 'di ? dag sa steng shin tu dkon / /
de dag rnams la sbyin na dpag med 'gyur / /
ngo mtsharX dge 'dun rin chen gang zhig 'jig rten mchog /
ji ltarX /
bden paX /
dam pa'i gtso bo mchog sbyin gya nom pa / /
'od mchog dpa' bo dam pa mchog gi gnas / /
shes rab dam pa mchog gi dam pa mchog /
mchog min mchog mkhyen 'di ni bcom ldan gcig /
ngo mtsharX /
rdzogs pa'i sangs rgyas rin chen 'jig rten mchog /
ji ltarX /
bden paX /
ting 'dzin dam pa bar chad med pa gang / /
mtha' yas bla med bde bar gshegs gsung ba / /
ting 'dzin de brtan rdo rje dper byas pa / /
ting 'dzin de dang mtshungs pa'i ting 'dzin med / /
ngo mtsharX /
ting nge 'dzin gyi rin chen 'jig rten mchog /
XX /
ji ltar sgo gtan dam zhing rab dam ste / /
stobs chen rlung bzhi dag gis mi bskyod pa / /
de ltar mkhas pa bden bzhi mthong gnas pa / /
'jig rten smra ba rnams kyis 'dir mi g.yo / /
X /
dge 'dun rin chen XXX thams cad zil gnon kun mkhyen thams cad gzigs / /
thams cad mkhyen pa stobs rnams kun dang ldan / /
kun gyi dam pa 'dzin pa kun dang bral / /
bsam pa kun mkhyen 'di ni bcom ldan gcigX /
rdzogs pa'i XXX srid pa 'gog cing mi g.yo 'gyur ba med / /
skyon med 'jigs pa kun las rnam par grol / /
shin tu 'gog cing gya nom nges par 'byung / /
shin tu dri med zhi ba'i blos mi 'phrogX /
dam pa'i chosX XX /
shin tu sdug bsngal ston cing bde sbyin pa / /
bden rnams mthong zhing gang rnams bag yod pa / /
bden pa rin chen rnams la dogs bral ba / /
de dag skye ba brgyad pa phyis mi len /
X /
dge 'dun rin chen XXX dam pa rnams kyis dam pa don dam mkhyen /
mchog dang mchog min mkhyen cing don dam brtson / /
gzhan gyis mi 'phrog dam pa thugs chud rtogs / /
shin tu sdug bsngal rnams kyi dpung gnyen mchog /
X /
rdzogs pa'i XXX 'dun pa bskyed nas rnal 'byor ldan gyur cing / /
go tam bstan la rtag brtson rab grol zhing / /
gzhan gyis mi brdzi ba dag zhi der reg /
'di la de reg grangs su phyin mi 'gyur /
X /
dam chos XXX bden pa mthong bas brjed pas brgya lam na / /
gal te sdig pa 'ga' zhig byas gyur kyang / /
de ni de 'chab ba yi 'os min te / /
chos nyid 'di ni mi g.yo gnas phyir ro /
X /
dge 'dun XXX lha dang bcas pa'i 'jig rten thams cad na / /
sangs rgyas dang ni lhag pa'am mtshungs pa med / /
lha dang mi yi ston pa bla na med / /
ston pa ded dpon sman pa rnams kyi mchog /
X /
rdzogs pa'i @# / /
XXX sa ga'i zla ba dang por thub pa yis / /
nags khrod chos kyi dam par rab brnyes pa / /
chos de dang ni mtshungs pa'am lhag pa med / /
'di la de reg grangs su phyin mi 'gyur /
X /
dam pa'i chos XXX sdig pa rnying zad gsar du byas med la / /
rims nad med pas 'jigs med mya ngan bral / /
rtsa ba 'gags pas srid pa mi bskyed pa / /
bstan pa mar me bzhin du 'bar bar 'gyur /
X /
dge 'dun XXX zhes dang gzhan yang bkra shis mang du brjod cing glu dang rol mo la sogs pa dpag tu med pa bya'o / /
de nas brtan bzhugs bya ba ni /
sku gzugs la sogs pa rnams sku gzugs kyi sum 'gyur gyi cha'i tshad kyi khri rgyab kyi steng du ma bub cing /
ya yo med par spyan drang por gzigs pa'i tshul gyis mdzes par dgod /
des mtshon nas bris sku glegs bam sogs kyang rang gnas su spyan drangs la /
oM su pra tiShTHa badzre /
zhes brjod me tog la sogs pas mchod nas /
thal mo sbyar la /
rab gnas mdor bsdus pa'i cho ga'i rgyud las /
ji ltar sangs rgyas thams cad ni / /
dga' ldan du ni gnas pa las / /
lha mo sgyu 'phrul lhums bzhugs ltar / /
de bzhin gzugs brnyan lhan cig tu / /
'di ru mgon po rtag bzhugs nas / /
byang chub sems ni bskyed pa dang / /
yon gyi bdag po'i don slad du / /
bdag gis 'byor pa nyid kyis ni / /
ci 'byor ba yi mchod pa dang / /
me tog la sogs 'di bzhes shig /
bdag dang slob mar bcas rnams la / /
rjes su brtse bar nyer dgongs nas / /
kun gyis 'di la byin rlob cing / /
'di nyid du ni bzhugs par rigs / /
zhes dang /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
ji srid nam mkha'i mtha' dang mnyam pa'i sems can gyi khams rnams mi gnas pa'i mya ngan las 'das pa'i sa la ma bzhag gi bar de srid du /
mya ngan las mi 'da' bar brtan par bzhugs su gsol / /
bye brag tu'ang sku gsung thugs kyi rten 'di rnams la sa dang chu dang me dang rlung gi gnod pas ma zhig gi bar de srid du sems can gyi don dpag tu med pa mdzad cing brtan par bzhugs su gsol /
zhes lan gsum brjod /
de nas /
bde gshegs kun bzang mthong ba'i bkra shis ltar / /
rgyal ba 'khor bcas deng 'dir bkra shis shog /
ngan sdig log pa'i tshogs rnams bcoms gyur nas / /
rgyal sras rig 'dzin tshogs rnams 'phel dar zhing / /
zhal mthong tsam gyis bde ba'i mchog brnyes nas / /
nyi ltar zhal dro zla ltar 'od gsal zhing / /
bdag dang 'gro la zhal dro byin che nas / /
bskal pa'i mthar thug bar du bzhugs su gsol / /
ji srid me dang chu dang ni / /
rlung gis bskal pa 'jig par du / /
sems can kun gyi don gyi phyir / /
bcom ldan khyod ni bzhugs par mdzod / /
ces brjod de yig brgya lan bdun bzlas la /
gsang 'dus kyi rang ? bsdus ? las /
mgon po bskal pa ji srid du / /
sna tshogs gzugs ni bzung nas kyang / /
phyogs bcu'i 'jig rten khams rnams su / /
des ni 'gro don kun nas mdzod / /
ces gsol ba btab la /
las thams cad pa zlos shing /
sku gzugs la sogs pa'i stod dang dbus dang smad kyi cha rnams la lag pa g.yas pas rdo rje steng du gsor bas lan gsum bskor nas brtan par @# / /
bya'o / /
bstod pa ni /
de nas sngar bshad pa'i mi bskyod rdo rje ye shes che / /
zhes pa'am /
yang na /
hUM /
snang stong rdo rje nam mkha'i dbyings / /
chos dbyings ye shes rdo rje'i sku / /
byang chub mchog gi phyag rgya can / /
phyag 'tshal rnam par snang mdzad la / /
gzung 'dzin rdo rje brtan pa'i sa / /
me long ye shes rdo rje'i sku / /
bdud 'dul chen po'i phyag rgya can / /
phyag 'tshal mi bskyod rdo rje la / /
rin chen rdo rje 'bar ba'i me / /
mnyam nyid ye shes rdo rje'i sku / /
mchog sbyin chen po'i phyag rgya can / /
phyag 'tshal rin chen 'byung ldan la / /
'dod chags rdo rje chos kyi chu /
kun rtog ye shes ngo bo nyid / /
ting 'dzin chen po'i phyag rgya can / /
phyag 'tshal snang ba mtha' yas la / /
phrag dog rdo rje bskyod pa'i rlung / /
bya sgrub ye shes rdo rje'i sku / /
skyabs sbyin chen po'i phyag rgya can / /
phyag 'tshal don yod grub pa la / /
zhes bstod /
sbyang ba ni de nas lhag chad kyi nyes pa sbyang ba'i phyir /
yi ge brgya pa lan bdun brjod la /
dkyil 'khor la lan gsum bskor ba sogs rang rang gi dkyil chog bzhin bya'o / /
bzod gsol ni /
de nas gang yang bdag blo sogs dang /
ma rnyed yongs su nas /
de kun gtso bos bzod mdzad rigs / /
zhes brjod pas bzod par gsol /
chos skyong bsgo ba ni de nas rang gi chos skyong dang gtsug lag khang rnying pa yin na /
de'i sgos kyi chos skyong rnams la gtor ma phul nas mnyes par bya /
phyogs skyong gi gtor ma dang 'byung po thams cad pa'i gtor ma phul la /
dkyil chog rdo rje phreng ba las /
me dang sa chu rlung rnams las / /
sku gzugs yun ring bsrung du gsol / /
yon bdag 'di ni de sras sogs / /
slob ma rnams dang bdag la yang / /
kun nas zhi dang rgyas pa dang / /
rtag tu bkra shis mdzad du gsol / /
rab tu gnas par bya ba'i rten 'di rnams la khyed kyis bsrung ba dang /
skyob pa dang /
mchod pa bsam gyis mi khyab pa rgyun mi chad par gyis shig /
bdag dang yon bdag 'khor dang bcas pa la'ang mi mthun pa'i phyogs thams cad las bsrung ba dang /
chos dang mthun pa'i bsam pa thams cad yid bzhin du 'grub par mdzad du gsol /
ces bsgo'o / /
de nas yon bdag bsgo pa ni /
sbyin bdag gi mdun du mchod pa tshar gcig bshams la /
rab gnas kyi cho ga mdor bsdus pa'i rgyud las /
khyed kyis nged la gang gsol ba'i / /
sku gzugs dag ni khyad par du / /
ji ltar gsungs pa rab gnas pa / /
de dag don ni ngas byas pas / /
de rnams don ni grub zin gyis / /
ci bde bar ni mchod par byos / /
zhes pa dang khyod kyis nga la gsol ba btab pa bzhin du rab tu gnas pa legs par tshar bar byas kyi khyod kyis rten 'di la mchod pa chen po rgyun ma chad par zhag bdun gyi bar du gyis shig /
de nas kyang ci 'byor pa'i mchod pa rgyun ma chad par gyis shig /
ces bsgo'o / /
de nas mchod rdzas rnams bsangs sbyangs byin gyis brlabs la /
yon bdag 'bul du gzhug /
yon bdag bum chus bsangs la /
yi dam gyi lhar bsgom ste bskor ba dang /
me tog gi phreng ba lag tu gtad la phyag byed du gzhug /
slob dpon gyis bkra shis kyi rdzas rnams snod gtsang mar bsags la /
bsang sbyang sngon du 'gro bas /
rang rang gi ming yig dang po thig les brgyan pa las byung ba'i grub @# / /
pa'i bkra shis kyi rdzas su gyur par bsams la /
sngon bcom ldan 'das shAkya thub pa la gzugs kyi lha mo 'od 'chang mas me long phyag tu phul te bkra shis pa'i rdzas su byin gyis brlabs pa bzhin du /
deng 'dir yang sbyin bdag 'khor dang bcas pa rnams kyang me long gi rdzas la brten nas bkra shis par gyur cig /
rat+na shAn+ti pas mdzad pa'i rnam 'joms kyi cho ga las /
me long ye shes chen po'i rgya mtsho yis / /
ye shes rgya mtsho mchog tu ngag gyur te / /
rnam dag chos la thogs med longs spyod pa'i / /
bkra shis des kyang sgrib pa dag gyur cig /
ces dang /
tshig lhug gi thog mtha' gnyis sngar bzhin sbyar la /
glang po che nor skyong gis gi wang phyag tu zhes dang /
gi wang dug gsum 'joms pa nad kyi sman / /
sman mchog chos nyid rab tu rtogs gyur nas / /
nyon mongs zug rdu med par gyur pa yi / /
bkra shis des kyang sdug bsngal dag gyur cig /
zhing pa'i bu mo legs skyes mas zho phyag tu phul te zhes dang /
zho ni kun gyi snying por gyur pa ste / /
snying po rnam dag ye shes mchog rtogs nas / /
yon tan kun gyi dbyings su gyur pa yi / /
bkra shis des kyang dug gsum zhi gyur cig /
rtswa tshong gi khye'u bkra shis kyis rtswa dur pa phyag tu phul te zhes dang /
du rbas tshe ni 'phel bar byed pa ste / /
rdo rje sems dpa'i tshe ni rab bsgrubs nas / /
nyon mongs skye shi rgyun chad gyur pa yi / /
bkra shis des kyang tshe yang 'phel gyur cig /
lha tshangs pas shing tog bilpa phyag tu phul te zhes dang /
bilba rgyu rkyen 'bras bur bcas pa'i chos / /
'jig rten 'jig rten 'das pa'i spyod pa kun / /
byang chub snying po mchog tu gyur ba yi / /
bkra shis des kyang don kun grub gyur cig /
lha'i dbang po brgya byin gyis dung dkar g.yas su 'khyil ba phyag tu phul te zhes dang /
dung ni chos kyi sgra rnams sgrog pa'i tshul / /
ye shes rgya mtsho nyid du dag gyur te / /
chos rnams ma lus yongs su ston pa yi / /
bkra shis des kyang tshig dbang thob par shog /
bram ze dkar rgyal gyis sman li khri phyag tu phul te zhes dang /
li khri dmar po dbang gi rang bzhin te / /
chos rnams ma nor dbang du bsdus nas kyang / /
chos kyi rgyal srid rab tu brtan gyur pa'i / /
bkra shis des kyang khyed srid brtan gyur cig /
gsang sngags dang rig sngags kyi bdag po dpal phyag na rdo rjes grub pa'i rdzas yungs kar phyag tu phul te zhes dang /
yungs kar rdo rje'i rigs te thams cad du / /
bgegs rnams ma lus 'joms par byed pa yi / /
mthu stobs yon tan phun sum tshogs gyur pa'i / /
bkra shis des kyang bgegs rnams zhi bar shog /
ces brjod cing /
bkra shis kyi rdzas rnams rab gnas kyi lha la 'bul ba'i tshul du bya zhing bla ma dang yon bdag gral la gnas pa rnams kyis kyang bkra shis kyi rdzas la reg pas bkra shis kyi rdzas de dag gis bkra shis par 'gyur ro / /
de nas dge rtsa byang chub tu bsngos la rang rang gi dkyil chog bzhin mdun bskyed kyi dkyil 'khor la mchod bstod byas la /
rdul tshon yin na gshegs gsol dang /
ras bris yin na brtan bzhugs bya'o / /
de nas dge 'dun la bsnyen bkur /
skye bo la ston mo sogs bya zhing /
slob dpon @# / /
sogs la bsnyen bkur byas la sngar gyi tsA ru'i bza' ba lha la phul ba'i lhag ma dag thams cad la khyab par brim zhing /
bde gshegs lhag ma 'di dag ni / /
zo zhig sdig pa byang bar 'gyur zhes brjod do / /
de nas dkyil 'khor mchod pa'i yo byang thams cad bla ma la dbul zhing ci 'byor pa'i yon gyis mnyes par bya ba ste mjug gi cho ga'o / /
rab gnas rgyas pa bya ba'i tshul bstan zin to / /
rab gnas 'bring po ji ltar bya ba'i sdoms ni /
bdag bskyed bum pa lhag gnas bya / /
khrus stegs rgyan 'dri mnga' dbul 'dri / /
gsol gdab sems bskyed rten bskyed de / /
stan la rten bzhag chu bzhi dbul / /
gtor ma yungs chu kham phor lci / /
zan changs ras kyis byabs nas ni / /
nye reg mchod bdug sbyang ba'o / /
snyan gsan bdud rtsi ba byung chu / /
shing shun 'bru mar skyu ru ra / /
yungs dri lnga yi phye ma rnams / /
dur sngon ping gyis byugs nas su / /
lha rnams spyan drangs bkra shis glu / /
sngon byas lha yi bum pa'i chus / /
bkru dbyi dri dang gos rgyan khrus / /
mig dang sku sogs byin gyis brlab / /
ye shes spyan drangs mchod nas ni / /
gsol gdab dam tshig pa la gzhug /
dbang lha spyan drangs mchod nas ni / /
dbang bskur rigs bdag gis rgyas gdab / /
mchod bstod gos rgyan me long bstan / /
sbyin sreg dbul zhing spyan dbye sogs / /
zhal bsil mchod yon so rtsi dbul / /
dam bsgrag gzugs bsgyur mnga' dbul bya / /
mnga' dbul byed pa'i go rim ni / /
chu bzhe nyer spyod 'dod yon lnga / /
nang mchod dbul zhing bstod pa bya / /
dkyil 'khor rtags brgyad khrus gos rgyan / /
'dod yon rin chen bdun dang bcud / /
gdugs sogs 'bru dang rin chen lnga / /
sman dang bkra shis spyi yi'o / /
spu gri 'dreg spyad so mangs dang /
shangs dbye tshems shing snyan zhal dbye / /
khri gos glegs shing glegs thag go /
srog shing 'khor lo cod pan 'phan / /
rgyal mtshan gdugs dang phreng ba gdan / /
shis brjod brtan bzhugs bstod dang sbyong / /
bzod gsol chos skyong yon bdag bsgo / /
yon dbul 'bring gi cho ga'o / /
de ltar cho ga mthun pa rnams / /
lan cig byas nas nyin gcig kun / /
sbyin bdag 'byor pa dman na bya / /
'byor ldan la ni sngar bshad bzhin / /
kun byed cho ga rgyas pa'o / /
rab gnas 'bring po'i skabs kyi bkra shis glu zhes pa ni /
bkra shis des ni de ring khyod la dbang rab bskur / /
zhas pa rnams bkra shis des ni de ring khyod la bde legs shog /
ces par bsgyur ro / /
dbang lha spyan drangs mchod nas ni / /
zhes pa'i dbang lha spyan drang ba ni /
rang gi thugs ka'i sa bon las 'od zer 'phros pas /
gshegs pa dang gshegs ma /
sems dpa' dang sems ma /
khro bo dang khro mo'i tshogs mdun gyi nam mkhar spyan drangs de bzhin gshegs pa rnams kyis dbang bskur ba'i dgongs pa mdzad /
spyan ma la sogs pa'i lha mo rnams kyis bdud rtsis gang ba'i bum pa dkar pos dbang bskur /
gzugs rdo rje ma la sogs pas bkra shis brjod /
khro bo rnams phyogs mtshams su 'khod nas bgegs bskrad bar bsam mo / /
mchod nas ni /
zhes pa /
oM sarba ta thA ga ta arghM pU ja me g+ha sa mu dra s+pha ra Na sa ma ya shrI AH hUM gis mchod yon dang /
de bzhin du zhal bsil dang /
nyer spyod lnga rol mo dang bcas pas mchod /
dbang bskur rigs @# / /
bdag gis rgyas gdab ces pa ni /
ji ltar bltams pa sogs kyi tshigs bcad dang /
oM sarba ta thA ga ta a b+hi She ka ta sa ma ya shri ye hUM /
zhes gsung zhing ye shes kyi bdud rtsi'i chus dbang bskur dri ma thams cad dag chu lhag ma spyi gtsug tu 'khyil ba las rdo rje 'chang mi bskyod pa rnam snang rin 'byung 'od dpag med don grub ste rigs drug la mi bskyod pa'am rdo rje 'chang dang /
spyan ma la sogs rnam snang gi rigs la rnam snang /
mA ma kI sogs rin 'byung gi rigs la rin 'byung /
gos dkar mo sogs padma'i rigs la 'od dpag med /
sgrol ma sogs las kyi rigs rnams la don grub kyis dbu brgyan par bsam mo / /
sdoms kyi don gzhan rnams ni sngar rab gnas rgyas pa'i skabs su bshad pa bzhin bya'o / /
rab gnas bsdus pa'i sdoms ni /
sngon 'gro gtor ma mchod rdzas rnams / /
bsangs sbyangs bskyed nas byin gyis brlabs / /
bdag bskyed rten bskyed sbyang ba bya / /
sku sogs byin brlab ye shes drang / /
bskrad gzhug dbang lha spyan drangs te / /
dbang bskur rigs bdag gis rgyas gdab / /
spyan dbye mchod bstod gzugs bsgyur bya / /
mnga' dbul shis brjod brtan bzhugs bya / /
slar yang shis pa brjod pa'o / /
grub na bdag bskyed bsgoms nas bum pa bsgrub /
sbyang ba'i skabs su sbyang ba rgyas pa'am /
ma grub na sngar ltar gtor ma btang la /
ting le dang tshangs bu sbrags la rten la bskor nas rdo rje gsor zhing sum+b+ha ni brjod /
de'i rjes su drag po'i sngags brjod cing gu gul gyis bdug /
yungs kar gyis brab pa sogs byed de tsam yang ma grub na las thams cad pa brjod pas bgegs bskrad par bsam mo / /
sbyang ba'i rjes su bkru ba dang phyi ba rgyas bsdus gang rung byas la /
sku sogs byin gyis brlab bo / /
rigs bdag gis rgyas gdab pa ni /
lha gang du bskyed kyang mi bskyod pas rgyas btab pas chog go /
zhes pa 'di rgyal ba'i gsung rab mtha' dag la mi 'jigs pa'i spobs pa brnyes nas /
rgyal ba'i bstan pa rin po che sgo sna tshogs nas phyogs thams cad du rgyas bar mdzad pa /
chos kyi rje rin po che blo bzang grags pa'i dpal gyi zhal snga nas kyi gsung bgros ltar /
'brog ri bo che dga' ldan rnam par rgyal ba'i gling du /
dka' bzhi 'dzin pa grags pa rgyal mtshan gyis yi ger bkod pa'o / /
'dis kyang rgyal ba'i bstan pa rin po che phyogs thams cad du rgyas par byed nus par gyur cig /
mang+ga lM / /
