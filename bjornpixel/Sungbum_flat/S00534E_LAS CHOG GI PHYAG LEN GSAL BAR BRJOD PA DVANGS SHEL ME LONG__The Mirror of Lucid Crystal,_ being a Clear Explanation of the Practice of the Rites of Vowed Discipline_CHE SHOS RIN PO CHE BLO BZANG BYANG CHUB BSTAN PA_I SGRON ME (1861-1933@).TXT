@# / /
las chog gi phyag len gsal bar brjod pa dwangs shel me long zhes bya ba bzhugs so / /
@## / /
thams cad mkhyen pa la phyag 'tshal lo / /
rgyal kun las lhag phul byung snying stobs can / /
cher snyigs gdul dka'i gdul bya rgya mtsho'i mgon / /
lha yi lhar gyur rnam 'dren shAkya'i tog /
gang gi zhabs kyi padmo la btud nas / /
nyes brgya'i rtsa ba drung nas 'byin pa'i thabs / /
rmad byung nyes spyod sdom pa'i tshul khrims mchog /
'bogs chog 'phyugs med dam pa'i phyag len rnams / /
gsal byed dwangs shel me long ngos su bkra / /
de la thog mar gang du bya ba'i gnas der byi dor legs par byas la /
'os pa'i phyogs su stegs bkod pa'i khar ston pa thub pa'i dbang po'i @## / /
snang brnyan dang /
lung gi glegs bam ma mtha' yang las kyi cho ga'i glegs bam bcas rten legs par bkrams /
de'i mdun du nyer spyod lnga 'phreng tshar dang /
de'i nang logs sam 'os 'gab phyogs su gtor ma cha bzhi bcas legs par bshams /
rab tu byung ba sogs la mkho ba'i yo byad rnams sta gon byas te /
las su 'du bar 'os pa'i dge slong rnams snga chab blangs te /
ston pa bcom ldan 'das de bzhin gshegs paX dpal rgyal ba shAkya thub pa la phyag 'tshal lo zhes dang /
gang tshe rkang gnyis nas mchog tu dad pas phyag 'tshal lo /
zhes pa'i bar brjod de phyag 'tshal ba dang po /
bar du sdig pa ci yang mi bya zhing /
zhes sogs kyi mdo 'don /
tha mar bsod nams 'di yis thams cad gzigs pa yi / /
zhes sogs kyi bsngo ba bya ba ste rgyun chags gsum dang /
sngags lugs dang 'brel ba'i gtor ma cha bzhi bcas bsngo bar bya /
de nas rang rgyud la ltung bas gos min brtags te ltung bas gos tshe long byung na phyir bcos rgyas par bya ba'am ma mtha' yang byang chub ltung bshags dang sprags nas tshar gcig gsung ste sa la bzhugs pa dang /
nyes pa snga ma la 'gyod pa dang phyi ma la sdom sems dang ldan pas bshags pa bya ba ni /
spyi bshags la thugs gtad par zhu /
zhes brjod la /
spyi bshags tshar gsum bton te bshags pa dang mthong sdom 'dri /
mkhan po'i bzhugs gdan sogs kyi gdan khri mthon po rgyab bsnyel sogs byed srol med /
gang gang tsam gyi 'bol gdan nam khri'u chung lta bu las mi btings /
dge 'dun rnams kyi bzhugs gdan kyang de dang bstun pa las las slob dang gsang ston zer nas gdan mthon po bting srol med| dngos gzhi cho ga la /
sbyor ba /
dngos gzhi /
rjes gsum gyi dang po la /
rab tu byung bar rung mi rung brtags pa'i phyir bar chad dri ba /
bstan pa la rim gyis slob tu gzhug pa'i phyir @# / /
dge bsnyen du bsgrub pa /
dge tshul gyi brtul zhugs myur du blang ba'i phyir du rab byung du bsgrub pa dang gsum gyi dang po ni /
mkhan po nyid du phyogs pa'i dge slong gi mdun du rab tu byung bar 'dod pa de 'ongs pa na /
mdun du tsog tsog pur 'dug tu bcug la /
\u0f38 'o khyod rab tu byung bar byed pa la bar chad kyi chos dang mi ldan pa zhig dgos /
bar chad can rab tu byung na rgyud de la sdom pa mi skye ba'am skyes kyang gnas mi nus pa la sogs pa'i sgo nas rgyud de la phan mi thogs shing /
ded la yang nyes pa yongs pas bar chad dri dgos te /
mdo rtsa bar /
dang po'i mkhan po nyid kyis bar chad dris nas yongs su dag pa la skabs dbye'o / /
zhes gsungs pas /
nged kyi dri ba 'di rnams la sems ma yengs par lan thob cig /
khyod mu stegs can ma yin nam /
zhes sogs gzhung gi dkyus ltar ro /
ma yin lags zer na /
khyed rnams bar chad kyi chos dang mi ldan par gda' bas rab tu byung du rung bar 'dug /
de yang sangs rgyas kyi bstan pa la rim bzhin du 'jug dgos pas /
thog mar dkon mchog gsum la skyabs su 'gro ba dang bcas bslab pa'i gzhi lnga 'dzin pa'i dge bsnyen du bsgrub par bya dgos pas /
de'i slad du ston pa'i sku la ston pa dngos kyi 'du shes bzhag ste phyag gsum 'tshol /
ngos la'ang phyag gsum 'tshol /
zhes brjod /
mdun du tsog tsog pur 'dug tu bcug cing thal mo snying khar sbyor du bcug nas /
'dir dge bsnyen gyi sdom pa ni skyabs su 'gro ba rtsom byed du byas nas khas len lan gsum byas pa las skye ba yin pas bsam pa de bzhin du gyis /
bsdus na lcang skya'i las chog ltar dang /
cung zad rgyas tsam byed na /
khams gsum 'khor ba 'dir gang du skyes kyang sdug bsngal gyi gnas /
su dang 'grogs kyang sdug bsngal gyi grogs /
ci la longs spyad kyang sdug bsngal gyi longs spyod las mi 'dug pas 'khor ba'i sdug bsngal las thar pa la skyabs 'tshol dgos /
de yang 'jig rten pa'i lha la sogs pas 'khor ba'i sdug bsngal las skyobs mi nus te /
rang yang 'khor ba'i btson rar bcings pa yi / /
'jig rten lha yis su zhig skyobs par nus / /
zhes gsungs pa yin /
des na dkon mchog gsum gyis 'khor ba'i sdug bsngal las skyob nus pas sangs rgyas la skyabs su song nas lam ston pa po zhu /
@# / /
chos la skyabs su song nas skyabs dngos zhu /
dge 'dun la skyabs su song nas lam sgrub pa'i grogs zhu snyam pa'i sgo nas /
sems can thams cad kyi don du mi gnas pa'i mya ngan las 'das pa rdzogs pa'i sangs rgyas bsgrub par bya /
de'i phyir du dus 'di nas ma shi'i bar du yongs rdzogs dge bsnyen gyi sdom pa blangs la bsrung /
bdag bslab gzhi lnga 'dzin pa'i dge bsnyen du bzung du gsol snyam pa bgyis la lad mo gyis /
zhes brjod la cho ga'i gzhung bzhin rjes bzlos byed du 'jug pa dang gsum pa'i skabs su sdom pa thob pa'i brda' sprod pa thabs legs bya /
bslab pa brjod dgos rigs la bslab pa brjod pa dang thabs legs bya /
skyabs 'gro'i bslab bya la dgag pa'i bslab bya ni /
tshangs sogs 'jig rten pa'i lha la blo phugs gtod pa'i skyabs 'cha' ba dang /
de dag gi rten la phyag mi bya /
mu stegs kyi ston pa dang mi dge ba'i bshes gnyen la blo phugs gtod du mi rung /
chos la skyabs su song bas sems can gang yang rung ba la gnod cing 'tshe ba rang gis dang gzhan byed du bcug tu mi rung /
dge 'dun la skyabs su song bas mu stegs can dang sdig pa'i grogs po sogs la blo gtad de grogs su mi rung /
bde bar gshegs pa la gus pa'i sems kyis sku'i rten bcas la yang bde bar gshegs pa dngos kyi 'du shes bzhag ste phyag sogs gus pa byed pa las /
bde bar gshegs pa'i sku la legs nyes kyi dpyad 'dogs pa dang /
rin thang gi tshad gzhal ba dang /
sa rjen par 'jog pa sogs ma gus pa spangs te gus par bya dgos /
chos la skyabs su song ba'i bslab byar lung gi glegs bam dang tha na yig 'bru sna gcig tshun chad la chos dkon mchog lta bu'i 'du shes bskyed de phyag dang bkur sti bya ba las /
sa rjen par 'jog pa dang /
zong du bsgyur ba dang /
gta' mar 'jog pa dang lham sogs dang btags te 'khur ba sogs byed du mi rung /
dge 'dun la skyabs su song bas dge 'dun gyi sde la phyogs ris mi byed par rab tu byung ba'i gang zag gcig yan chad la yang dge 'dun dkon mchog dngos lta bu'i 'du shes bskyed dgos shing /
rab tu byung ba'i gos kyi tshal bu cha shas tsam la yang brdog pas brdzi ba dang /
mi gtsang ba'i phyogs su 'dor ba sogs byed du mi rung bas gtsang sar skyel ba sogs sgrub pa'i bslab bya rnams tshul bzhin du bsgrub pa'i sgo nas legs par @# / /
slob dgos /
thun mong du skyes bu dam pa la brten pa zhes sogs nas legs par srungs shig /
ces brjod do /
dge bsnyen tsam du bsgrub na 'dir bslab pa dang dus go brjod /
tshigs phyi ma sprags nas bsgrub na 'dir brjod mi dgos te tshigs phyi ma phyi ma'i khongs su snga ma snga ma'i bslab bya dang dus go 'du ba'i phyir ro / /
\u0f38 gsum pa la sbyor ba dang dngos gzhi'i cho ga gnyis /
dang po la ngo tsha khrel yod kyi bsam pa bskyed pa'i phyir dge 'dun la rab byung zhu ba /
rab byung la med na mi byung ba'i rgyu bsgrub pa'i phyir mkhan bor gsol ba gdab pa /
chos 'di pa'i cha lugs su bsgyur ba'i phyir dang por bya ba dang gsum las /
dang po ni thog mar mkhan po'i g.yas g.yon gang 'os su bsgrub bya'i gding ba nang sbyar ba'i bzhi bltab byas pa de gnyis bltab tu byas pa'i khar thang gos nang sbyar ba'i brgyad bltab byas pa gnyis bltab byas /
de'i steng du bla gos nang sbyar brgyad bltab byas pa gnyis bltab byas te bcag mtshams mkhan po'i phyogs su bstan nas bzhag /
lhung bzed stong pa min pa 'bru dkar gyi rigs cung zad blug chu tshags dang bcas pa bshams /
mkhan pos las gral de na gnas pa'i rab tu byung ba'i chog la mkhas pa'i dge slong zhig la /
dge slong dge ba'i bshes gnyen che ge mos tshe dang ldan pa 'di dge 'dun la rab tu byung ba zhu ba'i grogs ldan mdzod cig /
ces brjod /
dge slong des /
ci tshe dang ldan pa 'di bar chad kyi chos rnams yongs su dag gam /
zhes 'dri mkhan pos yongs su dag go zhes kho na nyid ma chi yin gda'o /
zhes lan gdab /
de nas dge slong des bsgrub bya de dge 'dun rnams la phyag gsum 'tshal du gzhug /
bsgrub bya tsog tsog pur 'dug thal mo sbyor du bcug nas gos dkar can yin na des tshang /
min na ras dkar zhig g.yogs te rang rgan pa'i mtha' logs su 'grengs te 'dud pa dang bcas pas phyag gsum 'tshal ba /
\u0f38 rgyal dbang mchog gi spyan sngar gnang kyang /
las chog tu thang bshad lan gsum byas la gsung bas gang mos nas /
dge 'dun btsun pa rnams zhes sogs gzhung ltar /
gal te yongs su dag na'o 'di bar brjod /
mi brjod na de la nyes byas so / /
'dir zhu ba'i dge slong gis ming 'di zhes smos dgos te rang gi mkhan po yin na /
don gyi slad du mtshan nas smos te mkhan po ming 'di zhes bgyi ba brjod /
slob dpon yin na @# / /
slob dpon ming 'di zhes brjod /
mkhan po dang slob dpon min pa'i ches rgan pa'i dge slong yin na gnas brtan zhes pa'am /
yongs kyi dge ba'i bshes gnyen zhes nye tshig gis brjod /
bsgrub bya de yang gnyis yod na sngar 'di zhes pa 'di dag /
de yang zhes pa de dag kyang /
ci de zhes pa ci de dag /
gsum yod na 'di rnams /
de rnams kyang ci de rnams zhes dang /
kho na nyid mchi na khong dag nyid mchi na khong rnams nyid mchi na zhes pa rnam dbye dang tshig phrad bsgyur ba ni gong 'og thams cad la shes par bya'o / /
'di dge slong gcig kho nas rab byung bsgrub na zhu mi dgos te zhus pa'i dgos pa ni mi mthun pa spangs nas mthun bsgrub pa'i ched yin la /
rang nyid la mthun mi mthun gyi byed pa 'gal ba'i phyir /
dge slong gnyis dang gsum la zhu na dge 'dun du ma longs pas /
dge slong btsun pa dag gam rnams snyan gsal du gsol /
zhes zhu tshig bsgyur ba tshig phrad bsgyur ba'i rung mthun las shes so| |gnyis pa ni /
mkhan por 'os pa la phyag gsum dang mdun du tsog tsog pur thal mo sbyor du bcug nas /
'o khyod rab tu byung bar 'dod pa de mdo rtsa bar /
rab tu byung ba dang bsnyen par rdzogs pa de'i phyir /
dge slong 'ga' zhig mkhan po nyid du gnas pa la'o zhes mkhan po nyid du gnas pa la rab byung bsnyen rdzogs yod kyi mi gnas pa la med pas mkhan po zhig nges par dgos /
de yang ci rung rung gis mi chog par btsun pa brtan mkhas kyi yon tan gnyis dang ldan pa zhig dgos shing /
de yang sa gzhan na gnas pa sogs ma yin pa zhig dgos pas kho bos mkhan po'i bya ba bgyi rung yod khul du byed pa yin /
mkhan po zhes pa'i don yang dngos su bslab pa rin po che dang brgyud nas zag bcas 'khor ba'i chos thams cad las nges par 'byung ba'i mya ngan las 'das pa'i go 'phang la 'god par bya ba'i slad du rab tu byung ba'i ngo bo tshul bzhin du bsgrub pa'i mkhan po mdzad du gsol snyam pa bgyis la lad mo mdzod /
zhes brjod la /
gzhung ltar rjes bzlos dang /
brda' sprod /
thabs legs bya'o / /
mkhan por gsol ba btab pa'i bslab bya pha bu'i tshul gyis mkhan po la ston pa'i 'du shes bskyed nas gus par bya ba /
yon phul ba /
bsnyen bkur byed pa bya ba thams cad la zhus nas bka' bzhin bsgrub par bya ste /
de las 'das na gsol ba btab pa las nyams pa'i nyes par 'gyur ro / /
gsum pa 'di la rtags cha @# / /
lugs brje ba /
bsam pa brje ba /
de dag mi brjed pa'i brjed thor ming brje ba ste brje ba rnam gsum dgos pa'i dang po 'os pa'i dge slong zhig la /
zhes sogs dkyus gsal ltar khrus byed du bcug gi bar dang /
sngar gtsug phud bregs zin yin na 'dir mi dgos /
nged kyis khyod la chos gos /
bla gos /
mthang gos /
lhung bzed /
gding ba /
chu tshags bcas kyi dgos don brjod pa'i sgo nas rim par ster bar bya ba tshul bzhin du len dgos pas de'i phyir du phyag gsum 'tshol /
zhes brjod pa nas gzhung gsal ltar /
gding ba'i khar bsgrub bya 'grengs nas bzhag gi bar dang /
gnyis pa ni /
bsgrub bya de ston pa'i sku 'di la shAkya seng ge dngos yin snyam pa bgyi la phyag gsum dang /
mkhan po la phyag gsum 'tshal du bcug /
mdun du tsog tsog pur thal mo snying khar sbyar nas 'dug tu bcug la bsam pa brje ba ni /
zhes sogs gzhung ltar /
bsod nams che ba sogs mtha' yas pa gsungs ste /
khyim pa rnams ni khyim gyi bya bas g.yeng ste 'di dang phyi mar phan ba'i don tshul bzhin bsgrub tu mi nus pas 'di dang phyi ma kun tu sdug bsngal bar 'gyur /
rab tu byung ba ni de las bzlog ste don dang bya ba nyung bas thos bsam sgom gsum sogs legs par bsgrub tu nus shing 'di dang phyi ma thams cad bde nas bde bar brgyud mthar thug zhi ba myang 'das kyi go 'phang yang thob tu nus pas na khyim gyi nyes dmigs dang /
rab tu byung ba'i phan yon snying thag pa nas bsam ste /
mnyam med shAkya seng+ge de nyid kyi rjes su zhugs te ci nas kyang rab tu byung bar bya'o snyam pa'i bsam pa dung dung ba bskyed par mdzod /
ces brda' sprod la bsam pa brje /
rab tu byung nas khyim gyi bya ba dang mtha' na ming rus tshun chad la yang zhen pa med pa dgos pas sde ba'am mkhan po'i ming gi mtha' can gyi ming 'dogs /
des brje ba rnam gsum song nas bar ma rab byung gi tshul khrims dngos len par byed pa la ston pa'i sku gzugs 'di la ston pa dngos kyi 'du shes zhog la phyag gsum 'tshol /
ngos la'ang phyag gsum 'tshol la mdun du bla gos phrag pa gcig tu gzar nas tsog pur 'dug tu bcug /
'di'i sngags tshig lan gsum rjes su bzlos pa'i sgo nas bar ma'i tshul khrims len dgos pas mkhan po la dgongs gsol sngon du btang nas ngos kyis btags pa'i ming nas smos te /
dkon mchog gsum la skyabs su 'gro ba dang bcas mnyam med shAkya seng+ge de nyid kyi rjes su zhugs @# / /
nas ji srid 'tsho'i bar du khyim pa'i rtags dang cha lugs thams cad spangs /
rab tu byung ba'i rtags dang cha lugs tshul bzhin blangs pa las nam yang 'da' bar mi bya'o snyam pa dang bcas 'di'i rjes zlos mdzod /
mkhan po dgongs su gsol /
zhes sogs las gzhung ltar thabs legs kyi bar bya'o / /
'di bar ma rab byung gi tshul khrims blangs zin pas 'di'i bslab bya la khyim pa'i rtags spangs te rab tu byung ba'i rtags cha lugs dang ldan pa mkhan po la gus pa sogs byed dgos pas /
gos dkar po dang nag po sogs mdog gi sgo nas mi rung ba /
kha tshar dang phun tshar can sogs dbyibs kyi sgo nas mi rung ba /
rgyan dang mtshon cha 'chang pa /
skra sen kha spu ring sor 'jog pa sogs khyim pa'i rtags dang cha lugs spong dgos /
chos 'di ba'i rtags cha lugs las gzhan mu stegs can gyi rtags cha lugs dang bla gos mthang gos sogs rung ba tshad ldan las zas gos gnas mal mtha' gnyis su ma lhung ba byed dgos /
mkhan por gsol ba btab pa ltar mkhan pos kyang khyod la bu dang khyod kyis kyang mkhan po la pha lta bu'i 'du shes te sgo gsum gyi bya ba thams cad mkhan po la zhus te bka' bzhin sgrub pa lhur len dgos pa yin no / /
\u0f38 des bar ma rab byung du bsgrub zin nas da dge tshul du bsgrub par byed pa la /
mkhan pos dge tshul nyid du nye bar sgrub par byed pa'i chos bcu gcig dang ldan pa'i dge slong gzhan la gtad de bsgrub par bya ba gsungs pas na de 'dra ba'i dge slong zhig la mkhan pos /
mang thos 'dul ba 'dzin pa dge slong che ge mo nas tshe dang ldan pa 'di la dge tshul gyi sdom pa rnam par dag pa zhig bkas gnang bar zhu /
zhes gsol /
dge slong des kyang /
tshe dang ldan pa 'di bar chad kyi chos rnams yongs su dag gam zhes 'dri /
mkhan pos /
yongs su dag go zhes kho na nyid mchi yin gda' 'o / /
zhes lan gdab /
bsgrub bya gcig yin na 'di ltar dang /
gnyis yod na khong dag nyid dang /
gsum la sogs pa yod na khong rnams zhes brjod dgos pa gong 'og kun la rigs 'gre| dge tshul du nye bar bsgrub par 'dod pa'i dge slong des bsgrub bya la ji ltar brjod pa ni /
khyod dge tshul du bsgrub pa la 'gal rkyen sdom pa skye ba sogs kyi bar chad bzhi dang bral du yod /
mthun rkyen yul dang rgyud dang rtags dang bsam pa dang cho ga'i mthun rkyen lnga dgos pa'i yul dkon mchog gsum deng gi dus su tshang ste yod /
rgyud log par lta ba 'dzin pa ma yin zhing tshogs su ma longs pa @# / /
sogs tshang /
rtags rab tu byung ba'i cha lugs rnam par dag pa dang ldan pa yin /
bsam pa'i mthun rkyen skabs 'di'i 'gal rkyen nges pa lnga bral dgos bas dge tshul gyi sdom pa'i mi mthun phyogs srog gcod pa sogs spang bya bcu'i nang nas 'ga' zhig spong 'ga' zhig mi spong snyam pa lta bu ma yin par dge tshul gyi spang bya thams cad legs par spong snyam pa dgos /
de yang lo zla zhag dus 'di tshun chad du spong zhing 'di phan chad du mi spong snyam pa lta bu ma yin par ji srid 'tsho'i bar ram ma shi tshun chad du spong snyam pa dgos /
de yang ji srid 'tsho'i bar du spyir spongs shing 'thab mo dang mu ge la sogs pa'i tshe spong mi nus snyam pa ma yin par skyid sdug legs nyes kyi skabs gang gi tshe na'ang dge tshul gyi spang bya thams cad spong zhing bsrung bya thams cad srung snyam pa dgos /
yul mkhan slob dge 'dun sogs la brten pa'i tshe na tshul bzhin du byed kyang yul gzhan du 'gro ba la sogs pa'i skabs su de ltar mi nus snyam pa de yul des pa ma yin pa dgos /
sems can gang dang 'grogs kyang chags sdang gi phyogs ris su ma song bar nyes ltung gi dri mas ma gos pa bya snyam pa ste 'gal rkyen nges pa lnga dang bral zhing mthun rkyen phun tshogs gsum ldan de yang 'khor ba mtha' dag sdug bsngal gyi rang bzhin du mthong ba'i nges 'byung /
zhes sogs las chog ltar la /
zhes gsungs pa ltar /
rgyu las nyon gyis bskyed pa'i zag bcas nyer len gyi phung po 'khor ba 'di las ma grol gyi bar du rigs drug gang du skyes kyang gtan gyi bde ba ye med par sdug bsngal gsum gyi rang bzhin las ma 'das /
da lam rgyal ba'i bstan pa dang mjal du yod pa'i skabs 'dir dkon mchog gsum la skyabs su 'gro ba'i sgo nas spang bya bcu spongs pa'i dge tshul gyi sdom pa rnam par dag pa zhig blang ste zhi ba mi gnas pa'i mya ngan las 'das pa'i go 'phang dam pa thob par bya'o snyam pa'i bsam pa shugs drag po bskyed bzhin pa dang bcas dge tshul gyi sdom pa len par byed pa'i sngags tshig lan gsum ded kyi sngon dang mnyam du 'don pa min par 'di'i rjes zlos bya dgos pas /
de yang nged kyi btsun pa dgong su gsol zhes bya ba sogs btsun pa zhes pa'i tshig gang brjod pa la khyod nged la sngar nas chos 'brel tsam yang med pa yin na btsun pa zhes brjod /
tshig bcad gcig tsam gyi chos 'brel yod na btsun pa zhes brjod mi rung bar slob dpon zhes brjod dgos pas de ltar yid la bzhag nas 'di'i rjes bzlos mdzod @# / /
byas la /
gzhung bzhin thabs legs bya /
'dis tshigs snga ma dge tshul gyi sdom pa rnam par dag pa legs par thob pa yin pas dga' spro rgya chen po mdzod /
de dge tshul du bsgrub pa'i dngos gzhi'i cho ga song zin /
mjug gi cho ga la gnyis yod pa'i dang po thob dus go ba de mang du thos pa'i 'dul ba 'dzin pa chen po dge slong che ge mos mdzod /
nas legs par srungs shig gi bar las chog ltar mthar chags su brjod /
de ltar dge tshul du gyur nas khyim pa yin na 'phags pa tshun chad kyis phyag bya ba'i gnas su gyur ba yin te /
sa ga lhas /
de ltar dge tshul byas ma thag /
'di la khyim pa thams cad kyis / /
phyag 'tshal smon par gyur ba ste / /
gang phyir khyim gyi 'chid grol phyir / /
tshul ngan rab rib mun bsal te / /
ngur smrig gos mchog 'dzin pa yis / /
nyi ma shar ltar lhang de ni / /
phul phyin de ni shin tu mdzes / /
zhes gsungs pas dka' spro rgya chen po gyis /
de thams cad mkhan po'i sku drin las byung ba yin pas mkhan po la phyag gsum 'tshol la mkhan po rin po che sku drin che lags /
zhes brjod /
gzhan rnams kyis me tog 'thor ba dang bcas te gong gi smon lam bzhi po gdab bo /
de dag ni tshigs snga ma dge tshul du bsgrub pa'i rim pa'i phyag len brda' sprod do / /
\u0f38 gnyis pa tshigs phyi ma bsnyen rdzogs su bsgrub pa'i cho ga la sbyor dngos rjes gsum las /
dang por bya ba ni bsgrub bya de lo nyi shu lon nas bsnyen par rdzogs par 'dod na /
de'i chos gos gsum dang lhung bzed sogs rang la med cing mkhan po la yod na sbyin zhing med na g.yar po la sogs tshun chad kyis btsal la yo byad tshags su gzhug /
mkhan po nas las slob dang gsang ston dang kha skong bar 'os pa'i dge slong rnams la tshig gis gsol ba gdab /
de rnams thams cad kyis kyang rang rgyud la zhib mor brtags nas las gral du 'dus gong du ltung ba rnams mthol ba dang bshags pa dang bsdom pa dang byin gyis rlabs par bya bas phyir bcos te rang rgyud dag par byas la 'du bar bya'o / /
mkhan po'am des bsgos pas gnas mal bshams /
rgan pa'i mtha' logs su ston pa'i sku gzugs bzhugs su gsol ba dang de'i spyan sngar mchod pa ci 'byor ba bshams zin cing bsgrub bya'i chos gos gsum rgyu dang kha dog dang che chung gi sgo nas dngos kyi byin rlabs chags mi chags legs par @# / /
brtags /
gding ba nang du bzhi bltab byas steng mthang gos brgyad bltab byas pa de steng bla gos brgyad bltab byas pa de steng rnam sbyar brgyad bltab byas pa rnams brkyang ste 'go mjug dang phyi nang ma log par byas nas 'go bo mkhan por bstan pa bzhag /
lhung bzed dang chu tshags kyang de'i logs su bzhag /
mkhan po'i mdun du me tog dang bsgrub bya'i stan du rtsa pha gu dang bcas sta gon bya'o / /
dge slong thams cad 'dus pa dang bsgrub bya de rgan pa'i mtha' logs su bzhag /
mkhan pos thams cad kyi phyag tu me tog phul nas phyag bya ba lan gsum sngon du 'gro bas 'grengs te 'dud pa dang bcas nas /
dge 'dun btsun pa rnams gsan du gsol /
zhes pa nas thal mo snying khar sbyor du bcug nas /
khyod bsnyen par rdzogs pa'i dge slong gi dngos po zhes sogs las chog ltar la /
dge slong rnam par dag pa zhig la tshig gi gsol ba lan gsum gyi bar du btab pa las mkhan po mngon du gyur ba bya dgos pas kho bo mkhan po bya rung du yod khul byas nas /
mkhan po zhes pa'i don 'khor ba'i sdug bsngal thams cad las 'das pa'i zhi ba'i go 'phang mchog la rim gyis bkri bar bya ba'i slad du bsnyen rdzogs kyi dngos po tshul bzhin du ston mkhan yin pas mkhan po zhes bya'o / /
de ltar yid la bzhag nas deng la mkhan por gsol ba 'debs dgos pas deng khyod rnams kyi tshigs snga ma'i rab byung gi mkhan po yin na mkhan po zhes dang de min chos 'brel tsam zhig yod na slob dpon zhes dang de yang med na btsun pa zhes brjod dgos /
de ltar yid la bzhag nas 'di'i rjes bzlos mdzod /
byas la /
mkhan po dgongs su gsol /
zhes sogs las chog ltar /
thabs legs kyi bar bya'o / /
yo byad mngon du gyur pa ni /
khyim pa'i rtags cha lugs can dang mu stegs kyi rgyal mtshan can sogs bsnyen par rdzogs su mi rung bas yo byad rung ba tshad dang ldan pa legs par tshang ba zhig dgos pa'i chos gos gsum byin gyis rlabs nas lus la gyon pa de'i tshe na drang srong gi ngur smrig rgyal mtshan thams cad kyi nang nas mchog tu gyur ba chos gos rnam sbyar 'di lta bu lus la gyon rgyu byung ba shin tu nas kyang skal pa bzang snyam pa dga' spro dang bcas te gyon dgos /
de bzhin du lhung bzed lag tu 'chang ba'i tshe na thub bas gnang ba'i drang srong gi snod 'di'i nang nas zas la longs spyod pa bzhin du chos la longs spyod de rang gi shes rgyud chos kyis tshim par bya snyam pa dang /
gding ba dang chu tshags ni de dag gi dgos don @# / /
brjod pa'i sgo nas khyod la ster bar bya ba yin pas de ltar rtag tu yid la 'jog dgos /
'tshams 'dir lhung bzed 'grims pa la mkhas pa'i dge slong zhig la /
dge slong che ge mos tshe dang ldan pa 'di'i lhung bzed dge 'dun la ston pa'i grogs ldan mdzod /
ces brjod pa sogs nas /
lan 'debs kyi bar gzhung ltar dang de nas mkhan pos khyod kyi chos gos gsum byin gyis rlabs pa'i phyir ngos la phyag gsum zhes pa nas /
gzhan sngar gyis 'gre'o / /
bsgrub bya'i lhung bzed dngos min pa g.yar po sogs yin na dge tshul gyi skabs ltar gtod pa las byin rlabs dngos mi bya /
bsgrub bya de'i lhung bzed byin rlabs dngos byed tshe phyag gsum 'tshal du bcug /
de nas lhung bzed zhes pa nas /
gding ba chu tshags dge tshul gyi skabs ji lta ba bzhin byed kyi bar las chog ltar ro / /
des khyod kyi bsnyen par rdzogs par byed pa'i yo byad mngon du gyur pa bya ba yin no /
khyod bsnyen par rdzogs par bya ba la sngon du dge 'dun gyi 'du bya ba du ma yod pa khyed rnams yid ches pa'i phyir mthong dgos kyang bsnyen par rdzogs su ma zin pas las rnams thos su mi rung bas rna ba bkag la 'grengs su bcug la las byed pa pos /
ltung ba thun mong ba zhes pa nas /
thal mo snying khar sbyor la 'dug cig |ces bsko /
khyod bsnyen par rdzogs pa'i sdom pa don du gnyer ba de dge 'dun gyi las kyis bsgrub dgos shing /
dge 'dun gyi las brgya rtsa brgyad yod pa bsdu na las rigs brgyad du 'du ba'i bsnyen par rdzogs pa'i gsol bzhi'i las 'di nyid byin las yin /
sbyin las ni gang la bya ba'i yul nas dge 'dun la gsol 'debs lan gsum sngon du 'gro dgos pas /
'dir khyod kyis deng dge 'dun rnams la dad pa'i sems kyis bdag bsnyen par ma rdzogs pa'i sa nas bsnyen par rdzogs pa'i sar drangs te thar par bgrod pa'i lam bstan te 'khor ba'i 'dam las bsgral bar mdzad du gsol snyam pa gyis la 'di'i rjes bzlos mdzod /
zhes brda' sprad de /
dge 'dun btsun pa rnams zhes pa nas /
lan gsum rjes bzlos byed du gzhug gi bar 'bogs chog ltar la /
de ltar lan gsum gsol ba btab bas dge 'dun gyis kyang cang mi gsung ba'i sgo nas gnang ba byin pa yin pas /
'dis gsol ba dang dge 'dun mngon du gyur ba zhes bya ba de tshad ba yin /
dge 'dun thugs yid ches pa'i phyir zhes sogs las chog ltar /
pha gu'i steng du 'dug cig ces bsko ba'i bar dang /
khyod bsnyen par rdzogs par byed pa la rgyud bar chad kyi chos dang mi ldan pa'i yongs su dag pa zhig dgos /
bar chad can @# / /
bsnyen par rdzogs na sdom pa mi skye ba'am skyes kyang rgyun mi gnas pa la sogs pa'i nyes pa yod pas khyod la'ang phan mi thogs /
bsnyen par rdzogs par byed mkhan la yang nyes pa 'byung ba yin bar chad med na khyod rang la yang sdom pa skye bas don chen po 'grub /
nged kyis chos ldan gyi 'phrin las byas pas ston pa la bya ba byas par bshad cing bstan pa la phan pa yin /
bar chad gsang ston gyis dris pas chog mod snyam na /
bar chad 'ga' zhig glo bur du 'byung yang srid /
sngar ma dran pa dran pa yang srid pa la sogs pa'i dgos ched 'ga' zhig yod mod /
gtso cher dge 'dun thugs yid ches pa'i don du dris pa yin pas lan drang por thob cig /
tshe dang ldan pa zhes sogs las chog ltar 'dre'o / /
de yan chad sbyor pa'i cho ga'i phyag len bstan zin to / /
\u0f38 dngos gzhi khyod bsnyen par rdzogs par byed pa la mngon 'gyur bcu'i sgo nas bsgrub dgos shing /
mngon 'gyur gzhan thams cad phun sum tshogs pa'i tshul gyis tshang /
bsnyen rdzogs kyi sdom pa bskyed pa la bsnyen par rdzogs par 'dod pa mngon du gyur pa /
bsam pa'i rten rgyu'i kun slong thob 'dod /
dus kyi kun slong thob shes /
'gal rkyen nges pa lnga bral /
mthun rkyen phun tshogs gsum ldan de thams cad nges 'byung gi bsam pas zin dgos pa'i rgyu'i kun slong thob 'dod ni yod bzhin pa yin /
dus kyi kun slong thob shes ni nged kyis brda' sprod pa'i tshe shes par 'gyur rung gi sgo nas tshang du yod /
'gal rkyen nges pa lnga dang bral dgos pa'i yan lag nges pa ni /
da lta bsnyen par rdzogs pa'i tshe pham pa bzhi la sogs ba spong shing nyes byas phra mo rnams spong mi nus snyam pa lta bu yan lag nges pa ma yin par dge slong gi spang bya thams cad spong zhing bsrung bya thams cad srung snyam pa zhig dgos /
de yang lo gcig gnyis zla ba gcig gnyis zhag lnga drug bdun brgyad tshun chad du spang blang gi 'jug ldog tshul bzhin du byed cing de phan chad du mi byed snyam pa lta bu dus nges pa dang /
spyir ji srid 'tsho'i bar du tshul bzhin du byed cing mu ge dang 'thab rtsod dang skyid bde ba la spyod pa'i tshe yan lag 'ga' zhig bag yangs su spyod snyam pa lta bu tshe nges pa dang /
yul nges pa mkhan slob dge 'dun sogs dang lhan cig tu gnas tshe bslab pa'i yan lag rnams tshul bzhin du bsrung zhing yul gzhan du 'gro tshe mi bsrung snyam pa lta bu dang /
sems can dgra la sdang ba dang gnyen la chags pa spong mi nus snyam pa lta bu sems can nges pa ste nges pa lnga po gang dang pad ma bral na skabs 'di'i sdom @# / /
ba rnam par dag pa len khul byas kyang mi skyes bas nges pa lnga dang bral dgos /
der ma zad len pa'i yul mkhan slob dge 'dun dang bcas pa /
byed pa las kyi chog la sdom pa bskyed pa'i nus pa yod pa /
rang nyid kyis kyang bslab bya la slob nus so snyam pa'i bsam pa dang ldan pa ste mthun rkyen phun tshogs gsum ldan dgos /
sdom pa len pa'i bsam pa'i rten tshe 'di dang 'khor ba'i bde 'bras tsam don du gnyer ba'i bsam pas blangs na 'jigs skyobs dang legs smon gyi tshul khrims tsam skye ba srid kyang so sor thar pa'i sdom pa dngos gnas pa mi skye bas na /
'khor ba mtha' dag la yid 'byung ba'i nges 'byung gi bsam pa dgos pas 'khor ba mtha' dag sdug bsngal gyi rang bzhin las ma 'das pa'i tshul ni /
mdo dran pa nyer bzhag las /
sems can dmyal ba nas yod ma yin zhes gsungs pa ltar /
zag bcas las dang nyon mongs pas bskyed pa'i 'bras bu 'khor ba 'di gang du skyes kyang sdug bsngal gyi gnas /
su dang 'grogs kyang sdug bsngal gyi grogs /
gang la longs spyad kyang sdug bsngal gyi longs spyod las ma 'das pas 'bras bu 'khor ba las ldog pa la de'i rgyu las nyon gnyis spong dgos /
de spong pa'i thabs lam bslab pa gsum las gzhan sangs rgyas kyis kyang ston rgyu med pas na lam bslab pa gsum la slob dgos /
des na yon tan thams cad kyi gzhi rten tshul khrims rnam par dag pa zhig dgos /
bsrung bya tshul khrims la mang du yod kyang skabs 'dir ches mchog tu gyur ba ni nyes spyod thams cad legs par sdom pa'i dge slong gi dngos po sdom pa'i tshul khrims nyid yin pas na /
da lam 'di lta bu blang du yod pa'i skabs 'dir dge slong gi sdom pa'i tshul khrims rnam par dag pa zhig blangs la ji srid 'tsho'i bar du yul dus gnas skabs thams cad du yan lag gi cha phra mo tsam yang ma nyams par sems can thams cad kyi don du zhi ba mi gnas pa'i mya ngan las 'das pa'i go 'phang thob par bya'o snyam pa'i bsam pa shugs drag po dang bcas te legs par nyon cig /
ces bsgrub bya la brda' sprod /
las mngon du gyur ba bya ba ni /
las bya 'dod kyi bsam pa /
bsgrub bya la snying brtse ba /
zhi ba mya ngan las 'das 'dod kyi bsam pa ste dge 'dun rnams thugs dgongs gsum po gsal btab nas gsol ba'i las la thugs gtad par zhu zhing lhag chad byung na gso bar zhu /
byas pa nas las chog gi gzhung ltar /
de de bzhin du 'dzin to'i bar brjod /
gal te cho ga nor ba'am dge slong song ba la sogs pas las 'khrugs nas bskyar dgos na /
gsol ba skyor na /
btsun pa @# / /
dag /
yang gsol ba bgyi'o byas la bskyar /
brjod pa skyor na /
btsun pa dag /
yang rjes su bsgrag go byas la bskyar /
gnyis ka skyor na /
btsun pa dag /
yang gsol ba bgyi zhing rjes su yang bsgrag go byas la bskyar ro / /
de ltar gsol bzhi song na /
des dngos gzhi'i cho ga grub /
gsum pa mjug gi chog la gnyis /
zhes pa nas las chog ltar /
snyan gtod mdzod gyi bar brjod /
de nas las byed pas mjug chog gnyis pa thob pa'i sdom pa mi nyams shing 'phel ba'i don du gdams ngag brjod pa la /
gdams ngag bcu gcig yod pa'i dang po bsten bya 'tsho ba la 'doms pa'i gdams ngag ni /
tshe dang ldan pa khyod nyon cig /
nas spro lags zhes 'debs su bcug gi bar gzhung ltar brjod nas /
'o de ltar spro ba khas blangs pa yin pas gos stong phrag brgya pa dang /
zas ro brgya pa /
khang pa brtsegs pa lnga brgya pa /
sman rin thang can te zas gos gnas mal bzang po dag rang gi sred zhen gyi bsam pas rtsol bsgrub kyi longs spyod du mi rung bas 'dod pa chung zhing chog shes par gyis la dge 'dun rnams gang zag las zas gos sogs bzang ngan ji ltar rnyed na yang sred zhen med par rang gi chos mthun gyi lus 'tsho ba tsam dang gzhan phan gyi bsa pas longs spyod dgos pa yin no / /
gnyis pa bsrung bya tshul khrims la 'doms pa'i gdams ngag ni /
tshe dang ldan zhes pa nas mi spyod lags kyi bar brjod la /
de ltar pham par gyur pa'i chos bzhi la mi spyod par khas blangs pas bud med sogs la chags sems kyis mig gis blta ba tsam dang /
gzhan gyi rdzas kha gang ri ba tsam yang rku sems med cing bag med kyi spyod pa dang /
srog chags phra mo tshun chad kyi lus srog la gnod par gyur pa dang /
bzhad gad sogs kyi rdzun phra mo tsam yang smrar du mi rung bas chos mthun gyi nyes pa phra mo la yang sems srung dgos pa yin no / /
gsum pa nyams len dge spyod du byed pa'i chos la gdams pa ni tshe dang ldan pa nas spyod lags /
de ltar khas blangs pas gzhan gyis rang la lus ngag yid gsum gyis 'tshe ba gang byed kyang gnod lan gnod pas mjal du mi rung bas ci mi snyam pa'i bzang po'i bsam pas dang du len par byed dgos pa yin no / /
bzhi pa spang blang la nan tan byed pa'i rgyu mchog tu 'dod pa'i don 'grub par gdams pa ni /
tshe dang ldan pa nas bsnyen par rdzogs pa'i bar brjod la /
zhes khyod nyid gzhan gyis dbang med du rab tu byung ba dang bsnyen par rdzogs su bcug pa ma yin par rang gi 'dod pas dang du blang nas bsnyen par rdzogs pa yin pas na /
mkhan @# / /
slob dge 'dun 'di dag dbang du bzhag ste bsnyen par rdzogs pa'i dge slong yin snyam pa'i 'du shes nam du yang ma bral bar byed dgos pa yin /
lnga pa gnas brtan rnams dang tshul khrims sogs mnyam par gyur ba la des par sbyar ba ni /
tshe dang ldan pa zhes pa nas mi sgrub par mi bya'o bar dang /
zhes sngon gyi gnas brtan chen po rnams dang khyod kyi bslab sdom la mchog dman gyi khyad par med /
bsrung bya tshul khrims la bsrung dka' sla dang grangs mang nyung gi khyad par yang med /
so sor thar pa'i mdo 'don pa la sogs pa 'am dge 'dun gyi las kyi bya ba rnams rigs mi rigs kyi khyad par med pa ste mnyam pa gsum gyi sgo nas mnyam pa yin pas na /
sngon gyi gnas brtan chen po rnams kyis dge slong gi bslab pa'i mi mthun phyogs kyi nyes dmigs bsam ste yid kyis spangs nas lus ngag gis slar ldog pa de bzhin du khyod kyis kyang spang bya mi mthun phyogs kyi nyes dmigs bsam ste slar ldog pa sngon gyi gnas brtan chen po rnams dang tshul mtshungs pa zhig byed dgos pa yin no / /
drug pa yongs 'dzin la gus bas 'dzin pa'i tshul dang 'brel ba'i gzugs brnyan la nges par sbyar bar gdams pa ni /
tshe dang ldan pa zhes sogs nas nad g.yogs bya'o'i bar dang /
zhes khyim nas khyim med par rab tu byung bas 'tsho ba'i yo byad rnyed dka' pas bslab pa'i gnas rnams tshul bzhin du bsrung mi nus snyam pa'i yid zhum por bya mi dgos par khyod kyis mkhan po la pha'i 'du shes bzhag ste dus dus su bsnyen bkur ba dang /
mkhan pos kyang khyod la ji ltar 'os pa'i phan 'dogs par bya bar gsungs pas na bya ba thams cad mkhan po la zhus te mkhan slob pha bu'i tshul gyis 'brel dgos pa yin no / /
bdun pa grogs la gus pas dul bar gnas pa la nges par sbyar bar gdams pa ni /
tshe dang ldan pa nas gnas par bya'o'i bar dang /
zhes grogs tshangs pa mtshungs par spyod pa rgan gzhon bar gsum gang la yang ma gus pa med par gus pa'i sems kyis ngo tsha khrel yod dpang du btsugs nas bya ba gang byed kyang tshangs pa mtshungs bar spyod pa rnams dang sgo bstun nas bya dgos /
mdor na rang gang du gnas pa'i dge 'dun gyi nang khrims dag pa dang chos 'dul ba'i bca' khrims zung du 'brel ba'i sgo nas bslab pa la ji ltar slob tshul rnam par dag pa bcas nyams su len dgos pa yin no / /
brgyad pa lta ba dag pa'i phyir spong ba dang bklog pa gnyis kyi dgos pa rjes su bsgrub pa la nges par sbyar bar gdams pa ni /
tshe dang ldan pa nas mi 'dor bar bya'o'i bar dang /
zhes gsungs na @# / /
bsnyen par rdzogs zin nas tshe 'di'i bya ba tsam dang 'khor ba'i bde ba tsam lhur blangs nas sdod pa ma yin par thar pa dang thams cad mkhyen pa'i go 'phang 'thob par bya ba'i phyir du lung sde snod gsum la thos bsam dang /
lam bslab pa gsum gyi nyams len la brtson pa chu bo'i rgyun bzhin du brten nas sa lam gyi yon tan sngar ma thob pa 'thob pa dang /
thob pa mi nyams par gong nas gong du 'phel ba'i thabs tshul la 'bad dgos pa yin no / /
dgu pa ma brjod pa yang dag par blangs pa yongs su shes pas sgrub par gyur pa nyid kyang brjod dgos pa ni /
tshe dang ldan pa nas /
rgya cher ston par 'gyur ro zhes pa'i bar brjod /
zhes 'dir dngos su brjod pa'i pham pa bzhi la spang blang gi 'jug ldog byed pa tsam gyis mi chog par lhag ma bcu gsum /
spang ltung sum cu 'ba' zhig pa dgu bcu /
sor bshags bzhi /
nyes byas brgya dang bcu gnyis la sogs pa'i grangs dang ngo bo bcas kyang legs par shes par bya dgos pas mkhan slob dang /
grogs tshangs pa mtshungs par spyod pa mkhas pa rnams la 'dri ba dang /
de dag ston pa'i gsung rab dgongs 'grel dang bcas pa la thos bsam gyis 'jug pa bcas mdor na ltung ba byung ba dang mi byung ba'i mtshams shes par byas nas spang blang gi 'jug ldog la mkhas par bya dgos pa yin no / /
bcu pa bslab pa khyad du gsod pa'i gnyen po gus pas sbyar bar gdams pa ni /
tshe dang ldan pa zhes sogs nas bka' stsal to'i bar dang /
zhes deng gi dus rnyed par dka' ba dal 'byor gyi rten thob /
mjal bar dka' ba sangs rgyas kyi bstan pa dang lan gcig mjal ba'i skabs 'dir tshul khrims rnam par dag pa blangs pa tsam gyis mi chog par tshul bzhin du bsrung na phan yon che /
ma bsrung na nyes dmigs shin tu che ba yin te /
ston pa'i zhal nas /
la la'i tshul khrims bde ba ste| |la la'i tshul khrims sdug bsngal yin / /
tshul khrims ldan pa bde ba yin / /
tshul khrims 'chal ba sdug bsngal yin / /
zhes gsungs pas bdag cag gi ston pa dang de'i bka' la gus pa dang bcas te rang rgyud kyi sangs rgyas kyi bstan pa la gces spras legs par byed dgos pa yin no / /
bcu gcig pa gus pa la slob na thabs gang gis slob snyam na /
tshe dang ldan nas sgrub par gyis shig gi bar brjod /
zhes gsungs pas bya ba gang dang gang la 'jug pa'i tshe ma brtag ma dpyad par gya tshom gyis 'jug pa ma yin par bya ba de'i gzhi la 'jug tu rung mi rung legs @# / /
par brtag pa sngon du btang nas 'jug tu rung ba rnams la 'jug cing /
'jug tu mi rung ba rnams la rang gi srog la babs kyang gzhi der mi 'jug par mdor na tshul khrims srog dang bsngos te bsrungs dgos /
brgya la nyon mongs mang ba sogs kyis ltung ba byung na byung ma thag tu ngo shes par byas nas dge 'dun nam dge slong rnam par dag pa zhig gi drung nas nyes pa sngon byas la 'gyod sems dang phyin chad la sdom sems brtan po dang bcas gnyen po stobs bzhi tshang ba'i phyir bcos kyi cho gas dag par bya ba las /
ci mi snyam par ltung ba dang zhag tu 'grogs na zhag re re bzhin nyes pa gnyis gyur bzhi 'gyur brgyad 'gyur sogs 'phel bar 'gyur pas nyes pa chung ngu yang nyes pa'i phung po chen por gyur te 'bras bu ltung ba zhes pa'i sgra don ltar phyi ma ngan song du ltung bar 'gyur bas nyes dmigs shin tu che /
rang gi bslab pa tshul bzhin du bsrung na tshe 'dir yang yon tan gyi tshogs gong nas gong du 'phel te rnam grol gyi go 'phang myur du 'thob par 'gyur bas dus rtag tu dang da nas ji srid 'tsho'i bar du dang /
lhag par de ring gi gnas skabs su nyes ltung gi dri mas ma gos pa zhig ci nas bya'o snyam pa'i sdom sems brtan po dang bcas mdor na skye ba thams cad du rgyal ba'i bstan pa dang mjal te tshul khrims kyi phung po mthar phyin pa zhig 'byung bar shog /
de'i mthu la brten nas rang gzhan sems can thams cad mthar thug bla na med pa'i byang chub chen po myur du thob par shog snyam pa'i gzhi tshul khrims rnam par dag pa la gnas te smon lam dri ma med pas mtshams sbyor ba da lta khyod bsnyen par rdzogs ma thag nyes ltung gi dri mas ma gos pa'i skabs 'dir mkhan slob dge 'dun dang bcas pa'i spyan sngar smon lam de ltar btab na rang nyid tshul khrims dag pa dang /
zhing khyad par can gyi mthus nus pa che bar gsungs pas smon lam de ltar 'debs dgos /
rgyun du yang rang gis bzang po'i smon lam btab pa dang /
rgyab 'gal du ma song bar bag yod pa'i sgo nas tshul khrims rnam par dag pa srung dgos pa yin no / /
de ltar bsnyen rdzogs su bsgrub pa'i sbyor dngos rjes gsum gyi sgo nas bsnyen par rdzogs pa'i dge slong gi dngos po thob pas 'jig rten lha dang bcas pas phyag bya ba'i 'os su gyur pa yin /
'di gang la rten nas byung na gtso bo mkhan po'i bka' drin la brten nas byung ba yin pas yar longs la mkhan po la phyag gsum 'tshol la lus ngag yid gsum gus pas 'dud pa dang bcas /
@# / /
mkhan po rin po che bka' drin che lags /
zhes brjod par mdzod /
mkhan po nas kyang /
dge 'dun rnams nas smon lam gnang bar zhu /
zhes gsung ste mkhan slob dge 'dun dang bcas pa nas me tog 'thor bzhin du /
thar pa'i rgyal mtshan brtan par gyur cig /
zhes sogs brjod pa dang /
khrims kyi tshul khrims /
legs bshad ri mo /
lus la chos gos /
bslab pa gsum ldan zhes sogs gzhan yang ji ltar 'os pa'i smon lam gyis 'tshams sbyar bar bya'o / /
smras pa /
mi pham mgon dang pad dkar 'chang ba yi / /
rnam dag bslab pa'i bdud rtsi mchog de nyid / /
skal ldan yongs la dga' ston 'gyed pa'i tshul / /
mthong thos dran pa'i go skal 'di rmad byung / /
kye ma 'jig rten 'di na ci yang srid / /
thub pa'i bstan la skra breg lus bsgyur te / /
thub bstan snying po 'dzin pa'i khur 'chad 'ga' / /
mngon lkog lag len 'chol bar spyod pa rnams / /
rnam dag cho ga'i sa bon rul bo yis / /
than thun snye ma'i phung po gzugs brnyan gyis / /
tshigs gsum mnos kyang bsrung sdom sna re tsam / /
mi srung 'brel thogs 'gro rnams snying re rje / /
deng dus mkhan slob gsang ston dus go sogs / /
glegs bam a mchod thon tsam cho ga yis / /
bsgrub bya stong phrag du ma bslab gzhi la / /
'god pa'i gtam ngan rlung dmar snying la gnyer / /
kye ma kye hud thub bstan nyi ma mchog /
chu lha'i phang bar mnal la mngon du phyogs / /
thub bstan gzugs brnyan tsam la spyod skabs 'dir / /
gnas pa'i skal ngan bdag ni ci phyir gson / /
'on kyang rgyal dbang yab sras la sogs pa'i / /
dam pa'i skyes bu'i 'khrul bral phyag len gang / /
mthong brgyud man ngag nyams su myong ba rnams / /
skal mnyam 'ga' la phan snyam ri mor spel / /
tshul 'dis 'bad pa don du 'gyur srid na / /
'di las 'ong ba'i rnam dkar phyogs gang mchis / /
dge 'dis 'gro kun ma rig gnyid sangs te / /
kun mkhyen ye shes snang ba myur thob shog /
'di skad nyung ngu'i tshig gis ni / /
las chog phyag len brda' sprod rnams / /
gsal ba'i dwangs shel me long 'di / /
rab 'byams gzhung lugs rgya mtsho la / /
nang byan chud pa'i lhag bsam can / /
dge bshes dkon mchog dpal bzang nas / /
yang yang bskul bas ? 'tshams sbyar te / /
gro zhun zla ba'i dmar phyogs kyi / /
dga' ba gsum pa'i tshes ? bzang por / /
chos med sprang ban snyom las pa / /
byang chub bstan sgron zhes bya bas / /
g.yar khral tsam du sbyar ba dge / / /
