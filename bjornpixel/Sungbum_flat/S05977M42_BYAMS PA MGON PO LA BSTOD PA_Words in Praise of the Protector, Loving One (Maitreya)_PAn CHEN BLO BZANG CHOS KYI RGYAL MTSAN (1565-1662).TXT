@# / /
na mo Ar+ya mai trI ya /
chos rnams kun gyi gdod ma'i rang bzhin mkha' dbyings mdzes ma'i lang tsho la / /
gsal bar 'khyud gang sgyu 'phrul dra ba'i 'ja' tshon gar gyi ri mo bzhin / /
brgyad khri bzhi stong dbyar skyes rnga gsangs rgyun mi 'chad par sgrog mdzad pa / /
yid srubs bdag po'i g.yul las ma pham byams brtse'i chu 'dzin g.yo der 'dud / /
grangs med bskal par tshogs gnyis kun+da'i tshal / /
brtson pa'i bsil zer bye bas byugs pa las / /
sku gsum ze'u 'bru dkar po cher rgod pa'i / /
zhabs skyes 'dab phreng bdag gi spyi bor chings / /
gser sbyangs btso ma'i ri la dbang po'i gzhus / /
mngon par klubs pa'i mdzes sdug la chags pa / /
rgyu skar do shal 'phyang ba lta bu'i sku / /
mthong bas yid 'phrog khyod la phyag 'tshal lo / /
rgyal ba kun gyi mkhyen brtse nam mkha'i mdzod / /
yid bzhin nor bu ji bzhin mi rtog kyang / /
ngo mtshar sgyu 'phrul dra ba'i rol mo mkhan / /
stobs bcu mnga' ba khyod la phyag 'tshal lo / /
dam chos 'khor los bsgyur ba'i mu ku Ta / /
dpal dang bkra shis mtshan pa'i phyag zung gis / /
gang gi ral pa'i rgyan du ngal bsos pa'i / /
rgyal tshab dam pa'i zhabs la phyag 'tshal lo / /
de ltar bstod pa'i gnam bskos gang+gA'i rgyun / /
dus gsum dge tshogs rgyun dang ltan cig tu / /
kun mkhyen ye shes rgya mtshor zhugs gyur nas / /
skal bzang gdengs can nyer 'tsho'i dpal gyur cig /
ces pa 'di ni yul byang phyogs kyi rgyud du @# / /
byung ba'i dge slong chos kyi rgyal mtshan gyis /
ma pham mdun sa khro bu dga' ldan gtsug lag khang /
mkhas mang 'du ba'i bsti gnas su thogs med du sbyar ba'o / / / /
