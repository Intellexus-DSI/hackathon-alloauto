! gsang 'dus kyi bsnyen yig brtsams zin pa yod na de dang /
med na thun dang po la 'di nas 'di'i bar dang /
phyi ma rnams la 'gor mchod gtor byin rlabs sogs ji ltar dgos dang /
mjug 'di'i bar gtong gi gsal ga dang /
rdo rje bzhi bskyed rgyas bsdus gsung ba las 'di dang 'di zhes pa'i nges 'drongs ma byung lags pas ji ltar yin dang /
dang por bdag bskyed rgyas pa dang gzhan rnams la bsdus pas chog gsung ba dang /
spro bsdu yan chad dgos gsung ba ji ltar lags dang /
bzlas pa tshar nas mchod pa byin rlabs dgos mi dgos dang /
mchod bstod tshar nas lha mo bzhis bskul ba'i dbyangs dang nang mchod sogs mjug rnams dgos mi dgos ji ltar yin /
zhes pa'i lan ni /
skabs 'di'i gsung ba zhes pa'i gsung pa po de su 'dra zhig gis gzhung gang du gsungs te ma go zhing yang yang zlos ba'i tshig myog shin tu che bar snang yang rang blos gang shes kyi lan rnams lung rigs kyi spros ba dor te go bde bar phyogs gcig tu 'debs pa ni /
rtsa rgyud le'u bcu gnyis pa las /
yang na rdo rje bzhi dag gis / /
brtul zhugs brtan pas bsnyen pa bya / /
zhes gsungs pa ltar /
skyed rim mthun mong gi bsnyen pa byed pa la rdo rje bzhi'i 'chings shes pa gal shin tu che bas de ni /
rgyud phyi ma las /
dang po stong nyid byang chub ste / /
gnyis pa sa bon bsdus pa'o / /
gsum pa gzugs nyid rdzogs pa ste / /
bzhi pa yi ge dgod pa'o / /
zhes gsung pa ltar ro / /
rdo rje bzhi bskyed rgyas bsdus gnyis kyis mtshams ni /
sgrub thabs rgyas pa ltar na gnas mtshan nyid dang ldan par 'khod nas bla brgyud gsol 'debs byed pa nas dang /
bsdus pa ltar na /
dngos po med pa'i sgom pa med /
ces pa nas /
gtso bo yang rim gyis 'od gsal du thim par gyur /
oM shU n+ya tA dz+nyA na badzra swa b+hA wa At+ma ko nyahaM /
zhes pa'i bar ni stong pa nyid las byang chub pa'i rdo rje dang /
gdan dbus ma'i steng du hUM las byung ba'i nyi ma'i dkyil 'khor /
zhes pa nas /
rdo rje dkar po rtse lnga pa lte ba la oM AH hUM gis mtshan pa /
badzra At+ma kanyahaM /
zhes pa'i bar ni /
sa bon bsdus pa'i rdo rje dang /
rdo rje yi ge dang bcas pa yongs su gyur pa las rang nyid dang po'i mgon po /
zhes pa nas /
khro bo bcu bo thams cad kyang dbu skra dmar ser gyen du brdzes pa la sogs pa khro bo'i nyams thams cad yongs su rdzogs par gyur /
ces pa'i bar ni /
gzugs nyid rdzogs pa'i rdo rje dang /
rang gi spyi bor oM las byung ba'i zla ba'i dkyil 'khor yongs su rdzogs pa'i lte bar /
zhes pa nas /
sgrub thabs rgyas pa ltar na /
rang gi 'od zer gyis drangs nas rang nyid la thim par gyur /
oM yo ga shud+d+hAH sarba d+harmA yo ga shud+d+ho nyahaM /
zhes pa'i bar dang /
bsdus pa ltar na /
rang nyid don grub tu gyur /
@# / /
phaT| oM sarba ta thA ga ta pU dza badzra swa b+hA wa At+ma konyahaM /
zhes pa'i bar ni /
yi ge dgod pa'i rdo rje yin pas /
thun dang po la bla brgyud nas nyer bsdu'i bar rdo rje bzhi bskyed rgyas pa bya tshul mngon rtogs ngag 'don lhan thabs ji lta ba bzhin yin pas sla zhing /
phyi ma gsum la sgrub thabs sam rdo rje bzhi bskyed bsdus pa bya tshul la yang tshogs zhing mchod pa dang /
srung 'khor bsgom pa gnyis byed mi byed kyis rgyas bsdus gnyis 'byung bas rgyas pa ltar na /
rang nyid mi bskyod rdo rjer gsal ba'i /
zhes pa nas dang /
bsdus pa ltar na /
dngos po med pa'i sgom pa med /
ces pa nas /
rkang mthil gnyis su gnod mdzes rgyal po /
zhes pa'i bar btang nas /
gzhal yas khang gi nang gi lha so so'i gdan rnams mi dmigs par gyur /
bdag nyid kyi lus kyi lha rnam snang /
spyan ma /
sa'i snying po /
gzugs rdo rje ma zhes pa nas /
rang nyid don grub tu gyur /
phaT| oM sarba ta thA ga ta pU dza badzra swa b+hA wa At+ma konyahaM /
zhes pa'i bar btang nas /
bzlas bya'i sngags kyis bskor ba'i lus dkyil gyi lha rnams kyi thugs ka'i rang rang gi sa bon las dkyil 'khor pa'i lha'i tshogs spros te /
zhes pa nas /
bzlas pa'i mjug gi yig brgya bzla ba'i bar btang nas /
mi bskyod rdo rje ye shes che /
zhes pa nas /
rdo rje sems dpa' phyag 'tshal lo / /
zhes pa'i bar gyis bstod /
nang mchod dang phyi mchod rim pa ltar byin gyis brlabs te /
oM sarba ta thA ga ta ar+g+haM pU dza me g+ha sa mu dra s+pha ra Na sa ma ya shri ye AH hUM /
zhes pa nas /
gsang ba dang de kho na nyid kyi mchod pas dgyes par gyur /
ces pa'i bar dang /
gzhal yas khang gi cha so so yang rang gi lus kyi cha so so la thim par gyur /
ces pa nas /
oM yo ga shud+d+haH sarba d+harmAH yo ga shud+d+ho nyahaM /
zhes pa'i bar brjod nas thun mtshams la 'jug pa'o / /
phyi nang gi mchod pa byin rlabs thun 'gor byed pa ngag 'don lhan thabs dang /
'bul khar byed pa sgrub thabs rnal 'byor dag rim dang /
skabs gnyis kar byed pa rje lcang skya'i dgongs pa yin pas gang byas kyang mi 'gal mod /
bdag nyid rnal 'byor dag rim ltar 'dod pa legs shing /
'di nas brtsams pa'i bsnyen yig med kyang 'dir che long tsam bkod pa dang rnal 'byor dag rim gung bsgrigs pa las mkhyen par mdzod cig /

