! / /
na mo gu ru muny+dzu g+ho ShA ya /
'gro ba kun gyi bde dang legs pa'i dpal / /
gang zhig skyabs su bzung bas stsol mdzad ma / /
sdug bsngal can rnams skyob pa'i khur 'khyer ba'i / /
rje btsun sgrol ma de la gus phyag 'tshal / /
gang dag sdug bsngal rgya mtsho cher lhung ba / /
de dang de dag nga yis bsgral lo zhes / /
rlabs chen dam bca' rjes su sgrub mdzad pa'i / /
brtse ldan ma de'i zhabs kyi chu skyes ni / /
gang gis gus pas spyi bos rab mchod pa / /
dal ba'i rten bzang rnyed pa'i bzhin bzang khyod / /
kho bos phan pa smras pa'i rjes 'brang na / /
mdo tsam bshad kyi bsam pa thag pas nyon / /
nges par 'ong zhing myur du 'ong nges pa'i / /
'chi ba'i bsam pa yang yang ma sbyangs na / /
dge ba'i bsam pa mi skye skyes na yang / /
tshe 'di'i phun tshogs lhur len tsam du zad / /
de phyir gzhan dag 'chi ba mthong thos rnams / /
yid la soms la bdag la 'di 'dra zhig /
myur du 'ong nges nam yong cha med la / /
de tshe lus dang longs spyod mdza' bshes rnams / /
kun dang 'bral zhing dge dang sdig pa'i las / /
grib ma bzhin du rjes su 'brang ba dang / /
sdig pa'i las las rgyun ring shugs drag pa'i / /
ngan song gsum gyi sdug bsngal @# / /
'byung ba dang / /
dge ba'i las las bde 'gro brgyud nas ni / /
myur du rgyal ba'i go 'phang 'thob pa'i tshul / /
shes par gyis la nyin re bzhin du soms / /
de ltar bsams nas skyabs su 'gro la 'bad / /
thub pas khyim pa'i rten la bsngags pa yi / /
gtan khrims lnga la blo dang 'tsham par slob / /
dus mtshams nyi mar gso sbyong yan lag brgyad / /
legs par blangs nas srung ba shin tu gces / /
lhag par 'jig rten gnyis su 'phud byed pa'i / /
myos 'gyur 'thung ba dam pa rnams kyis smad / /
de phyir bzhin bzang khyod kyis smad pa'i gnas / /
las 'di la ni gtan du log na legs / /
gang la spyad pas phugs su sdug bsngal na / /
'phral du bde bar snang yang bsten mi bya / /
dug dang 'dres pa'i kha zas g.yos legs rnams / /
kun gyis spong bar byed pa ma mthong ngam / /
nyin re zhing yang dkon mchog mchod pa sogs / /
dge la 'bad cing sngar byas sdig pa bshags / /
slan chad sdom pa je drag je drag bya / /
gang bsags dge ba sangs rgyas rgyu ru sngos / /
mdor na skye dang 'chi ba'i dus rnams su / /
gcig pu skye zhing gcig pu 'chi bas na / /
grogs dang nye du la sogs kun gyis bslu / /
slu ba med pa'i mchog ni dam chos yin / /
tshe thung 'di ni glog bzhin yud tsam pa / /
gang ltar byas kyang phyid kyi gtan bde gcig /
sgrub dus da res yin no legs par soms / /
dal 'byor rin chen stong log ma byed cig /
de ltar gdams las bsod nams gang thob des / /
skyid kyang mi 'tsheng sdug kyang mi phung ba'i / /
tshe 'di'i bun long sgrub pa'i blo logs nas / /
'gro kun chos kyi dga' bas 'tsho bar shog /
'di ni 'gro ba'i bsod nams zhing / /
sku gzugs 'dri ba'i las la mkhas / /
dpal ldan zhes byas bskul ba'i ngor / /
dge slong blo bzang grags pas smras / /
zhes dal 'byor gyi rten la snying po len par bskul ba'i tshigs su bcad pa'o / /
