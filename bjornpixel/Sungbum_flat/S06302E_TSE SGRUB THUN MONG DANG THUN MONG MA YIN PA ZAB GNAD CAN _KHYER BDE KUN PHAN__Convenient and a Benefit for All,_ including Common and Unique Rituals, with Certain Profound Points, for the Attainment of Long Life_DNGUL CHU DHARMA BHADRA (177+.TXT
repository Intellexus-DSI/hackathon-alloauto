@# / /
tshe sgrub mthun mong dang mthun mong ma yin pa zab gnad can 'khyer bde kun phan bzhugs so / /
@## / /
na mo gu ra we /
bla ma sangs rgyas chos dang tshogs mchog la / /
byang chub ma thob bar du bdag skyabs mchi / /
mar gyur 'gro ba kun gyi don bsgrub phyir / /
bdag gis byang chub mchog tu sems bskyed do / /
gsum /
rang gi spyi bor khri pad zla ba'i steng / /
rtsa ba'i bla ma mgon po tshe dpag med / /
sku mdog dmar po zhal gcig phyag gnyis kyis / /
mnyam gzhag steng na tshe yi bum bzang bsnams / /
rin chen rgyan dang dar gyi na bzas klubs / /
zhabs gnyis rdo rje'i skyil krung gis bzhugs pa'i / /
gnas gsum oM AH hUM mtshan 'od zer gyis / /
ye shes spyan drangs skyabs kun ngo bor gyur / /
'jig rten 'dren pa'i gtso bo tshe dpag med / /
dus min 'chi ba ma lus 'joms pa'i dpal / /
skyabs gsum kun 'dus tshe dpag med mgon la / /
phyag 'tshal 'chi med tshe yi dngos grub stsol / /
yid 'ong dngos 'byor yid sprul mchod tshogs 'bul / /
sdig ltung kun bshags dge la rjes yi rang / /
'gro la theg chen chos 'khor bskor ba'i phyir / /
rtag par bzhugs gsol dge rtsa @# / /
byang chen bsngo / /
skyabs gnas kun 'dus bla ma lhag pa'i lha / /
mgon po tshe dpag med la gsol ba 'debs / /
bdag dang mkha' mnyam sems can thams cad la / /
'chi med tshe yi dngos grub stsal du gsol / /
gsum /
de ltar mchod cing gsol ba btab pa'i mthus / /
mgon po'i thugs kar zla steng hrIH yig mthar / /
gzungs sngags phreng bas bskor las 'od 'phros pas / /
rang dang bsgrub bya'i bla tshe yar ba dang / /
nam mkha' rlung me chus 'byung lnga'i bcud / /
lha klu mi yi tshe bsod shes rab dang / /
sras bcas rgyas ba'i gsang gsum byin rlabs rnams / /
bdud rtsir bkug nas phyag gi bum par thims / /
lung pa'i rgyun gyis nang gdon sdig sgrib bkrus / /
'chi med tshe yi dngos grub thob par gyur / /
oM a mA ra Ni dzI wan+tI ye swAhA /
ci mang bzla /
dge 'dis tshe ring nad med 'byor pa rgyas / /
lung rtogs yon tan dbyar mtsho ltar 'phel te / /
stobs bcu'i go 'phang thob nas mkha' mnyam gyi / /
'gro ba'i mgon skyabs dpung du bdag gyur cig /
ces pa 'di yang d+harma b+ha dras rang gi nyams len du bris / / / /
! /
mthun mong ma yin pa nyams su len tshe /
! rang gi spyi bo'i tshe dpag med mgon sku / /
rang la thim par gyur bas rang lus 'di / /
tshe dpag med mgon bskyed rim la brten nas / /
'chi med tshe yi dngos grub thob par gyur / /
gzungs ring bzla /
lus gnad rnam snang chos bdun legs bcas nas / /
yi dam lhar gsal phyi nang stong ra bsgom / /
spyi bo nas bzungs lte 'og sor bzhi'i bar / /
a ba d+hU d+hI sbom phra sba lcag tsam / /
phyi sngo nang dmar khyad chos gsum dang ldan / /
spyi bor rtsa 'dab sum cu rtsa gnyis dang / /
mgrin par bcu drug snying gar brgyad dang ni / /
lte bar drug cu rtsa bzhi gsal bar lta / /
d+hU tI'i mas snar tshe dpag med mgon sku / /
dmar zhing gsal ba nyi ma lta bu yi / /
thugs ka'i hrIH las 'od zer rab 'phros pas / /
'khor 'das brtan g.yo'i tshe bcud kun 'dus nas / /
tshe dpag med pa'i bum par thim pa rnams / /
zhu zhing khol nas bdud rtsi dmar por lung / /
lte snying mgrin pa spyi bo'i rtsa rnams khengs / /
'chi med tshe yi dngos grub thob par gyur / /
gzungs bzla /
d+hU ti'i yas snar tshe dpag med mgon sku / /
dkar zhing gsal ba zla ba lta bu yi / /
thugs ka'i hrIH las 'od zer rab 'phros pas / /
'khor 'das brtan g.yo'i tshe bcud kun bsdus nas / /
tshe dpag med pa'i bum par thims pa rnams / /
zhu zhing khol nas bdud rtsi dkar por lud / /
spyi mgrin snying ga lte ba'i rtsa rnams khengs @# / /
'chi med tshe yi dngos grub thob par gyur / /
gzungs bzla /
rlung phyir 'gro tshe mas sna'i bum nang gi / /
bdud rtsi dmar po khol zhing lud pa yis / /
lte snying mgrin pa spyi bo'i rtsa rnams khengs / /
nang du 'jug tshe yas sna'i bum nang gi / /
bdud rtsi dkar po khol zhing lud pa yis / /
spyi mgrin snying ga lte ba'i rtsa rnams khengs / /
dkar dmar bdud rtsis lus gang bde stong gis / /
'chi med tshe yi dngos grub thob par gyur / /
gzungs bzla /
mas sna'i tshe dpag med mgon yab yum gnyis / /
snyoms par zhugs pa'i byang sems dkar dmar gyis / /
lte bar dga' ba snying gar mchog dga' dang / /
mgrin par khyad dga' spyi bor lhan skyes skyes / /
bde bas stong nyid rtogs pa'i ye shes kyis / /
'chi med tshe yi dngos grub thob par gyur / /
gzungs bzla /
las sna'i tshe dpag med mgon yab yum gnyis / /
snyoms par zhugs pa'i byang sems dkar dmar gyis / /
spyi bor dga' ba mgrin par mchog dga' dang /
snying gar khyad dga' lte bar lhan skyes skyes / /
bde~X bas stong nyid rtogs pa'i ye shes kyis / /
'chi med tshe yi dngos grub thob par gyur / /
gzungs bzla /
srog 'dzin oM gyi gdangs kyis nang du zhugs / /
hUM gi gdangs kyis snying thig hUM la gnas / /
AH yi gdangs kyis slar yang phyir ldang ba'i / /
rlung sngags dbyer med rdo rje'i bzlas pa yis / /
'chi med tshe yi dngos grub thob par gyur / /
rlung bzla /
srog 'dzin stod nas lte ba'i bar du brngubs / /
thur sel smad nas lte ba'i bar du drangs / /
lte ba'i dkar dmar thig le'i hUM yig la / /
kha sbyar bum pa can gyi rnal 'byor gyis / /
'chi med tshe yi dngos grub thob par gyur / /
rlung 'dzin /
srin mdzub bar chad 'jug pa'i rtsa nang bzhir / /
hUM yig mthing ga me stag dmar smug can / /
mgo bo phyir bstan bsgoms pas gdon bgegs bsrungs / /
'chi med tshe yi dngos grub thob par gyur / /
gzungs bzla /
rang gi snying gar thig le dkar dmar dbus / /
rang gi rnam shes ngo bo hUM yig ni / /
sngo zhing dwangs ba'i rnam par bsgoms pa las / /
'chi med tshe yi dngos grub thob par gyur / /
gzungs bzla /
rang gi phung po lnga po tshe dpag med / /
rigs lngar bsgoms pa'i 'od zer lus la khyab / /
rdo rje'i go gyon bar chad thams cad bsrungs 'chi med tshe yi dngos grub thob par gyur / /
gzungs bzla /
d+hU tI'i steng 'og tshe dpag med dkar dmar / /
bsgoms pas d+hU tI'i yas snams sna bkag /
ba spu'i khung bur hUM yig sngon pos gtams / /
'chi med tshe yi dngos grub thob /
par gyur / /
gzungs bzla /
dge 'dis tshe ring nad med 'byor pa rgyas / /
zhes sogs bya'o / /
'di rje dge 'dun grub kyi dgongs pa ltar tshe sgrub mthun mong ba'i dge 'dis tshe ring zhes pa'i gong du 'jug rgyur d+harma b+ha dras sbyar ba'o / / / /
sarba mang+ga la / /
zhal gro / / /

