@# / /
paN chen thams cad mkhyen pa blo bzang chos kyi rgyal mtshan dpal bzang po'i gsung nye bar mkho ba 'ga' zhig bzhugs so / /
@## / /
na mo gu ru many+dzu g+ho ShA ya /
rgyal ba'i mkhyen brtse nam mkha'i nor bu las / /
legs 'khrungs 'od zer stong 'bar bla ma rje'i / /
zhabs sen snying gi pad mtshor gus bsten gyi / /
dge legs 'dab brgya bzhad pa'i bka' drin stsol / /
srid zhi'i phun tshogs rgya mtsho cher / /
'jug pa'i 'bab stegs zla med pa / /
mdo rgyud dam pa mtha' dag gi /
dgongs don gsal bar brjod par bya / /
mngon par mtho dang nges legs kyi / /
phun tshogs yon tan ma lus pa / /
skye dang gnas dang 'phel ba'i gzhi / /
bka' drin nos pa'i bla ma ste / /
skye ba 'dzin pa med par ni / /
gru yis pha rol phyin mi nus / /
de bzhin yon tan kun rdzogs kyang / /
bla ma med par srid mthar min / /
gsungs phyir bsten 'dod de dang de / /
ches kyis @# / /
ma 'brel snga rol tu / /
legs par brtags te blang dor bya / /
bla ma dang ni slob ma dag /
mtshungs par dam tshig nyams 'gyur bas / /
dpa' bos dang por slob dpon dang| |slob ma'i 'brel pa brtag ces gsungs / /
bslab gsum brtse ldan de nyid rig /
lung phyug lhag bzod smra mkhas pa'i / /
dam pa srog las gces bsten pas / /
srid zhi'i dge legs 'dod pa 'jo / /
snyigs dus skyon yon 'dres pa'i phyir / /
stab stobs mang min gang bsten pa / /
skad cig yal bar mi 'dor ba'i / /
'brom ston rnam par rjes su 'jug /
khyi yi zas bzhin bla ma ni| |sna mang 'tshol zhing gcig tsam yang / /
tshul bzhin mi bsten mnar med pa'i / /
me'i dong rang nyid mchong bar zad / /
rim lngar tshogs nang rgyab phyogs shing / /
dben par phyag byed slob ma de / /
bu dang rigs stobs mchog gyur kyang / /
yongs su spang zhes gsungs phyir ro / /
bka' drin nod pa'i bla ma de / /
skyon shas che yang de'i ngos nas / /
mi sems yon tan legs bzung ba / /
dngos grub 'gugs pa'i lcags kyur gsungs / /
slob dpon gyi ni yon tan gzung / /
skyon ni nam yang gzung mi bya / /
yon tan bzung na dngos grub 'thob / /
skyon rnams bzung na dngos mi 'grub / /
des na bdag la phan 'dod pas / /
bla ma rnams dang 'grogs pa'i tshe / /
gser sogs rin chen bkram pa'i steng / /
gos hrul drud ltar bya ba min / /
rgyal bas ma de dang 'dul ba las / /
slob mas rang gi bla ma la| |ston pa'i 'du shes gzhag ces gsungs / /
de ni sdong po bkod pa las / /
sems dgus bsten par gsung bzhin bslab / /
zab mo rdo rje theg pa las / /
bla ma dang ni rdo rje 'dzin / /
tha dad par ni mi brtag gsungs / /
ji ltar bsten tshul lnga bcu par / /
rgyud med snying po bsdus bzhin bslab / /
phan mdzad 'gro ba'i bla ma des / /
sngon tshe tshigs bcad re re'i phyir / /
gnyen srog sku dang bcas pa'i dngos / /
chos dang bla ma'i bsnyen bkur la / /
grangs med bskal par btang tshul sogs / /
mdo las dam chos ci nyan pa'i / /
tshig grangs bskal par slob dpon la / /
rnyen bkur rim gros mchod byas kyang / /
gus par bya ba ma rdzogs gsungs / /
spyir gyis byang chub sems dpa' la / /
cung zad khro dang dad byas pa'i / /
'bras bu bsam mi khyab gsungs na / /
zhing mchog rang gi bla ma la / /
phan gnod phra mo'i sa bon gyis / /
'dod dang mi @# / /
'dod ljon shing gi /
'bras bu nam mkha'i khams 'gengs pas / /
blo ldan rnams kyis bag yod bsten / /
slob ma'i gsag sbyangs dam pa'i yul / /
drin gyis bskyangs ba'i bla ma rje'i / /
pa spu'i bu ga tsam mchod pas / /
dus gsum bde bar gshegs pa kun / /
mchod pa'i bsod nams zil gyis gnon / /
mchod pa thams cad yongs spangs nas / /
bla ma mchod pa yang dag brtsam / /
de mnyes pas ni kun mkhyen gyi / /
ye shes mchog ni 'thob par 'gyur / /
bla med byed pa slob dpon gyi / /
rdo rje sems dpa' mchod byas pas / /
de yis bsod nams ma byas ci / /
dka' thub ma bsten gang zhig yod / /
de nyid mi zad 'dod pa yis / /
shin tu dga' ba gang dang gang / /
shin tu khyad par can nyid de / /
de dang de ni bla mar sbyin / /
slob dpon gyis ni sdig pa 'phrog /
slob dpon gyis ni 'jigs pa sel| |slob dpon gyis ni sdug bsngal gyi / /
rgya mtsho'i 'jigs las pha rol sgrol / /
gsungs shing slar yang de nyid las / /
'di ni rang byung bcom ldan 'das / /
gcig pu bdag nyid che ba'i lha / /
man ngag rnams ni rab ston pas / /
rdo rje slob dpon de bas lhag /
gsungs phyir gal te ma dad pas / /
snying nas bla ma smod pa de / /
mtshams med las kyang sdig che ste / /
sems can mtshams med la sogs pa / /
sdig pa chen po byed pa yang / /
rdo rje theg pa rgya mtsho che / /
theg pa mchog ni 'di la 'grub / /
snying nas slob dpon smod pa dag /
bsgrubs kyang 'grub par mi 'gyur gsungs / /
tshigs bcad gcig tsam zhus pa la'ang / /
bla mar 'dzin pa'i khur bor na / /
nyam pa'i gnas su lhung 'gyur te / /
tshigs bcad gcig tsam nyan pa la / /
gang gis bla mar mi 'dzin pa / /
khyi yi skye ba brgyar skyes nas / /
sme sha can du skye zhes gsungs / /
rgyud don bsdus pa'i lnga bcu par / /
slob dpon la ni smod pa dag /
yams dang 'tshe ba'i nad rnams dang / /
gdon dang rims dang dug rnams kyis / /
rmongs chen de ni 'chi bar 'gyur / /
rgyal po ma dang sbrul gdug dang / /
chu dang mkha' 'gro rkun po dang / /
gdon dang log 'dren rnams kyis kyang / /
bsad nas sems can dmyal bar 'gro / /
nam yang slob dpon dag gi ni / /
kun tu sems dkrug mi bya'o / /
gal te rmongs pas byas gyur na / /
dmyal bar nges par 'tshed par 'gyur / /
mnar med las sogs 'jigs rung ba'i / /
dmyal ba bstan pa gang yin pa / /
slob dpon la ni smod pa rnams / /
der ni gnas par bshad ces gsungs / /
de phyir rang la brtser sems pas| |rgyal sras dpa' bo rtag tu ngu / /
nor rnams brtan pa'i sras po bzhin / /
bka' drin nos pa'i bla ma rnams / /
lus srog longs spyod yal bor te / /
sgo gsum gus pas legs par bsten / /
de las mchog dang thun @# / /
mong gi /
'dod dgu'i dge legs lhun gyis 'grub / /
de skad smra ba mang thos spong ba pa / /
blo bzang chos kyi rgyal mtshan zhes bya la / /
rnam dpyod ldan pa blo bzang dbang rgyal gyis / /
nam gyis bskul tshe mdo rgyud lung bzhin bkod / /
dge bas bdag dang bdag 'dra'i 'gro kun gyis / /
zhing mchog dam pa dge ba'i bshes gnyen la / /
log sgrub rmi lam du yang mi byed cing / /
bka' bzhin mnyes pa kho na sgrub par shog /
ces brda dang tshig gi sbyor bas ma bcings par /
kun gyis nyams len du bya ba'i phyir go bde bar bkod pa'o / /
! / /
na mo gu ru many+dzu g+ho ShA ya /
bcom ldan rdo rje sems dpa' gser gling pa / /
mar me mdzad dpal nas bzung dbang rin dang / /
shAkya rdo rje dbus pa sangs rgyas 'bum / /
'gro ba'i bla ma rnams la gsol ba 'debs / /
mchog ldan gzhon nu 'od dang grags chen pa / /
'phags 'od kun mkhyen bu ston thugs sras rje / /
kun mkhyen chen po mkhas grub dge legs dpal / /
bstan pa'i sgron me rnams la gsol ba 'debs / /
paN chen chos rje yab sras grub pa'i rje / /
blo bzang don grub sangs rgyas ye shes zhabs / /
bka' drin mnyam med rtsa ba'i bla ma rje / /
'gro ba'i 'dren pa rnams la gsol ba 'debs / /
mtshan tsam thos dang gzungs mchog yi ge'i gzugs / /
mthong ba tsam gyis 'jigs rung ngan song gi /
sdug bsngal zhi mdzad bslu med skyabs kyi phul / /
mi 'khrugs rgyal po'i zhabs la gsol ba 'debs / /
'dis mtshon dge bas dam chos bsgrub pa'i gegs / /
ma lus zhi zhing mthun rkyen kun 'grub cing / /
'di snang 'gags tshe mngon dga' zhing mchog tu / /
skyes nas sku gsum go 'phang myur thob shog /
ces bcom ldan 'das mi 'khrugs pa'i bla brgyud kyi gsol 'debs 'di yang mkha' spyod mkhan chen mdo sngags rab 'byams pa blo bzang bkra shis kyis nan gyis bskul ba la brten nas dge slong blo bzang chos kyi rgyal mtshan gyis sbyar ba dge'o / /
! / /
rgyal ba'i sras po 'dul ba 'dzin pa'i mchog /
dam pas byin brlabs bzang po bkra shis dang / /
lung rigs chos kyi rgya mtsho gsang ba'i bdag /
ye shes mtshan can rnams la phyag 'tshal lo / /
pad dkar 'dzin pa dge 'dun rgya mtsho'i dpal / /
bsod nams mtshig gi mtshan ldan thams cad mkhyen / /
blo bzang mthu stobs chos kyi rgya mtsho'i zhabs / /
kun mkhyen bla ma gsum la phyag 'tshal lo / /
blo bzang bstan pa'i nyi ma chos kyi rje / /
mkhas mchog shAn+ti pa dang don yod zhabs / /
phyogs las rnam rgyal blo gros legs bzang ste| |skye dgu'i 'dren pa gsum la phyag 'tshal lo / /
phyag na padmo'i gdung 'dzin 'gro ba'i mgon / /
lung rtogs chos kyi dpal 'byor rgya mtsho che / /
bsod nams ye shes rgyal mtshan 'dzin pa'i mchog /
bstan pa'i sgron @# / /
me gsum la phyag 'tshal lo / /
grub pa'i dbang phyug bsam grub dpal bzang dang / /
bstan pa'i mnga' bdag dam chos yar 'phel zhabs / /
smra ba'i seng ge lha dbang blo gros te / /
'gro ba'i bla ma gsum la phyag 'tshal lo /
zhes rig grol phun tshogs ma'i mjug tu sbyar chog pa'i bkra shis lhun po'i mkhan brgyud mtshan thar bsdus pa'i tshigs bcad 'di yang rje nyid kyi gsung ngo / /
! / /
'dir bka' gdams lha bzhi la brten pa'i bla ma'i rnal 'byor nyams su len par 'dod pas /
skyabs 'gro sems bskyed /
tshad med bzhi bsgom pa sngon du btang nas /
mdun du paM las sna tshogs padma'i sdong bu 'dab ma bzhi dang ldan pa'i dbus kyi ze'u 'bru'i steng du a las zla ba'i dkyil 'khor gyi dbus su /
ngo bo rang gi drin can rtsa ba'i bla ma yin pa la rnam pa jo bo rje dpal ldan a ti sha sku mdog dkar la dmar ba'i mdangs chags pa zhal gcig phyag gnyis kyis thugs kar chos 'chad kyi phyag rgya mdzad cing zhabs gnyis rdo rje'i skyil krung gis bzhugs pa sku la chos gos ngur smrig gsol ba /
mdun gyi pad 'dab kyi steng du a las zla ba'i dkyil 'khor gyi dbus su bcom ldan 'das rgyal ba shAkya thub pa sku mdog gser btso ma lta bu zhal gcig phyag gnyis kyi g.yas sa gnon dang g.yon mnyam gzhag gi steng na bdud rtsis gang ba'i lhung bzed bsnams pa /
sku la chos gos ngur smrig mdog can gsum gsol zhing zhabs rdo rje'i skyil krung gis bzhugs pa /
dbu gtsug tor dang ldan pa /
yang na dbus su thub dbang /
mdun du jo bo bskyed /
g.yas kyi pad 'dab kyi steng du a las zla ba'i dkyil 'khor gyi dbus su rje btsun 'phags pa spyan ras gzigs dbang phyug sku mdog gangs ri ltar dkar ba /
zhal gcig phyag gnyis kyi g.yas mchog sbyin dang g.yon skyabs sbyin gyi phyag rgyas padma'i rtsa ba thugs kar 'dzin cing 'dab ma snyan gyi thad du kha bye ba /
zhabs rdo rje'i skyil krung gis bzhugs pa /
g.yon gyi pad 'dab kyi steng du a las zla ba'i dkyil 'khor gyi dbus su rje btsun ma 'phags ma sgrol ma sku mdog ljang khu zhal gcig phyag gnyis kyi g.yas mchog sbyin dang g.yon dkon mchog gsum mtshan gyi skyabs sbyin gyi phyag rgya mdzad cing /
zhabs g.yas brkyangs shing g.yon bskums pa'i stabs kyis bzhugs pa de gnyis ka'ang rin po che'i dbu rgyan snyan rgyan mgul rgyan phyag gdub zhabs gdub la sogs pa rin po che'i rgyan sna tshogs kyis spras shing lha rdzas kyi dar gyi na bza' gsol ba /
rgyab kyi pad 'dab kyi steng du raM las nyi ma'i dkyil 'khor gyi dbus su rje btsun mi g.yo ba sku mdog mthing nag zhal gcig phyag gnyis spyan gsum pa /
phyag g.yas ral gri nam mkha' la 'phyar zhing g.yon thugs kar sdigs mdzub mdzad nas zhags pa 'dzin pa /
mche ba rnon po bzhi gtsigs shing dbu skra dmar ser gyen du brdzes pa /
zhabs @# / /
g.yas bskums shing g.yon brkyangs pa'i stabs kyis bzhugs pa /
de dag gi mtha' skor du dngos brgyud kyi bla ma rnams dang /
khyad par khu rngog 'brom gsum la sogs pa'i rgya chen spyod brgyud zab mo lta brgyud nyams len byin rlabs brgyud kyi bla ma rnams kyis bskor nas bzhugs pa /
de thams cad kyi spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros pas ye shes pa rnams spyan drangs par mos la /
rnam dag chos kyi dbyings las ma g.yos kyang /
zhes sogs kyis spyan drangs la dam tshig pa so so la thim pas skyabs gsum kun 'dus su mos la /
yan lag bdun pa 'bul ba ni /
phun tshogs dge legs bye bas bskrun pa'i sku / /
mtha' yas 'gro ba'i re ba skong ba'i gsung / /
ma lus shes bya ji bzhin gzigs pa'i thugs / /
shAkya'i gtso bo de la phyag 'tshal lo / /
rgyal ba'i mdun na rgyal sras bzang po skyong / /
kha ba can na dpal ldan mar me mdzad / /
dga' ldan gnas na nam mkha'i dri ma med / /
yid bzhin nor bu lta bur gzhan don mdzad / /
dpal ldan a ti sha la phyag 'tshal lo / /
phyag stong 'khor los bsgyur ba'i rgyal po stong / /
spyan stong bskal pa bzang po'i sangs rgyas stong / /
gang la gang 'dul de la der ston pa'i / /
btsun pa spyan ras gzigs la phyag 'tshal lo / /
lha dang lha min cod pan gyis / /
zhabs kyi padmo la btud cing / /
phongs pa kun las sgrol mdzad ma / /
sgrol ma yum la phyag 'tshal lo / /
sku mdog sngon po ral gri zhags pa 'dzin / /
g.yas bskums g.yon brkyangs bdud bzhi rab tu gnon / /
ma g.yos mi g.yo g.yo ba mi mnga' ba'i / /
bcom ldan mi g.yo mgron la phyag 'tshal lo / /
oM sarba tA thA ga ta ar+g+haM pra tI ts+tsha hUM swA hA /
zhes sogs zhal zas rol mo'i bar gyis mchod /
yang bzang po spyod pa nas 'byung ba ltar gyi yan lag bdun pa byed par 'dod na ji snyed su dag ces sogs byas la /
de nas me tog dam pa phreng ba dam pa dang /
zhes pa nas /
thams cad rdzogs pa'i byang chub chen por bsngo / /
zhes pa'i bar gyis yan lag bdun pa phul la /
de nas yid gzhan du ma yengs par mos gus chen po dang ldan pas /
bla ma lha bzhi dang bcas pa la gsol ba 'debs /
ces pa ci mang bya /
de nas yang phun tshogs dge legs bye bas bskrun pa'i sku /
zhes sogs dang /
rgyal ba'i mdun na rgyal sras bzang po skyong zhes sogs dang /
phyag stong 'khor los bsgyur pa'i rgyal po stong zhes sogs dang /
lha dang lha min cod pan gyis ces sogs dang /
sku mdog sngon po ral gri zhags pa 'dzin zhes sogs kyis gsol ba btab pas /
bla ma lha bzhi dang bcas pa'i sku'i cha las bdud rtsi dkar po'i rgyun babs pa rang gi lus la zhugs pas /
lus lha bzhi'i ngo bo /
ngag sde snod gsum gyi ngo bo /
yid bslab pa gsum gyi ngo bo /
lha chos bdun ldan jo bo rje dpal ldan a ti sha'i skur dngos su gyur song snyam du mos la @# / /
mthar thub pa'i dbang po tshur byon nas rang gi spyi gtsug tu 'khod /
spyan ras gzigs tshur byon nas snying kha /
sgrol ma tshur byon nas mgrin pa dang /
mi g.yo ba tshur byon nas lte ba sprul pa'i 'khor lo rnams su 'khod /
de nas rtsa ba'i bla ma dang dbyer med pa'i jo bo rang la thim pas rang gi lus ngag yid gsum dang jo bo'i sku gsung thugs dbyer med du 'dres nas rang nyid lus lha bzhi'i ngo bo /
ngag sde snod gsum gyi ngo bo /
yid bslab pa gsum gyi ngo bo /
bka' gdams lha chos bdun ldan jo bo rje'i skur dngos su gyur song snyam pas /
oM mu ni mu ni ma hA mu ni ye swAhA /
oM ma Ni padme hUM /
oM tA re tu t+tA re tu re swAhA /
oM ceN+Ta ma hA ro Sha Na hUM phaT /
ces pa'i gzungs sngags rnams ci mang bzlas la mjug tu bsngo ba smon lam gyis rgyas gdab par bya'o /
zhes bka' gdams lha bzhi'i bsgrub tshul snying po 'di yang /
drung pa blo bzang rgyal mtshan gyis bskul ba la brten nas /
dge slong blo bzang chos kyi rgyal mtshan gyis bgyis pa'o / /
! / /
na mo gu ru many+dzu g+hO ShA ya /
chos dbyings ngang las mdun gyi nam mkha'i dbus / /
rgyal ba'i yab gcig rje btsun 'jam pa'i dbyangs / /
g.yas phyogs thub dbang gnyis pa tsong kha pa / /
g.yon phyogs drin can rtsa ba'i bla ma bzhugs / /
mtha' skor rtsa brgyud bla ma yi dam lha / /
sangs rgyas byang sems dpa' bo mkha' 'gro'i tshogs / /
bstan bsrung rgya mtshos bskor nas bzhugs pa yi / /
ye shes pa rnams spyan drangs dbyer med gyur / /
dus gsum rgyal ba'i yab gcig 'jam pa'i dbyangs / /
snyigs dus zas gtsang sras po blo bzang grags / /
bka' drin mnyam med rtsa ba'i bla ma ste / /
'khor dang bcas la sgo gsum gus phyag 'tshal / /
mchod tshogs kun 'bul sdig ltung ma lus bshags / /
dge la yi rang chos 'khor skor mdzad cing / /
nam mkha' ji srid brtan par bzhugs pa dang / /
dge tshogs ma lus bla med byang chub bsngo / /
dus gsum rnam 'dren kun gyi thugs rje dang / /
mkhyen rab ma lus gcig tu bsdus pa la / /
'jam dpa'i dbyangs dang rgyal ba blo bzang grags / /
rtsa ba'i bla ma zhes byar mtshan gsol ba'i / /
skyabs kyi dam par byang chub snying po'i bar / /
snying nas skyabs mchi gus pas gsol 'debs na / /
ngan song 'khor ba'i 'jigs pa las bsgral te / /
mchog dang thun mong dngos grub ma lus stsol / /
dal 'byor rnyed dka' myur du 'jig pa dang / /
'jigs rung ngan 'gro'i g.yang sa dran gyur nas / /
bslu med dkon mchog gsum la skyabs 'gro zhing / /
sdig spong dge tshogs sgrub par byin gyis rlobs / /
'khor ba'i phun tshogs me 'obs ltar mthong zhing / /
nges 'byung tshul khrims byang chub sems mchog dang / /
yang dag lta dang rim gnyis zab mo'i lam / /
myur du rgyud la skye bar byin gyis rlobs / /
mdor na skye zhing skye ba thams cad du / /
skyabs mchog dam pa @# / /
gsum gyis 'bral med du / /
dgyes shing rjes su bzung ba'i byin rlabs kyis / /
ma rnams don du sangs rgyas myur thob shog /
ces pa yang dge slong blo bzang rnam rgyal gyi kha ton du /
shAkya'i dge slong blo bzang chos kyi rgyal mtshan gyis smras pa'o / /
! / /
bla ma'i rnal 'byor ni /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
spyi bor seng khri padma nyi zla'i steng / /
'od dpag med mgon padma 'byung gnas ni / /
dpa' bo mkha' 'gro'i tshogs kyis bskor nas bzhugs / /
rang bzhin gnas nas ye shes spyan drangs bstim / /
skyabs gsum ngo bo rtsa ba'i bla ma la / /
phyag 'tshal mchod 'bul sdig ltung so sor bshags / /
dge la yi rang chos 'khor bskor ba'i phyir / /
bskal brgyar bzhugs gsol dge tshogs byang chub bsngo / /
de nas bla ma rang rang gi mtshan sngags bzla /
'di ltar bskrun pa'i dge bas dkar phyogs rnams / /
legs par skyong la mthu stobs ldan pa dang / /
gnas skabs mthar thug 'dod pa'i don rnams kun / /
chos ldan yid bzhin 'grub par byin gyis rlobs / /
ces gsol ba btab nas dngos grub zhus /
bla ma rang la bstim mo / /
zhes pa 'di tshong 'dus chos kyi rgyal pos bla ma'i rnal 'byor mdor bsdus dgos ces bskul ngor /
btsun pa blo bzang chos kyi rgyal mtshan gyis smras pa'o / /
! / /
na mo gu ru lo ke shA rA ya /
'dir 'phags pa spyan ras gzigs kyi bla ma'i rnal 'byor bsgom sa nas /
mjug tu gtor ma 'bul bar 'dod pas /
skyabs 'gro sems bskyed tshad med bzhi bsgom pa sngon du btang nas /
mdun gyi nam mkhar pad dkar zla ba'i steng / /
rtsa ba'i bla ma rje btsun spyan ras gzigs / /
sku mdog dkar po bcu drug lang tshos mdzes / /
'dzum ldan zhal gcig phyag bzhi'i dang po gnyis / /
'gro la brtse bas phyogs bcu'i sangs rgyas kyi / /
thugs rje bskul phyir thugs kar thal mo sbyar / /
'og mas shel phreng padma dkar po bsnams / /
ral pa'i cod pan nor bu'i dbu rgyan dang / /
snyan rgyan mgul rgyan gdu bu do shal sogs / /
rnam mang rin chen rgyan gyis legs par brgyan / /
lha rdzas dar gyi na bzas mdzes par klubs / /
mi phyed rdo rje'i skyil krung gis bzhugs pa'i| /
thugs kar zla steng hrIH dang hUM gi mthar / /
yi ge drug pas bskor ba'i 'od zer gyis / /
ye shes dbang lha spyan drangs dbyer med gyur / /
dbang bskur 'od dpag med pas spyi bor brgyan / /
skyon gyis ma gos sku mdog dkar / /
rdzogs sangs rgyas kyi dbu rgyan can / /
thugs rje'i spyan gyis 'gro la gzigs / /
spyan ras gzigs la phyag 'tshal lo / /
mchod pa'i tshogs 'bul sdig kun so sor bshags / /
dge la yi rang chos @# / /
'khor skor du gsol / /
mya ngan mi 'da' bzhugs gsol dge ba rnams / /
'gro rnams bsgral phyir byang chub chen por bsngo / /
bslu med skyabs mchog spyan ras gzigs dbang la / /
byang chub snying po'i bar du skyabs mchi zhing / /
gus pas phyag 'tshal snying nas gsol ba 'debs / /
thugs rjes bzung la byin gyis brlab tu gsol / /
de ltar lan mang gsol ba btab pa las / /
byin gyis brlab phyir 'phags pa gnyis pa zhig /
chad nas thim pas bdag nyid 'phags par gyur / /
snying kha'i yig drug 'od zer 'phro 'du yis / /
snod bcud sbyong zhing bzlas pa'i rgyun la 'jug /
mjug tu dge tshogs byang chub chen por bsngo / /
thun mtshams su gtor ma 'bul na dkar gtor bshams /
oM AH hUM gis bdud rtsir byin gyis brlabs la /
rang gi thugs ka'i hUM hrIH 'i 'od zer gyis / /
spyan ras gzigs la sangs rgyas byang sems kyis / /
bskor ba spyan drangs ljags kyi 'od zer gyis / /
drangs shing gsol bas mchog tu dgyes par gyur / /
oM gu ru Ar+ya lo ke shwa ra sa pa ri wA ra i daM pa laM ta kha kha khA hi khA hi /
lan gsum gyis phul /
ar+g+haM sogs kyis mchod /
skyon gyis ma gos ces sogs kyis bstod nas /
bzod par gsol te gshegs su gsol ba'am /
yang na rang la bstim /
dge ba bsngo zhing shis pa brjod /
ces pa 'di yang /
dad ldan ta'i jing chas rjes bskul nas /
shAkya'i dge slong rgyal khams pa blo bzang chos kyi rgyal mtshan gyis dpal ldan 'bras spungs su sbyar ba'i yi ge pa ni rab 'byams smra ba blo bzang bstan pa dar rgyas so / /
! / /
swa sti| yid ma yengs par 'di ltar gdon cing bsam / /
rang mdun nam mkha' padma nyi ma'i steng / /
mthu stobs dbang phyug dpal ldan gsang ba'i bdag /
sku mdog sngon po zhal gcig phyag gnyis kyi / /
g.yas pas sdigs mdzub dang bcas rdo rje 'phyar / /
g.yon pa sdigs mdzub mdzad cing mche ba gtsigs / /
sma ra smin ma dbu skra me ltar 'bar / /
sprul dang rin chen rgyan mdzes gos sngon gyi / /
stod g.yogs stag gi pags pa'i sham thabs gsol / /
zhabs gnyis brkyangs bskums kyis bzhugs gnas gsum du / /
yi ge gsum mtshan thugs ka'i 'od zer gyis / /
ye shes dbang lha dang bcas spyan drangs bstim / /
dbang bskur mi bskyod rgyal pos dbu la brgyan / /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren 'gegs kyi tshogs rnams 'joms mdzad pa / /
bcom ldan rdo rje 'dzin la phyag 'tshal lo / /
mchod pa kun 'bul sdig ltung ma lus bshags / /
dge la yi rangs chos 'khor bskor ba dang / /
mya ngan mi 'da' bzhugs gsol dge tshogs rnams / /
bla med byang chub dam par bsngo bar bgyi / /
de nas mdun gyi phyag na rdo rje de nyid la /
lcang @# / /
lo can gyi gnas mchog dam pa na /
zhes sogs kyis gsol ba btab pas /
dgyes bzhin du rang la thim pas /
rang nyid phyag rdor du gyur pa'i snying khar nyi gdan gyi steng du hUM yig sngon po de'i mthar oM badzra pA Ni hUM zhes pa'i sngags kyis bskor ba'i sngags phreng las 'od zer 'phros pas rang gi lus kyi nang gang /
nad gdon sdig sgrib sogs 'gal rkyen bar gcod thams cad sbyangs /
tshe dang bsod nams stobs dang yon tan thams cad 'phel zhing rgyas par bsams la /
sngags de nyid brgya stong la sogs pa bzla'o / /
mjug tu dge ba 'di yis myur du bdag /
gsang ba'i bdag po 'grub gyur nas / /
'gro ba gcig kyang ma lus pa / /
de yi sa la 'god par shog /
de ltar nyin re bzhin du nyams su blangs na /
gnas skabs bar chad sel zhing /
mthar thug sangs rgyas kyi go 'phang 'thob par 'gyur ba sogs phan yon che'o / /
zhes er the ni d+ha las ba dur gyi nyams len du bris pa'o / /
! / /
na mo gu ru badzra pA Ni ye /
bla ma phyag na rdo rje bsgrub par 'dod pas skyabs 'gro sems bskyed sngon du btang /
sems can thams cad kyi don du sangs rgyas kyi go 'phang thob par bya / /
de'i phyir du bla ma phyag na rdo rje bsgrub par bya'o snyam pa gsum sogs bya /
de nas rang gi mdun du /
ngo bo rang gi rtsa ba'i bla ma yin pa la /
rnam pa bcom ldan 'das phyag na rdo rje sku mdog mthing kha zhal gcig phyag gnyis pa /
mche ba gtsigs shing ljags 'dril ba /
spyan gsum dang ldan zhing khro gnyer bsdus pa /
dbu skra dang sma ra dang smin ma dmar ser 'bar zhing gyen du 'khyil ba /
phyag g.yas sdigs mdzub dang bcas pas rdo rje 'phyar zhing /
g.yon thugs kar sdigs mdzub mdzad pa /
gos sngon po'i stod g.yogs dang /
stag gi pags pa'i sham thabs can sprul dang rin po che'i rgyan gyis brgyan pa /
ye shes kyi me rab tu 'bar ba'i dbus na /
zhabs g.yas bskums shing g.yon brkyangs pa'i stabs kyis bzhugs pa'i spyi bor oM /
mgrin par AH thugs kar hUM /
hUM las 'od zer 'phros /
bsgoms pa dang 'dra ba'i ye shes pa dang dbang lha rnams spyan drangs /
dzaH hUM baM hoH ye shes pa dang gnyis su med par gyur /
dbang gi lhas dbang bskur /
mi bskyod pas dbu brgyan par gyur /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren bgegs kyi tshogs rnams 'joms mdzad pa'i / /
bcom ldan rdo rje 'dzin la phyag 'tshal lo / /
mchod pa'i tshogs 'bul sdig ltung so sor bshags /
dge la yi rang chos 'khor skor du gsol / /
'dis mtshon rnam dkar dge ba ci mchis pa / /
ma rnams sgrol phyir byang chub mchog tu bsngo / /
de ltar yan lag bdun pa phul bas /
phyag rdor dgyes bzhin rang la thim ste /
@# / /
rang nyid bsgoms pa dang 'dra ba'i phyag na rdo rjes gyur par bsams la /
snying khar sngags 'khor bsgom pa'i 'od zer kyi spro bsdu'i dmigs pa dang ldan pas /
oM badzra pA Ni hUM /
zhes pa'i bsnyen pa bya /
mjug tu dge ba 'di yis myur du bdag /
bla ma gsang 'dzin 'grub gyur nas / /
ces sogs bsngo ba dang smon lam bya'o / /
de ltar nyams su blangs pas /
bsam don 'grub cing /
bar gcod sel lo / /
zhes pa 'di yang dpon po A yu She'i nyams len du dge slong blo bzang chos kyi rgyal mtshan gyis bkod pa'o / /
! / /
nye brgyud gtso bo ni /
khyab bdag rdo rje 'chang dbang 'jam pa'i dbyangs / /
rgyal ba gnyis pa 'jam dpal rgya mtsho'i zhabs / /
mkhas grub dam pa paN chen chos kyi rje / /
rgyal ba yab sras rnams la gsol ba 'debs / /
grub mchog chos rdor rgyal ba dben sa pa / /
spyan ras gzigs dngos bsod nams mchog gi mtshan / /
sku gsum mngon gyur sangs rgyas ye shes zhabs / /
kun mkhyen bla ma gsum la gsol ba 'debs / /
dmigs brtse ma'i mjug tu /
grub pa'i dbang phyug 'jam dpal rgya mtsho dang / /
'dzam gling mkhas pa'i gtsug rgyan dge legs dpal / /
mdo rgyud gdams pa'i mdzod 'dzin ba so rje / /
skye dgu'i 'dren pa gsum la gsol ba 'debs / /
zung 'jug mchog brnyes chos kyi rdo rje dang / /
sku gsum mngon gyur rgyal ba dben sa pa / /
mkhas grub dam pa sangs rgyas ye shes zhabs / /
kun mkhyen bla ma gsum la gsol ba 'debs / /
ces pa 'di yang / /
rab 'byams pa sku skye phun tshogs rgyal mtshan gyi thugs dam du /
dge slong blo bzang chos kyi rgyal mtshan gyis sbyar ba'o / /
! / /
dril bu dmar khrid kyi dbang brgyud gsol 'debs la /
khrid rgyud kyi rgyal ba gnyis pa blo bzang grags pa'i dpal /
zhes pa'i mjug tu /
rin chen sher 'byung mkhas btsun blo bzang rje / /
dpal 'byor rgya mtsho mkhas grub nam mkha'i mtshan / /
gsol ba sogs sbyar ro / /
rje nyid kyi gsung ngo / /
! / /
phyag chen gsol 'debs kyi mjug tu 'jug rgyu'i ba so sprul pa'i sku la /
lam bzang po phyag rgya chen po yis / /
skal ldan gyi gdul bya smin mdzad pa / /
ngag dbang chos kyi dbang phyug la gsol ba 'debs /
ces sogs dang /
grub chen gnas bcu pa la /
bka' mdo rgyud gdams ngag ma lus pa'i / /
don gcig tu sdus nas nyams bzhes pa / /
grub chen dge 'dun rgyal mtshan la gsol ba 'debs /
ces sogs dang /
rje yab sras thugs bcud bdud rtsi'i rgyun / /
dug nyon mongs 'joms byed sman sbyin mdzad / /
grub chen bsod nams yar 'phel la gsol ba 'debs / /
ces pa rnams kyang rje nyid kyi gsung ngo / /
! / /
na mo gu ru lo ke shwa rA ya /
mtshan dpa'i cha shas yongs su rdzogs pa'i sku / /
yan lag drug cu'i @# / /
bsil zer 'gyed pa'i gsung / /
shes bya'i mkha' la thogs pa med pa'i thugs / /
'phags mchog spyan ras gzigs la gsol ba 'debs / /
sku gsum go 'phang mthon po'i rtser son kyang / /
bgrang yas sprul pa'i rnam rol sna tshogs kyi / /
ngo mtshar mdzad pa'i gar gyis rnam rol ba / /
grub chen mi Ta'i zhabs la gsol ba 'debs / /
byams pa'i rnam sprul sgra bsgyur byams pa'i dpal / /
tshogs gnyis mthar phyin bsod nams dbang phyug dang / /
rgyal sras dbang po bsod nams seng ge'i zhabs / /
sa bcu'i dbang phyug gsum la gsol ba 'debs / /
lung rigs mnga' bdag rin chen seng ge dang / /
rgyal ba gnyis pa kun mkhyen rin chen grub / /
sngags 'chang dbang po gzhon nu bsod nams te / /
bstan pa'i mnga' bdag gsum la gsol ba 'debs / /
dbang phyug brgyad ldan blo bzang grags pa'i dpal / /
'dzam gling smra ba'i khyu mchog dge legs dpal / /
lung rtogs mnga' bdag chos kyi rgyal mtshan zhabs / /
sku gsum mngon gyur gsum la gsol ba 'debs / /
rig 'dzin brnyes pa chos kyi rdo rje dang / /
grub pa'i dbang phyug blo bzang don grub zhabs / /
mkhas grub dam pa sangs rgyas ye shes te / /
'gro ba'i 'dren pa gsum la gsol ba 'debs / /
spyan ras gzigs dbang thugs rje'i rnam sprul ni / /
gdul bya'i don du ngur smrig 'dzin pa'i tshul / /
mtha' yas 'gro ba'i skyabs mchog bla na med / /
rje btsun bla ma'i zhabs la gsol ba 'debs / /
ji snyed gdul bya'i khams dang bsam pa bzhin / /
rgyal bas bka' stsal rab 'byams gsung rab kun / /
'di phyi bar do'i nyams len snying po ru / /
dril nas nyams su len par byin gyis rlobs / /
spyi bor bla ma snying khar lhag pa'i lha / /
legs bsgoms dpag med 'od zer spro bsdu yis / /
snod bcud zhing skyong chos kun rang bzhin gyis / /
stong pa'i gnas lugs rtogs par byin gyis rlobs / /
rang lus 'khor gsum dag par mchod sbyin dang / /
tshe 'di'i phun tshogs kun la zhen pa ni / /
dor nas rang sems 'od kyi sbu gu nas / /
thogs med dga' ldan 'jug par byin gyis rlobs / /
brtan g.yo dngos kun sgyu ma rmi lam ltar / /
mthong nas phyi nang gsang bar bsgyur byas te / /
stong nyid snying rje dbyer med byang chub sems / /
myur du mngon du 'gyur bar byin gyis rlobs / /
de ltar zab mo'i lam gyi nyams len gyis / /
chos kun mkhyen pa'i dbang po myur thob nas / /
phyag na padmo'i rnam thar ji bzhin du / /
rtag tu lus can kun gyi don bgyid shog /
! / /
chos drug brgyud pa'i gsol 'debs /
khyab bdag rdo rje 'chang dbang tai l+lo dang / /
nA ro mar mi sgam po rdo rje rgyal / /
'jig rten mgon po spyan snga rin chen mgon / /
gsol ba 'debs so bdag rgyud byin gyis rlobs / /
kun ldan ras pa byams dpal bsod dbang dang / /
rgyal sras bsod nams seng ge yang rtse ba / /
bu ston @# / /
bsod rgyal grags pa byang chub zhabs / /
gsol ba 'debs so bdag rgyud byin gyis rlobs / /
rgyal ba gnyis pa ba so chos kyi rje / /
grub mchog chos kyi rdo rje yab sras dang / /
zung 'jug mngon gyur sangs rgyas ye shes zhabs / /
gsol ba 'debs so bdag rgyud byin gyis rlobs / /
bslu med lam ston rtsa ba'i bla ma dang / /
rab 'byams 'khor lo'i mgon po he ru ka /
dus gsum rgyal ba bskyed mdzad rje btsun ma / /
gsol ba 'debs so bdag rgyud byin gyis rlobs / /
bshes gnyen dam pas 'bral med rjes bzung ste / /
thun mong lam sbyangs dbang bzhis smin byas nas / /
dam tshig sdom pa tshul bzhin bsrungs pa yis / /
gtan gyi mdun ma 'grub par byin gyis rlobs / /
gtum mo'i bde drod 'bar bar byin gyis rlobs / /
rlung sems dbu mar tshud par byin gyis rlobs / /
sgyu lus rmi lam 'byongs par byin gyis rlobs / /
lhan skyes 'od gsal 'char bar byin gyis rlobs / /
'pho bas zhing khams bgrod par byin gyis rlobs / /
rnam dag grong 'jug nus par byin gyis rlobs / /
zung 'jug go 'phang thob par byin gyis rlobs / /
ces pa 'di yang dge slong blo bzang chos kyi rgyal mtshan gyis sbyar ba'o / /
! / /
na mo gu ru many+dzu g+ho ShA ya /
rten cing 'brel 'byung bslu ba med pa dang / /
skye 'gag spros dang bral ba dam pa'i don / /
ji bzhin gzigs shing brtse bas 'doms mdzad pa / /
thub dbang lha yi lha la gsol ba 'debs / /
mgon des 'khor tshogs rgya mtsho'i dbus dag tu / /
yongs 'du'i tshal na dpag bsam ljon pa ltar / /
gzigs nas rgyal tshab dam par dbang bskur ba / /
ma pham chos rje'i zhabs la gsol ba 'debs / /
bde gshegs kun las lhag pa'i thugs rje yis / /
snyigs dus 'gro la phan dang bde ba'i lam / /
ji bzhin ston mdzad thub dbang gnyis pa'i rje / /
blo bzang grags pa'i dpal la gsol ba 'debs / /
de nyid lugs bzang phun tshogs bkra shis pa / /
bshad sgrub rnam par dkar ba'i 'phrin las kyis / /
phyogs las rnam par rgyal ba'i dpal ldan pa / /
'jam dbyangs bla ma'i zhabs la gsol ba 'debs / /
rab 'byams dge la 'dun pa'i ded dpon mchog /
lung rtogs yon tan rgya mtsho chen po la / /
dbang bsgyur 'phrin las rlabs phreng g.yo ba can / /
yongs 'dzin dge ba'i bshes la gsol ba 'debs / /
legs tshogs dpal ldan yangs pa'i blo gros rgyas / /
ye shes bzang po'i spyan gyis chos kun gzigs / /
bsod nams blo gros bkra shis rgyal mtshan 'dzin / /
'gro ba'i 'dren pa rnams la gsol ba 'debs / /
legs par bshad pa'i chos kyi 'byor pa rgyas / /
tshul khrims rgyal mtshan yon tan 'od stong 'phro / /
rgya chen bsod nams grags pa'i ba dan g.yo / /
skye dgu'i gtsug rgyan rnams la gsol ba 'debs / /
mkhas mang @# / /
dge 'dun don rnams grub mdzad cing / /
chos grags gnyis pa 'phrin las 'od zer 'phro / /
bsam gtan mchog brnyes 'jam dbyangs blo gros ldan / /
bstan pa gsal byed rnams la gsol ba 'debs / /
nam mkha'i khyon ltar yangs pa'i shes rab can / /
lung rigs dpal ldan snyan grags dam chos kyi / /
dpal 'byor don gnyis lhun gyis grub pa'i mgon / /
thar pa'i lam ston rnams la gsol ba 'debs / /
dkon mchog chos tshul 'phel mdzad blo bzang bstan / /
'dzin mchog 'jam pa'i dbyangs bzhin bkra shis stsol / /
dam chos rnam par rgyal ba'i 'phrin las can / /
yongs 'dzin dam pa rnams la gsol ba 'debs / /
de ltar rtsa brgyud bla ma'i tshogs rnams la / /
rtse gcig gus pas gsol ba btab pa'i mthus / /
tshe rabs kun tu dam pa'i mgon rnams kyis / /
'bral med rjes su 'dzin par byin gyis rlobs / /
dal 'byor rten bzang bslab gsum rgyan gyis mdzes / /
'gro kun sgrol phyir byang chub sems bskyed de / /
rlabs chen rgyal sras kun gyi spyod pa la / /
nyams len snying por byed par byin gyis rlobs / /
mtha' yas skye dgu'i phan bde 'byung ba'i gzhi / /
phyogs dus kun tu bu ram shing pa yi / /
bstan pa'i rgyal mtshan 'dzin cing spel ba la / /
kun mkhyen tsong kha pa dang mtshungs par shog /
ces rigs lam smra ba'i grwa tshang blo gsal gling gi slob brgyud la gsol ba 'debs pa'i tshul 'di yang /
dka' bcu pa lho pa 'phags pa'i tshig gis nan cher bskul ba la brten nas /
sde snod 'dzin pa dge slong blo bzang chos kyi rgyal mtshan gyis bkra shis lhun po'i gzims khang rgyal mtshan mthon po'i gzims chung yid dga' chos 'dzin du sbyar ba'o / /
! / /
na mo lo ke shwa rA ya /
rab 'byams phyogs bcu'i rgyal ba ma lus pa'i / /
thugs rje bdud rtsi'i rgya mtsho las 'khrungs pa / /
pad dkar 'dab stong 'dzin pa'i bdag nyid can / /
rje btsun bla ma'i zhabs la gsol ba 'debs / /
kun mkhyen gnyis pa blo bzang grags pa yi / /
mdo sngags bshad sgrub rgya mtsho spel ba la / /
phyogs dus kun tu 'gran pa'i zla bral ba / /
dpal ldan bla ma'i zhabs la gsol ba 'debs / /
sngon goms tshogs gnyis gser gyi shing rta yis / /
drangs pa'i sku gsum yid bzhin dbang gi rgyal / /
mchog dang thun mong 'dod dgu'i char 'bebs pa / /
skyabs mgon dam pa'i zhabs la gsol ba 'debs / /
gangs can dga' tshal mdzes byed mkhan slob dang / /
dam chos 'khor los bsgyur ba'i mi dbang sogs / /
sna tshogs sgyu 'phrul dra ba'i zlos gar gyis / /
rnam rol bla ma mchog la gsol ba 'debs / /
'dzam gling mdzes byed rgyan dang mchog rnams kyi / /
'chad rtsod rtsom pa'i 'phang 'gro'i sgra dbyangs rnams / /
gcig tu bsdoms 'dra'i legs bshad rgyud mang gis / /
phan bde'i dga' @# / /
ston stsol la gsol ba 'debs / /
ngag gi dbang phyug 'jam dpal gzhon nu bzhin / /
blo bzang bstan pa'i rgya mtsho rgyas mdzad pa'i / /
'phrin las 'od dkar bye ba 'gyed mkhas pa / /
smra ba'i zla ba mchog la gsol ba 'debs / /
'di ltar bskrun pa'i rnam dkar dge ba'i mthus / /
tshe rabs kun tu rje btsun bla ma yis / /
'bral ba med par rjes su 'dzin pa dang / /
thams cad mkhyen pa'i go 'phang myur thob shog /
bslu med dkon mchog gsum gyi byin rlabs dang / /
dam can chos skyong bsrung ma'i mthu stobs dang / /
drang srong grub pa rnams kyi bden tshig dang / /
mtha' yas 'gro 'di'i legs par spyad pa'i mthus / /
gangs ri'i ra bas bskor ba'i zhing khams 'dir / /
phan dang bde ba ma lus 'byung ba'i gnas / /
spyan ras gzigs dbang thams cad mkhyen pa yi / /
zhabs pad srid mtha'i bar du brtan par shog /
ces rje thams cad mkhyen pa'i rang bzhin brjod pa'i sgo nas gsol 'debs zhabs brtan dang bcas pa 'di yang /
rgod tshang ri khrod pa rnams dang /
dam pa rang nyid kyi zhabs 'bring dge ba'i bshes gnyen mang pos gsol ba btab pa dang / /
khyad par bdag nyid kyang mchog tu dad pa'i sgo nas btsun pa blo bzang chos kyi rgyal mtshan gyis /
chos grwa chen po bkra shis lhun por sbyar ba'i yi ge pa ni dge tshul rnam dpyod dang ldan pa blo bzang dbang rgyal lo / /
! / /
zhing mchog bde ba can gyi 'dren pa mchog /
snang ba mtha' yas ye shes zlos gar las / /
mtsho las skyes pa'i rdo rje sprul pa'i sku / /
bstan pa'i nyi ma mchog la gsol ba 'debs / /
de nyid thugs rje chen po'i rnam rol ni / /
blo bzang chos kyi rgyal mtshan 'dzin pa'i dpal / /
snyigs dus 'gro ba'i 'dren pa bla na med / /
gsum ldan rdo rje 'dzin la gsol ba 'debs / /
mgon de'i zhabs zung thub pa'i bstan pa dang / /
skye dgu'i phan bde bdag cag 'khor bcas kyi / /
tshe dang bsod nams bshad sgrub longs spyod sogs / /
yar ngo'i zla ltar rgyas shing brtan gyur cig /
ces pa 'di ni sangs rgyas snang ba mtha' yas slob dpon padma 'byung gnas rtsa ba'i bla ma gsum dbyer med du gsol ba 'debs tshul lha sa'i tshes bcu pa la gnang ba'o / /
! / /
swasti /
dus gsum phyogs bcur bzhugs pa'i rgyal ba dang / /
brgyad khri bzhi stong lung rtogs dam pa'i chos / /
rab 'byams 'phags tshogs skyabs kyi dam pa la / /
phyag 'tshal skyabs mchi byin gyis brlab tu gsol / /
! / /
rnam dkar dge legs ring nas goms pa'i mthus / /
rtsod dus smra ba'i nyi ma thams cad mkhyen / /
dpal ldan mkhas pa kun gyi rgyan gyur pa'i / /
mkhas grub chos rje'i zhabs la gsol ba 'debs /
ces pa 'di dge tshul rnam dpyod dang ldan pa blo bzang dbang rgyal gyi thugs dam du dge slong blo bzang chos kyi rgyal @# / /
mtshan gyis 'phral du bkod pa'o / /
! / /
swasti| mnyam med zas gtsang sras dang mar me mdzad / /
kun mkhyen gnyis pa blo bzang grags pa yi / /
bshad sgrub chos kyi rgyal mtshan 'dzin pa'i dpal / /
rje btsun bla ma'i zhabs la gsol ba 'debs / /
mtha' yas 'gro ba'i bslu med skyabs kyi mchog /
blo bzang rgyal ba kun gyi mdzad pa'i phul / /
chos kyi rgyal srid skyong ba'i dge mtshan gyi / /
dpal ldan bla ma'i zhabs la gsol ba 'debs / /
'dis mtshon dus gsum rnam dkar dge ba'i tshogs / /
dngos grub 'byung gnas drin can bla ma yis / /
'bral med rjes bzung sa lam mthar phyin te / /
sku gsum go 'phang myur du thob phyir bsngo / /
yul phyogs 'dir yang 'thab rtsod lo nyes dang / /
nad rims la sogs rgud pa kun bral zhing / /
tshe ring nad med dpal 'byor longs spyod rgyas / /
bkra shis rgya mtshos phyogs kun gang bar shog /
chos grwa 'dir yang dge 'dun thugs mthun zhing / /
tshul khrims rnam dag 'dod dgu'i 'byor pa rgyas / /
bshad dang bsgrub pas nyin mtshan 'da' ba yis / /
thub bstan dar rgyas yun ring gnas gyur cig /
ces pa 'di yang lcang ra chos mdzad ma blo bzang chos 'dzin gyis nan gyis bskul ba la brten nas /
dge slong blo bzang chos kyi rgyal mtshan gyis thogs med du smras pa'o / /
! / /
thub dbang rdo rje 'chang dang 'od dpag med| |'khor lo bde mchog rgyal ba tsong kha pa / /
dbyer med skyabs kyi dam par gsol ba 'debs / /
mchog dang thun mong dngos grub ma lus stsol / /
blo bzang phyogs las rnam par rgyal ba yi / /
grags pa'i mtshan mas rgya mtsho'i gos can kun / /
yongs 'gengs chos kyi rgyal srid skyong ba'i mchog /
bslu med skyabs mchog gsum la gsol ba 'debs / /
bla ma gsum gyi gsol 'debs grwa tshang chos rje 'jam dbyangs shes rab la gnang ba'o / /
! / /
thub dbang byams mgon 'jam dbyangs mar me mdzad / /
rgyal ba gnyis pa blo bzang grags pa'i dpal / /
dbyer med mchog gsum skyabs kyi dam pa la / /
snying nas gsol ba 'debs so byin gyis rlobs / /
ces pa b+hi lig thu nang sos zhus pa'o / /
! / /
dran pa tsam gyis mchog dang thun mong gi /
'dod dgu'i dngos grub ma lus stsol mdzad pa'i / /
mchog gsum ngo bo drin can bla ma la / /
gsol ba 'debs so byin gyis brlab tu gsol /
zhes pa lha btsun blo bzang chos skyong gi thugs dam du gnang ba'o / /
! / /
na mo rat+na tra yA ya /
blo mchog bzang po'i mdzad pa bla na med / /
chos kyi rgyal srid skyong ba'i rnam dkar gyis / /
gdul bya'i mtshan 'dzin rgud pa kun sel ba'i / /
dpal ldan bla ma'i zhabs la gsol ba 'debs / /
deng nas bzung ste tshe rabs thams cad du / /
bshes gnyen dam pas 'bral med @# / /
rjes 'dzin cing / /
dkar nag las 'bras tshul la yid ches nas / /
sdig spong dge ba sgrub par byin gyis rlobs / /
'khor ba'i ngang tshul me 'obs ltar mthong zhing / /
'gro rnams don du byang chub sems bskyed de / /
rgyal sras spyod pas nyin mtshan 'da' ba dang / /
bdag med gnas lugs rtogs par byin gyis rlobs /
ces pa 'di yang /
dad stobs dang ldan pa'i hor dpon tshang nam mkha' rgyal mtshan gyis 'di lta bu zhig dgos ces nan gyis bskul ba la brten nas /
dge slong blo bzang chos kyi rgyal mtshan gyis /
grub pa'i gnas mchog dben sa chos kyi pho brang du sbyar ba'i yi ge pa ni rje drung blo bzang dbang rgyal lo / /
! / /
lhar bcas 'gro ba'i 'dren pa bla na med / /
lung rtogs chos kyi dbang phyug phyogs kun las / /
rnam rgyal thub bstan nyin mor byed pa'i dpal / /
rje btsun bla ma'i zhabs la gsol ba 'debs /
ces de mo sprul pa'i sku lha dbang phyogs las rnam rgyal la bstod pa'o / /
blo bzang phyogs bcu'i 'dren pa thams cad kyi / /
thugs rje phrin las ma lus gcig bsdus nas / /
rgyal ba'i mdzad pa tshul bzhin sgrub mdzad pa'i / /
mchog gi sprul sku'i zhabs pad brtan gyur cig /
ces lha dbang phyogs las rnam rgyal gyi sprul pa'i sku'i brtan bzhugs so / /
! / /
na mo gu ru many+dzu g+ho ShA ya /
ston pa bla na med pa'i rgyal tshab mchog /
byams mgon ye shes sgyu 'khrul dra ba'i gar / /
sna tshogs cir yang 'char ba'i rol pa yis / /
'gro la dge legs stsol la gsol ba 'debs / /
khyad par lnga brgya'i gtsug rgyan bstan pa'i sgron / /
jo bo lha gcig mgon po a ti sha'i / /
thugs sras dam pa legs pa'i shes rab ces / /
mkhas btsun bzang por gyur la gsol ba 'debs / /
de nas mkhas dang grub pa rim brgyud de / /
dbang phyug brgyad ldan rgyal ba tsong kha pa'i / /
chos kyi rgyal srid skyong la zla bral ba / /
byams pa'i mtshan can zhabs la gsol ba 'debs / /
de nyid slar yang bstan dang 'gro ba la / /
thugs rje chen pos bskyod pa'i rnam 'phrul gyis / /
dge 'dun 'dus pa'i dpal gyur blo bzang rje'i / /
bstan pa rgya mtsho'i gnyen la gsol ba 'debs / /
bsod nams ye shes tshogs gnyis goms pa'i mthus / /
'phags mchog pad dkar 'dzin pa'i gdong lnga'i khrir / /
'dod dgur spyod pa'i rnam dkar 'od stong gis / /
phan bde'i lam bzang ston la gsol ba 'debs / /
dge la 'dun pa'i dkyil 'khor rab rgyas shing / /
dpal ldan lung rigs bzang po'i 'od dkar gyis / /
thub dbang bstan pa rgya mtsho'i dpal gyur pa / /
'phrin las bzang po'i zhabs la gsol ba 'debs / /
rab 'byams 'dun ldan rgya mtsho'i gtsug rgyan du / /
dpal ldan yon tan bzang po mngon mtho ba / /
mgon khyod rgya mtsho'i gos can gnas kyi bar / /
sku tshe brtan zhing 'phrin las rgyas gyur cig /
'di @# / /
ltar bstod pa'i dge bas 'gro ba kun / /
bshes gnyen dam pas 'bral med rjes bzung ste / /
thun mong lam gyi rim pas rgyud sbyangs nas / /
rim gnyis lam gyi rtogs pa mthar phyin shog /
ces chos kyi rje byams pa'i rnam 'phrul de nyid la gsol ba 'debs shing zhabs brtan du byas pa 'di yang / /
don gnyer can 'ga' zhig gis bskul ba'i ngor /
shAkya'i dge slong blo bzang chos kyi rgyal mtshan gyis sbyar ba'o / /
! / /
dpal 'byor tshogs gnyis yal ga'i khyon yangs shing / /
bslab gsum rim gnyis 'bras bus mngon par brjid / /
lhun grub 'phrin las bzang po'i dri bsung can / /
bshes gnyen yongs 'dzin dam pa'i zhabs la 'dud / /
ces pa chos rje pha bong kha pa la bstod pa mdzad pa'o / /
! / /
sangs rgyas bstan pa rin chen padmo'i tshal / /
dpal ldan phrin las bzang po'i gzi byin gyis / /
legs par gsal mdzad gdul bya'i mun sel ba / /
bstan pa'i nyi ma mchog la gsol ba 'debs / /
rab 'byams sangs rgyas bstan pa'i dpal gyur cing / /
bshad sgrub rnam dkar bzang po'i 'phrin las kyis / /
mtha' yas 'gro ba 'dren pa'i chos kyi rje / /
zhabs pad srid mtha'i bar du brtan gyur cig /
ces pa dge 'phel mkhan chen zhal snga nas sangs rgyas dpal bzang gi bstod pa brtan bzhugs so / /
! / /
blo bzang bstan pa'i gangs ri la gnas shing / /
phyogs las rnam rgyal lung rigs gdong lnga'i mtshan / /
bslab gsum rim gnyis ral khur gyis mdzes pa'i / /
smra ba'i seng ge'i zhabs la gsol ba 'debs / /
blo bzang lung rtogs ba gam mthon po'i rtser / /
legs bshad dar gyi lhab lhub rab g.yo zhing / /
phul byung yid bzhin nor bu'i tog mdzes pa'i / /
bstan pa'i rgyal mtshan 'dzin pa de la 'dud / /
rab yangs bde stong nam mkha'i dbyings nyid du / /
'chad rtsod rtsom pa'i 'brug sgra cher sgrog pas / /
phas rgol brag rir lung rigs gnam lcags 'bebs / /
smra mkhas phyogs las rnam rgyal gang der 'dud / /
rab dkar tshogs gnyis cha shas yongs rdzogs shing / /
nyon mongs dug gsum mun tshogs kun bcom ste / /
rnam dag stobs bzhi'i ku mud kha 'byed pa'i / /
khyab bdag sku lnga'i mgon po gang der 'dud / /
'dis mtshon skye 'phags dus gsum dge ba'i mthus / /
tshe rabs kun tu dal 'byor lus thob cing / /
theg mchog dge ba'i bshes kyis rjes bzung nas| |mdo rgyud chos kun dgyes bzhin 'doms par shog /
brtson pas lam bzung rtse gcig rab bsgrubs te / /
zung 'jug rdo rje 'chang dbang myur thob nas / /
mtha' yas sprul pas 'gro ba ma lus pa / /
byang chub mchog la bdag gis 'god par shog /
ces zhal snga nas blo bzang bstan pa'i rgyal mtshan la bstod pa dge slong blo bzang chos kyi rgyal mtshan gyis smras pa'o / /
! / /
thub dbang gnyis pa blo bzang grags pa yi / /
dgongs don @# / /
lung dang rigs pa'i dpal 'byor gyis / /
'gro la 'dod dgu'i mchog stsol chos kyi rje / /
yongs 'dzin dam pa'i zhabs la gsol ba 'debs /
ces pa shar rtse chos kyi rje grags pa dpal 'byor pa'i bstod pa 'di yang rje nyid kyi gsung ngo / /
! / /
rnam dkar dge tshogs ring nas goms pa'i mthus / /
bstan 'dzin kun gyi dbus na mngon mtho zhing / /
legs par bshad pas 'gro la mchog stsol ba'i / /
yongs 'dzin dge ba'i bshes la phyag 'tshal lo / /
rgyal ba gnyis pa'i mdo sngags lung rtogs kyi / /
bstan pa'i rgyal mtshan 'dzin la zla bral ba / /
sa gsum 'gro ba'i bla ma chos kyi rje / /
gdul bya'i blo mun sel la phyag 'tshal lo / /
zhes kyang dge slong blo bzang chos kyi rgyal mtshan gyis smras pa'o / /
! / /
dus gsum sangs rgyas kun dang dbyer med kyang / /
gdul bya'i dbang gis sprul pa'i skur bstan nas / /
'khor ba ma stongs bar du 'gro 'dren pa'i / /
bka' drin mnyam med zhabs la gsol ba 'debs / /
sangs rgyas kun gyi mkhyen brtse'i ye shes ni / /
ngur smrig gar gyis rnam rol tsong kha pa'i / /
bstan pa'i snying po gsal mdzad zhabs pad mchog /
skal bzang 'gro 'di'i gtsug na mdzes gyur cig /
! / /
mdo rgyud dam pa'i chos tshul ma lus pa / /
ji bzhin rtogs nas gzhan la 'doms pa la / /
phyogs las rnam par rgyal ba'i dpal mnga' ba / /
'dren mchog dam pa'i zhabs la phyag 'tshal lo / /
zhes brgyud pa zhal snga nas sras khang rab 'byams pa'i bstod par gnang ba'o / /
! / /
rnam dkar dge la 'dun pa'i blo gros kyis / /
mdo rgyud rgya mtsho'i khyon la dbang bsgyur zhing / /
lung rtogs yon tan nor bus yongs gang ba'i / /
bsgrub pa'i rgyal mtshan 'dzin la gsol ba 'debs / /
rab 'byams dge tshogs ring nas bskrun pa'i mthus / /
dam chos bsgrub la 'dun pa'i rnam dpyod can / /
thub bstan rgyal mtshan 'dzin pa'i mchog gyur pa / /
yongs 'dzin dam pa'i zhabs la gsol ba 'debs / /
phan bde'i 'byung gnas rgyal ba gnyis pa yi / /
sgrub brgyud bstan pa'i snying po 'dzin pa la / /
phyogs las rnam par rgyal ba'i dpal mnga' ba / /
yongs 'dzin dam pa'i zhabs la gsol ba 'debs / /
phun tshogs dge la 'dun pa'i snying stobs kyis / /
chos brgyad tshe 'di'i snang ba rgyang bsrings nas / /
sgrub pa'i rgyal mtshan 'dzin pa'i ri khrod pa / /
sems dpa' chen po'i zhabs la gsol ba 'debs / /
bla ma yi dam bsrung ma'i byin rlabs dang / /
chos dbyings rten 'brel mi bslu'i bden pa yis / /
'gro ba'i gdung sel dge 'dun yongs kyi gtso / /
sgrub pa'i rgyal mtshan rtag tu 'dzin gyur cig /
khyod la gus pas gsol ba btab pa'i mthus / /
bdag kyang deng nas tshe rabs thams cad du / /
dad dang nges 'byung byang chub sems nyid sogs / /
skyes bu gsum gyi nyams len mthar phyin nas / /
sku gsum go @# / /
'phang mngon du 'gyur bar shog /
grub chen gnas bcu rab 'byams pa dge 'dun rgyal mtshan la gsol 'debs su gnang ba'o / /
! / /
swasti| phun tshogs dge legs ring nas goms pa'i mthus / /
mdo rgyud rgya mtsho'i khyon la dbang bsgyur zhing / /
'gro kun thar pa dam pa'i grong khyer du / /
'dren pa'i ded dpon mchog la gsol ba 'debs / /
rnam dkar dge ba'i legs lam yongs rdzogs shing / /
rgya chen mdzad pa'i 'od zer stong 'phro bas / /
rgyal ba gnyis pa'i sgrub rgyud dge mtshan gyi / /
pad tshal rgyas par mdzad la gsol ba 'debs / /
bslu med bla ma yi dam byin rlabs dang / /
mthu ldan chos skyong bsrung ma'i mthu stobs kyis| |dge legs rgya mtsho'i dpal mnga' chos kyi rje / /
srid mthar zhabs brtan 'phrin las rgyas gyur cig /
! / /
rnam dkar dge legs ring nas bskrun pa'i mthus / /
mdo sngags chos kyi rgya mtsho'i dbus gnas shing / /
phun tshogs lung rtogs nor bus yongs gang ba'i / /
grub mchog dpal ldan bla ma'i zhabs la 'dud / /
grub mchog dge legs rgya mtsho'i bstod pa 'di gnyis kyang rje nyid kyi gsung ngo / /
! dpal ldan mdo rgyud kun gyi de nyid don / /
ji bzhin gzigs nas phul byung brtson 'grus kyis / /
sgrub pa'i rgyal mtshan 'dzin pa'i mchog gyur pa / /
yongs 'dzin dam pa'i zhabs la gsol ba 'debs / /
mtha' yas skye dgu kun gyi bsod nams gzhi / /
sgrub brgyud bstan pa yun ring rgyas pa'i phyir / /
khyod zhabs padmo srid mthar brtan pa dang / /
bslab gsum ri khrod 'dzin pas yongs gang shog /
ces pa 'di ni grub pa'i dbang phyug chen po brtson 'grus rgyal mtshan pa'i zhal snga nas la gsol 'debs brtan bzhugs dang bcas gnang ba'o / /
! / /
swasti| blo bzang dam pa'i chos kyi rgyal mtshan 'dzin / /
'jam pa'i dbyangs ltar snyan grags dge 'dun gyi / /
rgyan gyur grub pa'i rgyal mtshan mngon mtho ba / /
skyabs mchog dam pa rnams la gsol ba 'debs / /
dge ba 'di yis tshe rabs thams cad du / /
'dren mchog bla ma rnams kyis rjes bzung nas / /
'khrul med phyag chen rtogs pa mngon gyur te / /
sku gsum go 'phang myur du thob par shog /
ces pa 'di yang ra sgreng dka' bcu pas 'di lta bu zhig dgos ces bskul tshe / /
dge slong blo bzang chos kyi rgyal mtshan gyis dngos grub chos rdzong du bkod pa'o / /
! / /
na mo many+dzu g+ho ShA ya /
sangs rgyas kun gyi gsang ba'i mdzod 'dzin cing / /
zab dang rgya che'i chos kyi rgyal srid skyong / /
khyab bdag 'khor lo'i mgon po bshes gnyen gyi / /
tshul ston bla ma'i tshogs la gsol ba 'debs / /
bstan pa 'di la ston pa gnyis pa ltar / /
yongs grags 'phags mchog klu sgrub yab sras kyi / /
sras kyi dam pa don dam smra ba'i mchog /
'bar ba'i gtso bo'i zhabs la gsol ba @# / /
'debs / /
nyi ma'i gnyen gyi ljags yangs padmo'i mtshor / /
brtul zhugs spyod pa'i rnal 'byor dbang po zhes / /
lung bstan bung ba'i dar dir 'bum 'khrigs pa / /
spyod pa'i rdo rje'i zhabs la gsol ba 'debs / /
de nyid slar yang sa skyong dge ba'i rigs / /
legs bzung sna tshogs sprul pa'i zlos gar gyis / /
rol pas rnam mang 'gro ba'i don mdzad pa / /
rat+na chen po'i zhabs la gsol ba 'debs / /
jo bo lha gcig mgon po a ti shas / /
'phags yul grub mchog nag po spyod pa zhes / /
gsal bar lung bstan skad gnyis smra ba'i rje / /
rong zom chos bzang zhabs la gsol ba 'debs / /
dpal ldan zla 'od gzhon nu rgyal ba'i yum / /
rdo rje btsun mos rjes bzung bde ba che'i / /
ye shes mchog brnyes brtul zhugs gar gyis rol / /
dar ma dbang phyug zhabs la gsol ba 'debs / /
chos rnams kun gyi rang bzhin gdod ma'i gshis / /
dbyer med brjod bral ji bzhin thugs chud pa / /
a wa d+hU tI sbas pa'i sangs rgyas mchog /
'od zer dpal gyi zhabs la gsol ba 'debs / /
'chi bdag gshin rje'i dgra dngos de nyid kyi / /
rnal 'byor mthar son hrIH Sh+T+rIH 'i drag sngags kyis / /
ma rungs gdug can mtha' dag 'joms mdzad pa / /
'brug sgra rgyal mtshan zhabs la gsol ba 'debs / /
rten cing 'brel 'byung ji bzhin gzigs pa yi / /
ye shes ral gris mtshan 'dzin dra ba kun / /
drungs phyung mtha' yas rmad byung mdzad pa can / /
sangs rgyas ras chen zhabs la gsol ba 'debs / /
gang gi zhabs sen nor bu'i 'od chags pa / /
dregs ldan kun gyi spyi bor ngal gso zhing / /
shes bya'i gnas la thogs med mkhyen pa rgyas / /
saM g+ha b+ha dra'i zhabs la gsol ba 'debs / /
gzhung lugs 'bum phrag bkra shis sgo 'phar brgya / /
legs par phye nas 'dod dgu'i legs bshad kyis / /
skal bzang 'gro la phan bde'i mchog stsol ba / /
'jam dbyangs chos rje'i zhabs la gsol ba 'debs / /
rig pa'i gnas lnga dag la mkhyen pa rgyas / /
'jig rten dbang po'i lung bstan ji bzhin du / /
phyogs rnams kun tu 'gro ba'i don mdzad pa / /
chos kyi nyin byed zhabs la gsol ba 'debs / /
bde gshegs sras bcas kun dga'i lam bzang gis / /
'gro ba'i mchog brnyes rnam dkar 'phrin las kyis / /
'gro la phan bde'i dpal ster grub pa'i gtso / /
'jam mgon bla ma'i zhabs la gsol ba 'debs / /
bsod nams ye shes rgya mtsho yongs rdzogs shing / /
ngo mtshar sprul pa'i zlos gar sna tshogs pas / /
phan bde'i lam bzang phyogs bcur rgyas mdzad pa / /
dga' byed sa skyong zhabs la gsol ba 'debs / /
'gro rnams 'jig rten 'jig rten las 'das pa'i / /
kun dga'i lam bzang snying po'i don la 'god / /
snyigs dus 'gro ba'i mgon po thams cad mkhyen / /
rje btsun rdo rje 'dzin @# / /
la gsol ba 'debs / /
rgyal ba gnyis pa blo bzang grags pa yi / /
bstan pa'i rgyal mtshan 'dzin pa'i mchog gyur pa / /
mtha' yas 'gro ba'i 'dren pa bla na med / /
rje btsun bla ma'i zhabs la gsol ba 'debs / /
bla ma yi dam bsrung ma'i mthu stobs dang / /
srid zhi'i rnam dkar dge ba'i legs spyad mthus / /
mchog gi sprul sku srid mthar zhabs brtan cing / /
mdzad phrin phyogs dus kun tu rgyas gyur cig /
de ltar skyabs kyi dam pa bla ma la / /
rtse gcig gus pas gsol ba btab pa'i mthus / /
skye ba kun tu 'bral med rjes bzung nas / /
'gro kun don du sangs rgyas myur thob shog /
ces pa 'di yang rtag brtan chos sde'i dbu mdzad chos khrims sogs drag rim rnams kyis nan cher bskul ba la brten nas /
shAkya'i dge slong blo bzang chos kyi rgyal mtshan gyis /
rje btsun mchog gi sprul sku kun dga' snying po'i gsung ji lta ba bzhin rtag brtan chos sde chen po'i gtsug lag khang du thogs med du sbyar ba'i yi ge pa ni dge tshul rnam dpyod dang ldan pa blo bzang dbang rgyal lo / /
bla ma sna tshogs pa bstod pa'i tshogs la / /
! / /
swasti| thos bsam bsgom pa'i shes rab lus stobs rgyas / /
bslab gsum rim gnyis ral pa'i khur gyis mdzes / /
lung dang rigs pa'i mche sder rab 'bar ba'i / /
smra ba'i seng ge'i zhabs la gsol ba 'debs / /
deng nas tshe rabs kun tu mgon khyod kyis| |'bral med rjes su 'dzin cing gnas skabs dang / /
mthar thug bsam pa'i don rnams ma lus kun / /
'bad med lhun gyis 'grub par byin gyis rlobs / /
dkyil khang chos rje 'jam dbyangs la bstod pa / /
! / /
swasti /
rab 'byams mdo dang rgyud sde rgya mtsho'i tshogs / /
'jam /
'jam pa'i dbyangs bzhin mkhyen pa'i 'od stong gis / /
legs par gsal mdzad mtha' yas gdul bya'i mgon / /
bstan pa'i rgyal mtshan 'dzin la gsol ba 'debs / /
rgyud chen dkon mchog rgyal mtshan la bstod pa / /
! / /
swasti| dkon mchog gsum gyi mkhyen brtse gcig bsdus pa'i / /
rgyal ba gnyis pa'i mdo rgyud dam chos kyi / /
bshad sgrub rgyal mtshan 'dzin pa'i mchog gyur pa / /
yongs 'dzin dam pa'i zhabs la gsol ba 'debs / /
dkon mchog rin chen gsum gyi byin rlabs dang / /
dkar phyogs dge ba'i mthu dang nus pa yis / /
rgyal ba'i bstan 'dzin dkon mchog rgyal mtshan sogs / /
sku tshe brtan zhing 'phrin las rgyas gyur cig /
chos lung mkhan po la bstod pa / /
! / /
swasti /
blo bzang bstan pa phyogs bcur spel ba yi / /
phun tshogs dge legs rgyal mtshan 'dzin pa la / /
rtag tu g.yel ba med pa'i 'phrin las can / /
dpal ldan bla ma'i zhabs la gsol ba 'debs / /
ra ba stod pa chos rje blo bzang don grub la bstod pa / /
! / /
swasti| blo bzang rgyal ba gnyis pa'i mdo sngags kyi / /
tshig don @# / /
ji bzhin ston pa'i 'phrin las kyis / /
gdul bya'i don gnyis lhun gyis grub mdzad pa'i / /
dpal ldan bla ma'i zhabs la gsol ba 'debs / /
thos bsam gling gi chos rje dge 'dun yar 'phel la bstod pa / /
! / /
swasti| rab 'byams dge la 'dun pa'i rnam dpyod kyis / /
bshad sgrub bstan pa yar ngo'i zla ba ltar / /
legs par 'phel mdzad sa gsum skye dgu'i gnyen / /
dpal ldan bla ma'i zhabs la gsol ba 'debs / /
'od zer sprul sku la / /
! / /
swasti| dkon mchog yon tan kun 'byung thugs rje che / /
byang sems ngur smrig 'dzin pa'i rgyal mtshan mchog /
dam chos bdud rtsi'i char gyis 'gro ba 'dren / /
bstan 'dzin bsam 'phel dbang phyug khyod la bstod / /
rgyud stod pa blo bzang dpal 'bar la / /
! / /
swasti| rab 'byams rgyal ba'i mkhyen brtse gcig bsdus pa / /
blo bzang rgyal ba gnyis pa'i bstan pa'i dpal / /
yon tan 'od dkar 'bar ba'i dra ba can / /
bshes gnyen smra ba'i zla ba'i zhabs la 'dud / /
gzims khang sprul pa'i sku'i sku skye myur 'byon gsol 'debs / /
! / /
swasti| bde gshegs rab gsal grags pa'i rgyal mtshan can / /
chos dbyings ngang las slar yang bstan pa dang / /
'gro ba'i don du sprul pa'i zlos gar gyis / /
dge mtshan sa steng kun tu khyab gyur cig /
gzims shag pa la gsol 'debs su gnang ba / /
! / /
swasti| rab 'byams rgyal ba kun gyi rang bzhin dang / /
dbyer med drin can rje btsun bla ma la / /
gus pas phyag 'tshal snying nas skyabs su mchi / /
mchog dang thun mong dngos grub ma lus stsol / /
dben dgon drung gnas slob dpon pas bskul nas mdzad pa / /
! / /
swasti| 'dren pa 'od dpag med mgon nas bzung ste / /
brgyud ldan rtsa ba'i bla ma'i tshogs rnams la / /
gus pas gsol 'debs thugs rje'i lcags kyu yis / /
zhing mchog bde ba can du drang du gsol / /
sman thang pa dkon mchog lhun grub la bstod pa / /
! / /
swasti| dkon mchog gsum gyi ring lugs padmo'i tshal / /
rgyas byed rnam dpyod dkyil 'khor yongs rdzogs shing / /
'phrin las lhun gyis grub pa'i 'od stong can / /
dpal ldan bla ma'i zhabs la gsol ba 'debs / /
skyabs gnas dkon mchog gsum gyi byin rlabs dang / /
mthu ldan chos skyong bsrung ma'i 'phrin las kyis / /
skye ba kun tu dam pas rjes bzung nas / /
sku gsum go 'phang myur du 'grub gyur cig /
rig gnas kun la 'jam dbyangs bla ma dang / /
dbyer med dkon mchog 'phrin las lhun grub la / /
gsol ba btab pas 'gal rkyen kun zhi zhing / /
mthun rkyen ma lus yid bzhin 'grub par shog /
gzims khang sprul pa'i sku'i brtan bzhugs / /
! / /
swasti| rab 'byams mkhas dang grub pa'i gtsug rgyan zhes / /
snyan par grags shing thub dbang gnyis pa yi / /
bstan pa'i @# / /
rgyal mtshan 'dzin pa'i dpal gyur pa / /
mchog gi sprul sku'i zhabs pad brtan gyur cig /
! / /
sems dpa' chen po'i brtan bzhugs /
oM su pra tiShTHa /
'chi med mchog stsol mgon po tshe dpag med / /
rtsa brgyud bla ma mchog gsum byin rlabs kyis / /
pad dkar 'dzin pa sems dpa' chen po yi / /
sku tshe brtan zhing 'phrin las rgyas gyur cig /
dbyangs can bzhad pa'i ngag gi dbang phyug brnyes / /
phun tshogs yon tan phyogs rnams thams cad las / /
rnam rgyal dbang po'i sde yi sku tshe dang / /
phrin las yar ngo'i zla ltar 'phel gyur cig /
ngag gi dbang phyug phun tshogs dge legs kyi / /
dpal gyur phyogs las rnam rgyal dbang po'i sde / /
gdul bya'i dpal du srid mthar zhabs brtan cing / /
'phrin las bzang pos sa steng mdzes gyur cig /
! / /
rta tshag sprul pa'i sku'i sku skye snga phyi'i brtan bzhugs / /
! / /
swasti| dpal ldan phyogs las rnam rgyal ngag gi dbang / /
lung rtogs chos kyi dbang phyug bshad sgrub kyi / /
bstan pa gsal mdzad mkhas dang grub pa'i gtso / /
yun ring zhabs brtan phrin las rgyas gyur cig /
! / /
swasti| kun mkhyen gnyis pa blo bzang grags pa yi / /
chos kyi rgyal srid skyong ba'i mthu ldan pa / /
mtha' dag 'gro 'di'i mgon du zhabs brtan cing / /
'phrin las bzang po phyogs bcur rgyas gyur cig /
de mo sprul pa'i sku'i brtan bzhugs / /
! / /
swasti| gang gi dbang phyug ngag legs 'byung ba'i gnas / /
blo bzang bstan pa'i rgyal mtshan 'dzin pa'i dpal / /
mtha' yas bskal pa'i bar du zhabs brtan cing / /
rnam dkar phrin las phyogs bcur rgyas par shog /
! / /
skyid shod sprul pa'i sku'i gsol 'debs brtan bzhugs / /
! / /
swa sti| dpal ldan tshogs gnyis ring nas goms pa'i mthus / /
nam mkha'i khyon ltar yangs pa'i rnam dpyod kyis| |bshad sgrub rgyal mtshan 'dzin pa'i mchog gyur pa / /
rje btsun bla ma'i zhabs la gsol ba 'debs / /
thub dbang bstan pa 'dzin pa kun gyi rje / /
rgyal ba gnyis pa blo bzang grags pa yi / /
lung rtogs chos kyi rgya mtshor dbang bsgyur ba'i / /
'gro ba'i ded dpon mchog la gsol ba 'debs / /
ngag gi dbang phyug bstan pa 'dzin pa'i dpal / /
phrin las lhun grub chos dbang grags pa'i sde / /
mtha' yas 'gro ba'i 'dren pa bla na med / /
sprul pas phan bde stsol la gsol ba 'debs / /
blo bzang thams cad gzigs pa'i dgongs pa bzhin / /
bstan pa'i rgyal mtshan phyogs bcur spel ba la / /
phyogs las rnam par rgyal ba'i dpal mnga' ba / /
dpal ldan bla ma'i zhabs la gsol ba 'debs / /
mchog gsum chos skyong srung ma'i mthu stobs dang / /
'gro 'dis legs par spyad pa'i bden pa yis / /
'gro ba'i 'dren pa mchog gi sprul sku'i zhabs / /
srid mthar brtan zhing 'phrin las @# / /
rgyas gyur cig /
grwa tshang chen mo'i mkhan po grags pa tshe 'phel ba'i brtan bzhugs / /
! / /
swasti| snyan pa'i grags pa phyogs bcur 'gro ba yi / /
bslu med dkon mchog gsum gyi byin rlabs kyis / /
bstan pa'i dpal gyur dge ba'i bshes gnyen rnams / /
srid mthar zhabs brtan sku tshe 'phel gyur cig /
! / /
rgyal sras shes rab 'phel ba'i sku skye'i brtan bzhugs / /
! / /
swa sti| 'jig rten mgon po'i thugs rje'i sgyu 'phrul las / /
blo bzang ba gnyis pa'i ring lugs kyi / /
bstan pa'i rgyal mtshan 'dzin pa'i chos kyi rje'i / /
zhabs pad brtan cing phrin las rgyas gyur cig /
! / /
mnga' ris drung pa blo bzang rnam rgyal gyi brtan bzhugs / /
! / /
swa sti| rgyal ba gnyis pa blo bzang grags pa yi / /
bstan pa rin chen phyogs bcur spel ba la / /
phyogs las rnam par rgyal ba'i mdzad pa can / /
dpal ldan bla ma yun ring zhabs brtan shog /
! / /
dus gsum bde gshegs kun gyi thugs rje ni / /
gcig tu bsdus pa blo bzang grags pa yi / /
bstan pa'i rgyal mtshan 'dzin pa'i mchog gyur pa'i / /
dpal ldan bla ma'i zhabs la gsol ba 'debs / /
lha bcas 'gro ba kun gyi bsod nams dang / /
bslu med dam can bsrung ma'i mthu stobs kyis / /
blo bzang bstan 'dzin dam pa'i zhabs brtan cing / /
'phrin las phyogs dus kun tu rgyas gyur cig /
! / /
swasti| mchog gsum bslu ba med pa'i bden pa dang / /
mthu ldan dam can rgya mtsho'i 'phrin las kyis / /
rgyal ba'i bstan pa phyogs bcur rgyas mdzad pa'i / /
bshes gnyen dam pa rnams kyi zhabs brtan shog /
dge tshul rab 'byams pa'i brtan bzhugs / /
! / /
swasti| dge tshogs kun la 'dun pa'i rnam dpyod kyis / /
tshul khrims 'phags nor bdun gyi mdzod bzung nas / /
bstan dang 'gro la phan bde'i mchog stsol ba / /
dpal ldan bla ma'i zhabs pad brtan par shog /
! / /
swa sti| dus gsum rgyal ba'i thugs rje gcig bsdus pa / /
blo bzang grags pa'i bstan pa'i srog shing mchog /
bsod nams chos 'phel bstan 'dzin chos rgyal gyi / /
sku tshe bsod nams srid mthar brtan gyur cig /
ces rgyal po mchod yon gyi brtan bzhugs 'di ni rgod tshang ri khyod pa rnams kyis bskul nas /
dge slong blo bzang chos kyi rgyal mtshan gyis 'phral du bris pa'o / /
! / /
ma Ni ba 'gro don yongs grags la gnang ba /
swa sti| lha spyan ras gzigs kyi ngo bo nyid / /
yul mtha' khob sog po 'dul ba'i rje / /
pha thams cad mkhyen pa'i sprul sku de| |zhabs srid mthar brtan bzhugs smon lam 'tshal / /
bod gangs can yongs la drin che ba'i / /
thon sam b+ho'i rgyud du sku 'khrungs pa / /
dpal rta mgrin dbang gi rgyal po zhes / /
sa skyong ba'i rgyal por zhabs brtan mdzad / /
rje rgyal @# / /
pa gnyis pa'i bstan pa la / /
thugs mi phyed dad pa'i dpal mnga' zhing / /
stobs 'khor lo sgyur ba'i gtso mo mchog /
yum kun 'dzin rgyal mor zhabs brtan mdzod / /
lha 'jig rten dbang phyug 'phrin las pa / /
dpal 'gro don yongs grags 'phrin las kyis / /
sa rgya mtsho'i gos can kun khyab ste / /
ma 'gro ba 'dren pa'i dpal gyur cig /
gsung yig drug 'phrin las bskyangs pa'i mthus / /
bdag yid la bsam pa kun grub ste / /
gnas po ta la yi rtse mo der / /
chos theg chen dpal la spyod par shog /
! / /
oM swasti /
slob dpon padma la brten nas tshe bsgrub par 'dod pas /
skyabs 'gro sems bskyed sngon du btang nas /
dngos gzhi ni 'di ltar /
rang gi spyi bor seng khri pad zla'i steng / /
rtsa ba'i bla ma mgon po tshe dpag med / /
rnam pa slob dpon padma 'byung gnas ni / /
rnam dag dge slong rdo rje 'dzin pa'i tshul / /
zhi zhing 'dzum ldan paN zhu dmar ser gsol / /
mdzes pa'i sma ra smin ma cung zad 'khyug /
spyan gnyis hur chags khro gnyer yid tsam ldan / /
zhal gcig phyag gnyis phyag g.yas rdo rje 'dzin / /
g.yon pa mnyam gzhag steng na thod pa'i nang / /
'chi med bdud rtsis gang ba'i bum pa bsnams / /
gru mo g.yon na gdung skyob gsil byed mdzes / /
chos gos gsum gyis sku la mdzes par klubs / /
mtshan dpe'i dpal 'bar 'ja' tshon dra bas bskor / /
mi phyed rdo rje'i skyil krung tshul gyis bzhugs / /
de yi thugs kar sna tshogs pad zla'i steng / /
ye shes sems dpa' tshe dpag med bzhugs pa'i / /
thugs kar zla steng hrIH mthar gzungs kyis bskor / /
ye shes spyan drangs dbang bskur bdun pa phul / /
bde gshegs kun gyi gtso bo 'od dpag med / /
mthu stobs dbang phyug rig 'dzin padma 'byung / /
skyabs gsum kun 'dus rtsa ba'i bla ma mchog /
gsol ba 'debs so 'chi med dngos grub stsol / /
oM AH hUM badzra gu ru padma sid+d+hi hUM /
oM a ma ra Ni dzI wa n+tI ye swAhA /
de ltar bzlas pas bla ma'i thugs ka nas / /
lcags kyu lta bu'i 'od zer dmar po 'phros / /
bdud dang 'chi bdag gshin rje rgyal 'gong gis / /
rang gzhan tshe dang bsod nams brkus shing phrogs / /
khyer ba ma lus bsdus nas rang la bltim / /
slar yang 'od zer lcags kyu'i spro bsdu yis / /
'byung lnga'i bcud dang sems can thams cad kyi / /
tshe dang bsod nams dpal 'byor ma lus dang / /
rtsa brgyud bla ma sangs rgyas byang sems kyi / /
byin rlabs mthu stobs nus pa ma lus pa / /
'chi med bdud rtsi'i rnam par spyan drangs nas / /
rang la thim pas tshe yi bar gcod bsal / /
tshe yi mchog thob tshe dpag med mgon du / /
gyur par bsams nas tshe gzungs ci mang bzla / /
mjug tu spyi bo'i padma sam+b+ha ba / /
rang gi snying kha'i padma 'dab brgyad la / /
zhabs sen 'od chags brtan par bzhugs par bsam / /
dge ba bsngo zhing smon lam shis pas brgyan / /
tshul 'di rang gi slob ma dad pa can / /
shes rab rgya mtsho zhes pa'i dge tshul gyis / /
yang yang bskul tshe chos kyi rgyal mtshan gyis / /
lha ldan gtsug lag khang gi gnas su @# / /
sbyar / /
tshul 'di lta bu yang rang gang la mos pa'i bla ma'i sku'i rnam pa dang mtshan sngags bsgyur tshul shes par byas te nyams su blang bar bya'o / /
! / /
na mo gu ru many+dzu g+ho ShA ya /
mi 'gyur lhan cig skyes pa'i ye shes che / /
kha sbyor longs spyod rdzogs pa sgyu ma'i sku / /
rnam rol yang dag 'khor lo kun gyi gtso / /
khyab bdag rdo rje 'chang la gsol ba 'debs / /
rnam dag rim gnyis thabs shes gshog pa yis / /
zung 'jug lha yi lam la dbang bsgyur zhing / /
nyon mongs gdengs ka can gyi srog 'joms pa'i / /
dpal ldan sha wa ri la gsol ba 'debs / /
'khor 'das gshis lugs khyod thugs me long ngos / /
rnam par dpyod pa'i bir gyis legs bkod pas / /
phyi nang spros pa'i dri ma kun spangs pa / /
gnyis med rdo rje'i zhabs la gsol ba 'debs / /
rmad byung 'gyur ba med pa'i snying stobs kyis / /
mtha' dag shes bya'i bud shing ma lus pa / /
gang gi mkhyen pa'i me lces yongs bcil ba / /
mkhas grub khyung po'i zhabs la gsol ba 'debs / /
mgon de'i gdams pa'i zla zer reg gyur pas / /
rmongs mun gos btang sgyu lus rmi lam gyi / /
rnal 'byor mngon du gyur pa'i bzhin ras gsal / /
rin chen brtson 'grus zhabs la gsol ba 'debs / /
gangs can mgon po gangs can 'gro ba la / /
brtse bas ngur smrig 'dzin pa'i tshul bzung ste / /
bka' brgyud bstan pa 'dzin la zla bral ba / /
mgon po skyer sgang pa la gsol ba 'debs / /
tshogs gnyis ring nas goms pa'i 'thor rlung yis / /
tha mal rtog pa'i chu 'dzin rgyang bsrings nas / /
mthar thug bde chen nam mkha'i klong yangs la / /
dbang mdzad rnal 'byor che la gsol ba 'debs / /
mkhyen dang brtse ba'i 'dren byed stong ldan gyis / /
sgrib gnyis lha min g.yul ngo pham byas te / /
bde stong lhun po'i spo la gnas bcas pa / /
sangs rgyas ston pa'i zhabs la gsol ba 'debs / /
rnam dpyod yongs su rdzogs pa'i ded dpon gyis / /
dpal ldan rgyud sde'i rgya mtsho chen po las / /
sku gnyis bsam 'phel rgyal po len mdzad pa / /
shangs ston chen po'i zhabs la gsol ba 'debs / /
byams pas zhi ba'i mtha' la mi gnas par / /
dpal ldan yongs 'dzin dam pa'i tshul bzung nas / /
bzang po'i legs lam 'gro la 'doms mdzad pa / /
'jag chen chos rje'i zhabs la gsol ba 'debs / /
gang de'i zab rgyas gdams pa'i pad tshal du / /
lhun grub sbrang rtsi'i dpal la longs spyod cing / /
brtul zhugs dga' ba'i gar gyis rnam rol ba / /
don grub bzang po'i zhabs la gsol ba 'debs / /
blo bzang nyin byed rgyal po'i 'od stong gis / /
thub bstan 'dzin ma byi dor legs byas pas / /
grags pa'i lcags kyus mkhas mang yid 'dzin pa'i / /
rgyal ba gnyis pa'i zhabs la gsol ba 'debs / /
phas rgol dregs ldan glang po stong gi thod / /
dngos stobs rigs pa'i sder khyim 'bar ba yis / /
phye mar 'thag mdzad gdong lnga'i dbang po gang / /
mkhas grub chen po'i zhabs la gsol ba 'debs / /
mdo rgyud rgya mtsho chen po las 'ongs pa / /
lhag pa'i lha yi thugs bcud rin chen @# / /
ni / /
'phos pa ji bzhin thugs kyi bang mdzod gtams / /
'jam dpal rgya mtsho'i zhabs la gsol ba 'debs / /
lha bcas 'gro ba yongs kyi khang bzang rtser / /
chos kyi rgyal mtshan sgreng bar byed pa la / /
srid gsum 'di na 'gran zla ma mchis pa'i / /
phyogs las rnam rgyal zhabs la gsol ba 'debs / /
chos dbyings 'od gsal lha yi lam las 'ongs / /
'chi med rdo rje'i 'ja' tshon lus bzung nas / /
bzhed dgu'i rol pas 'gro ba'i don mdzad pa / /
bde chen grub pa'i dbang por gsol ba 'debs / /
srid 'byor rmi lam sgyu ma lta bu la / /
chags dang bral yang chags pa'i sems can rnams / /
rjes su 'dzin phyir bshes gnyen tshul bzung ba / /
mkhyen bzang grub pa'i dbang por gsol ba 'debs / /
bslab gsum 'o ma'i chu gter dbus gnas shing / /
rigs gsum cha shas lo 'dab rab tu rgyas / /
sku gsum 'bras bu'i g.yur za rdo rje 'chang / /
skyabs gsum kun 'dus de la gsol ba 'debs / /
thugs mchog zhi ba'i ngang las g.yo med kyang / /
ma rungs gdug can thams cad 'dul ba'i phyir / /
zhal gcig phyag drug 'jigs pa'i skur ston pa / /
ye shes mgon po'i zhabs la gsol ba 'debs / /
de ltar bstod pas rnal 'byor dpon slob rnams / /
gcig tu byang chub snying po sgrub pa la / /
bar du gcod pa'i ming yang med pa dang / /
mthun rkyen yid bzhin 'grub par byin gyis rlobs / /
lhag bsam gangs kyi ri las 'ongs / /
spel legs dbu ba'i phreng ba 'di / /
blo bzang chos kyi rgyal mtshan dpal / /
bzang po zhes bya'i btsun pa de / /
gser gyi sa 'dzin mngal las legs thon te / /
lcug phran drug zung son pa de yi tshe / /
dad pa'i rlung gis bskyod pas bsngags pa'i tshig /
yid 'ong me tog phreng ba 'di lhung ngo / /
zhes mgon po'i bla ma brgyud pa'i gsol 'debs ngo mtshar snang ba zhes bya ba 'di yang chos smra ba'i btsun pa blo bzang chos kyi rgyal mtshan gyis sbyar ba'o / /
! / /
na mo gu ru tsakra sam+ba rA ya /
sku bzhi'i bdag nyid khyab bdag rdo rje 'chang / /
gang 'dul ji bzhin mchog dang thun mong gi /
dngos grub 'dod pa 'jo ba'i dbang gi rgyal / /
zla med rdo rje can zhabs la phyag 'tshal / /
shes bya'i dkyil 'khor lhan skyes bde ba cher / /
sdom mdzad bcom ldan dpa' bo'i dbang phyug dang / /
dran pas srid zhi'i gdung sel rje btsun ma / /
'khor lo'i bdag po yab yum la phyag 'tshal / /
phyogs kyi padma'i 'dab mar tshogs gnyis kyi / /
mdzes sdug lang tsho rgyas pa'i 'jo sgeg gis / /
dpa' bo'i brtan pa 'phrog pa'i rnam 'gyur can / /
bde chen lha mo bzhi la phyag 'tshal lo / /
dbang sngon lhun po nyin byed 'bum gyi 'od / /
kun nas 'phro ba ji bzhin brjid pa'i sku / /
rdo rje'i rigs 'khrungs drag po'i las mdzad pa / /
thugs kyi dpa' bo yab yum la phyag 'tshal / /
byu ru'i sa 'dzin rgyu skar do shal gyis / /
mdzes pa la 'khu rus pa'i rgyan dang ldan / /
padma'i rigs 'khrungs dbang gi las mdzad pa / /
gsung gi dpa' bo yab yum la phyag 'tshal / /
rab dkar shel gyi ri bo dbang po'i gzhus / /
'khyud pa'i gzi byin la 'gran brjid chags shing / /
'khor lo'i rigs 'khrungs zhi ba'i las @# / /
mdzad pa / /
sku yi dpa' bo yab yum la phyag 'tshal / /
thugs rje chen pos bskyod pa'i zlos gar gyis / /
ma ltar byams shing sring ltar rjes brtse bas / /
sgrub pa po la dngos grub mchog stsol ba'i / /
sgo mtshams lha mo brgyad la phyag 'tshal lo / /
sgrib bral lhan cig skyes dga'i ngo bo ni / /
sna tshogs sgyu 'phrul dra ba'i rol pa las / /
dag pa'i brten dang g.yo ba'i rang bzhin gyi / /
rten dang brten par sprul la phyag 'tshal lo / /
de ltar bstod pas rje btsun yab yum gyis / /
dgyes bzhin 'bral med rjes su bzung ba'i mthus / /
bde chen lhan skyes dga' bas myos thob ste / /
sku gsum go 'phang tshe 'dir mngon gyur cig /
ces bde mchog lU i pa'i lugs kyi dkyil 'khor gyi 'khor lo la bstod pa 'di ni /
rgyud pa slob dpon pa sangs rgyas bkra shis kyis bskul ba'i ngor /
'khor lo sdom pa'i rnal 'byor pa blo bzang chos kyi rgyal mtshan gyis 'phral du sbyar ba'o / /
! / /
na mo gu ru /
sdug bsngal dang rgud pa thams cad kyi 'byung gnas sdig sgrib sbyang bar 'dod pas /
skyabs 'gro sems bskyed tshad med bzhi yang dag bsgoms /
dngos gzhi ni /
rang gi mdun nam bde chen 'khor lo'i steng / /
baM las padma a las zla ba'i dbus / /
hUM las rdo rje dkar po rtse lnga pa'i / /
lte bar mtshan pa'i hUM yig 'od zer gyi / /
'phro 'dus don gnyis byas nas sa bon la / /
thim las byung ba'i rdor sems yab yum gnyis / /
sku mdog dkar po zhal gcig phyag gnyis kyis / /
rdor dril bzung nas phan tshun 'khyud pa'i tshul / /
mdzes shing yid 'ong mtshan dpe'i dpal 'bar zhing / /
skyil krung tshul gyis bzhugs pa'i gnas gsum du / /
rdo rje gsum mtshan hUM yig 'od zer gyis / /
ye shes dbang lha spyan drangs dam tshig par / /
bstim zhing rigs kyi bdag pos spyi bor brgyan / /
sngon chad bgyis pa'i mi dge'i las rnams la / /
'jigs shing 'gyod pas rdo rje sems dpa' la / /
snying nas gsol btab de nyid thugs ka yi / /
zla ba'i steng du hUM yig dkar po'i mthar / /
yig brgyas bskor ba'i 'od zer spro bsdu yis / /
rang gzhan sdig sgrib sbyong ba'i ting 'dzin gyis / /
gzungs mchog yig brgya brgya stong khri 'bum bzla / /
mjug tu bcom ldan rdo rje sems dpa' la / /
nyes can kha drag dag la brten pa bzhin / /
slan chad srog gi phyir yang sdig ltung las / /
mi byed dam bca' bcom ldan rang la bstim / /
bsngo ba smon lam bzang pos brgyan par bya / /
tshul 'di sdig ltung mun sel nyin mor byed /
ces pa 'di yang /
chos rje byams pa gling pa byams pa rnam rgyal gyis bskul nas /
dge slong blo bzang chos kyi rgyal mtshan gyis 'phral du smras pa dge /
! / /
na mo gu gu badzra satwA ya /
rdo rje sems dpa'i sgom bzlas byed par 'dod pas /
skyabs 'gro sems bskyed tshad med bzhi bsgom pa sngon du btang /
sems can thams cad kyi don du sangs rgyas kyi go 'phang thob par bya /
de'i phyir du rdo rje sems dpa'i sgom bzlas la 'jug par bya snyam du bsam /
rang gi spyi bor baM las padma dang /
a las zla ba'i @# / /
dkyil 'khor gyi steng du /
hUM las rdo rje dkar po rtse lnga pa lte ba la hUM gis mtshan pa /
de las 'od zer 'phros /
don gnyis byas /
tshur 'dus yongs su gyur pa las /
rdo rje sems dpa' sku mdog dkar po zhal gcig phyag gnyis kyis rdo rje dang dril bu 'dzin pas rang 'dra'i yum la 'khyud pa /
gnyis ka'ang dar dang rin po che'i rgyan sna tshogs pas brgyan pa /
yab rdo rje skyil krung gis bzhugs pa /
gnyis ka'i spyi bor oM mgrin par AH thugs kar zla ba'i dkyil 'khor gyi dbus su hUM gis mtshan pa'i mtha' skor du yi ge brgya pa'i sngags 'phreng gis bskor ba /
thugs ka'i hUM gi 'od zer gyis rang bzhin gyi gnas nas bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH dam tshig pa dang gnyis su med par gyur /
dbang gi lha rnams kyis dbang bskur /
mi bskyod pas dbu brgyan par gyur /
bcom ldan 'das rdo rje sems dpa' /
bdag gzhan sems can thams cad kyi sdig sgrib dang dam tshig nyams chags thams cad dag par mdzad du gsol /
zhes gsol ba btab pas /
thugs ka'i yi ge brgya pa'i sngags 'phreng hUM dang bcas pa las 'od zer 'phros /
sems can thams cad kyi sdig sgrib sbyangs /
sangs rgyas sras bcas la mnyes pa'i mchod pa phul /
de rnams kyi sku gsung thugs kyi yon tan thams cad 'od zer gyi rnam par spyan drangs /
thugs ka'i sngags 'phreng hUM dang bcas pa la thim /
de las bdud rtsi'i rgyun babs /
yab yum gyi sbyor mtshams nas byung /
rang gi chengs bug nas zhugs /
sgo gsum gyi sdig sgrib dang dam tshig nyams chags thams cad sangs kyis dag par gyur /
ces brjod cing bsams la yig brgya tha na'ang nyer gcig re zhag rer bzla /
mjug tu bdag ni mi shes rmongs pa yis / /
dam tshig las ni 'gal zhing nyams / /
bla ma mgon pos skyabs mdzod cig /
gtso bo rdo rje 'dzin pa ste / /
thugs rje chen po'i bdag nyid can / /
'gro ba'i gtso la bdag skyabs mchi / /
zhes brjod pas rdo rje sems dpa'i zhal nas rigs kyi bu / /
khyod kyi sdig sgrib dang dam tshig nyams chags thams cad byang zhing dag go /
zhes gsungs nas rang la thim pas rang gi sgo gsum dang rdo rje sems dpa'i sku gsung thugs dbyer mi phyed par gyur /
ces brjod cing bsam mo / /
smras pa /
'di lta'i bzlas brjod 'od stong gis / /
tshe rabs stong nas bsags pa yi / /
sdig sgrib mun nag mi bzad pa / /
skad cig nyid la 'joms par gsungs / /
ces pa ni sngags 'chang ngag dbang dge legs kyi nyams len du /
dge slong rgyal khams pa blo bzang chos kyi rgyal mtshan gyis dam pa'i man ngag bzhin smas pa'o / /
! / /
rang gi spyi bor baM las padma dang a las zla ba'i dkyil 'khor gyi steng du /
hUM las rdo rje dkar po rtse lnga pa /
lte ba la hUM gis mtshan pa /
de las 'od 'phros /
'dus /
yongs su gyur pa las rdo rje sems dpa' sku mdog dkar po zhal gcig phyag gnyis kyis rdo rje dang dril bu 'dzin pa /
yum rdo rje bsnyems ma dkar mo zhal gcig phyag gnyis kyis gri gug dang thod pa @# / /
'dzin pas 'khyud pa /
gnyis ka'ang dar gyi na bza' dang rin po che'i rgyan sna tshogs pas brgyan pa /
yab rdo rje'i skyil krung gis bzhugs pa /
de'i thugs kar zla ba'i steng du hUM yig dkar po /
de las 'od zer 'phros /
rang 'dra'i ye shes pa spyan drangs /
gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
de bzhin gshegs pa thams cad kyis 'di la mngon par dbang bskur du gsol /
zhes gsol ba btab pas /
de rnams kyis ye shes kyi bdud rtsis gang ba'i bum pa thogs nas /
oM sar+b+ba ta thA ga ta a b+hi She ka ta sa ma ya shrI ye hUM /
zhes dbang bskur /
sku ye shes kyi bdud rtsis gang /
mi bskyod pas dbu brgyan par gyur /
bcom ldan 'das rdo rje sems dpa' bdag dang sems can thams cad kyi sdig sgrib dang dam tshig nyams chags thams cad byang zhing dag par mdzad du gsol /
zhes gsol ba btab pas /
thugs ka'i hUM las 'od zer 'phros /
sems can thams cad kyi sdig sgrib sbyangs /
sangs rgyas sras bcas la mnyes pa'i mchod pa phul /
de rnams kyi yon tan thams cad 'od kyi rnam par bsdus nas thugs ka'i hUM la thims pas /
gzi brjid dang mthu stobs phun sum tshogs par gyur /
yig brgya bzla /
bdag ni X bdag skyabs mchi /
rdo rje sems dpa'i zhal nas /
rigs kyi bu /
khyod kyi sdig sgrib dang dam tshig nyams chags thams cad byang zhing dag go zhes gsungs nas rang la thims pas /
rang gi sgo gsum dang rdo rje sems dpa'i sku gsung thugs dbyer mi phyed par gyur ces brjod cing bsam mo zhes pa'ang rje nyid kyi gsung ngo / /
! / /
skad cig gis rang nyid he ru ka bong zhal can sku mdog dmar sngo phyag bzhi'i g.yas gnyis rdo rje dang kha TwAM ga /
g.yon gnyis dril bu dang rtse gsum 'dzin pa g.yas brkyangs kyis bzhugs pa rgyan thams cad kyis brgyan par gyur /
oM khaN+Da ro he hUM hUM phaT /
ces sogs sngon 'gro gtor ma lha lnga ltar byin gyis brlabs la btang /
rang nyid bcom ldan 'das dpal he ru ka bong bu'i zhal can sku mdog dmar sngo zhal gcig phyag bzhi pa drang srong khros pa'i gzugs can bong bu'i rnam par khrag 'dzag pa'i zhal rngams shing rab tu gdangs pa'i mche ba bzhi gtsigs pa /
spyan gsum dmar zhing zlum pa'i khro gnyer dang ldan pa rdo rje lta bu'i snyan gnyis phyogs bcur g.yo ba khams gsum dbang du sdud pa'i gad mo sgrog cing ljags 'dril ba /
sna tshogs rdo rjes mtshan pa'i ral pa'i thor cog can dbu skra dmar ser lhag ma gyen du brdzes pa /
dbu'i g.yon du cung zad yo ba'i zla ba phyed pa 'phyang ba /
dpral bar rdo rje rtse lnga pa'i phreng ba 'dzin pa /
zhabs g.yas brkyangs pas 'jigs byed nag po lag pa bzhi pa'i dang po gnyis thal mo sbyar zhing lhag ma g.yas DA ma ru dang g.yon ral gri 'dzin pa'i mgo bo mnan pa /
g.yon bskums pas dus mtshan ma dmar mo lag pa bzhi pa'i dang po gnyis thal mo sbyar zhing lhag ma gnyis thod pa dang kha TwAM ga @# / /
'dzin pa'i nu ma mnan pa /
gdan gnyis ka'ang gdong gcig pa mig gsum pa phyag rgya lngas brgyan pa /
bcom ldan 'das kyi phyag dang po gnyis kyis phag mo la 'khyud pa'i g.yas pas rdo rje rtse lnga pa dang g.yon pas dril bu 'dzin pa /
de'i 'og ma gnyis kyis g.yas rdo rjes mtshan pa'i kha TwAM ga dang g.yon rtse gsum bsnams pa /
dbu la rdo rje nag po'i phreng ba stod smad du gnas pa gnyis la brgyus pa'i thod skam lnga'i dbu rgyan dang /
khrag 'dzag pa'i mgo bo rlon pa lnga bcu'i phreng ba rgyu ma la brgyus pa'i do shal 'phyang ba /
glang chen gyi ko rlon gos su gyon cing stag gi pags pa'i sham thabs can /
sgeg pa dpa' ba mi sdug pa ste sku'i nyams gsum dang /
rgod dang drag shul dang 'jigs su rung ba ste /
gsung gi nyams gsum dang /
snying rje dang rngams pa dang bzhi pa ste thugs kyi nyams gsum ste nyams dgu dang ldan pa /
phyag rgya drug gis rgyas btab cing mi rus kyi thal bas lus thams cad la byugs pa'o / /
bcom ldan 'das la sngon du phyogs par bcom ldan 'das ma sku mdog dmar mo zhal gcig phyag gnyis ma spyan gsum ma gcer mo skra grol ba thod pa'i dum bus brgyan pa'i 'og pag can khrag la dgyes shing khrag 'dzag pa /
phyag g.yon pas bdud bzhi la sogs pa'i khrag gis gang ba'i thod pa bsnams nas yab kyi zhal du gsol ba /
g.yas pas phyogs bcu'i gdug pa can rnams la rdo rje rtse lnga pa dang bcas pa'i sdigs mdzub kyis bsdigs par mdzad pa /
'jig dus kyi me ltar 'bar ba zhabs g.yas brkyangs shing g.yon pas yab la 'khyud pa /
bde ba chen po'i rang bzhin gyi thugs rje chen po'i bdag nyid can phyag rgya lngas brgyan pa mi mgo skam po lnga bcu'i do shal can /
gnyis ka'ang ye shes kyi me rab tu 'bar zhing 'khyil ba'i dbus na bzhugs pa /
phyogs bzhi'i gdan la shar du mkha' 'gro ma nag mo /
byang du lA ma ljang gu /
nub tu khaN+Da ro he dmar po /
lhor gzugs can ma ser mo zhes sogs sngon 'gro nas brtsams te /
mtha'i bkra shis dang bcas pa lha lnga'i gzhung dang mthun /
bstod pa ni /
hUM bong bu'i rnam par khrag 'dzag zhal / /
rdor dril kha TwAM rtse gsum thogs / /
sku mdog dmar sngo mi mgos brgyan / /
dpa' bo'i dbang phyug khyod la bstod /
ces pa 'di dga' rab paN Di ta klu'i rgyal mtshan la /
paN chen thams cad mkhyen pa nyid kyis /
'di rgyud las gsungs pa'i bong zhal can lha lngar grags pa gang gis gsol ba 'debs pa dang dad cing gus par byed pa rnams tshe ring bar mdzad pa'i byin rlabs can yin ces lo rgyus dang bcas /
lha sar gsungs so / /
! / /
swasti| ston pa la khrus kyi lha mo dang /
bkra shis kyi lha mo brgyad kyis bskor ba'i sgrub thabs kyi zin tho mdor bsdus tsam zhig bkod pa la /
rang gi mdun du /
sna tshogs padma 'dab brgyad lte ba dang bcas pa'i lte bar seng khri pad zla 'dab ma brgyad kyi steng du zla ba'i dkyil 'khor re re /
dbus kyi gdan la /
bdag cag gi ston pa yongs su grags pa ltar bskyed /
'dab ma brgyad la khrus kyi lha mo brgyad /
zhal gcig phyag gnyis ma /
shin tu mdzes shing yid du 'ong ba @# / /
dkar la dmar ba'i mdangs chags pa /
rin po che'i rgyan thams cad kyis brgyan cing /
dar dang lha rdzas kyi na bzas klubs pa /
mdun nas g.yas bskor gyis rim pa bzhin /
phyag gnyis kyis mngar gsum dang /
zho dang /
'bras bu dang /
'bru dang /
dri bzang dang /
'bras yos dang /
sman dang /
rin po che'i chus gang ba'i bum pa thugs kar 'dzin cing /
zhabs gnyis mnyam par bzhengs pa'i stabs kyis bzhugs pa'o / /
de bzhin du /
bkra shis kyi lha mo rnams kyang gtso bo dang khri gdan sogs sngar dang 'dra zhing /
lha mo rnams kyang phyag mtshan ma gtogs /
sngar ji lta ba la /
mdun nas g.yas bskor gyis /
phyag gnyis kyis rgyal mtshan /
gdugs /
gser nya /
dung /
padma /
bum pa dpal be'u /
'khor lo rnams thugs kar bsnams pa'o / /
'di ltar bskrun pa'i dge bas ma rnams kyi / /
sgrib gnyis bag chags bcas pa dag gyur te / /
gnas skabs mthar thug dge legs dpal 'bar ba'i / /
bkra shis phyogs dus kun tu rgyas gyur cig /
ces pa 'di yang bla ma 'od zer bas nan gyis bskul ba la brten nas /
shAkya'i dge slong blo bzang chos kyi rgyal mtshan gyis 'phral du bkod pa'i yi ge pa ni rje drung blo bzang dbang rgyal lo / /
! / /
spyan ras gzigs phyag bzhi pa'i sgrub thabs dang bcas pa'i ma Ni ril bu sgrub thabs /
na mo gu ru lo ke shwa rA ya /
skyabs 'gro sems bskyed tshad med bzhi bsgom pa sngon du btang /
swa b+hA was stong par sbyangs /
de nas /
chos dbyings ngang las pad dkar zla ba'i steng / /
rang sems hrIH las padma hrIH sa mtshan pa'i / /
'od kyis don gnyis byas shing 'dus pa las / /
rang nyid 'phags mchog rje btsun spyan ras gzigs / /
sku mdog dkar po zhal gcig phyag bzhi pa / /
dang po thugs kar thal sbyar 'og ma gnyis / /
nor bu'i phreng ba padma dkar po bsnams / /
bcu drug lang tsho dgyes pa'i 'dzum zhal ldan / /
mtshan dpe'i dpal 'bar rin chen rgyan mang 'dzin / /
longs sku'i rnam pa lha rdzas na bzas klubs / /
'od zer stong 'bar skyil krung gis bzhugs pa'i / /
spyi bor oM dkar mgrin par AH dmar po / /
thugs kar zla steng hUM mtshan hrIH yig mthar / /
yig drug 'od zer 'bar bas bskor ba yi / /
'od kyis ye shes pa dang dbang gi lha / /
spyan drangs dzaH hUM baM hoH dbang gi lhas / /
dbang bskur 'od dpag med pas spyi bor brgyan / /
de nas bya spyod ltar mchod pa byin gyis brlabs la /
Ar+ya lo ke shwa ra ar+g+haM nas /
shap+ta'i bar gyis mchod /
skyon gyis ma gos sku mdog dkar sogs /
sh+lau ka gcig gis bstod /
de nas hrIH padma n+ta kr-ita la sogs pas bum pa bsangs sbyangs /
stong pa'i ngang las baM yig zhu ba las / /
byung ba'i bum pa dkar po lto ba yangs / /
mgrin ring mchu 'phyang nang du pad zla'i steng / /
hrIH las padma dkar po hrIH sa mtshan pa'i / /
'od kyis don gnyis byas shing 'dus pa las / /
bla ma 'phags mchog rje btsun spyan ras gzigs /
ces sogs bdag bskyed bzhin byas la /
yig drug bzla'o / /
gtor 'bul sogs mjug chog rnams bya rgyud spyi ltar shes par bya'o / /
tshul 'di yang rab 'byams smra ba blo bzang bstan pa dar rgyas kyis @# / /
ma Ni ril bu bsgrub dus nye bar mkho ba 'di lta bu zhig dgos ces bskul ba la brten nas /
dge slong blo bzang chos kyi rgyal mtshan gyis g.yar khral du sbyar ba'i yi ge pa ni dge tshul blo bzang dar rgyas so / /
! / /
gu ru ha ya gr-i ba ma ma rak+ShaH rak+ShaH skyer sgang lugs kyi rta mgrin gsang sgrub bsgrub par 'dod pas skyabs 'gro sems bskyed tshad med bzhi bsgom pa sngon du btang /
shU n+ya tAs stong par sbyangs /
stong pa'i ngang las pad nyi 'bar ba'i steng / /
hrIH yig dmar po'i 'od zer 'phro 'du las / /
byung ba rang nyid rta mgrin dbang gi rgyal / /
sku mdog dmar po zhal gsum phyag drug pa / /
dbus dmar g.yas ljang g.yon dkar mche ba gtsigs / /
spyan gsum sdang mig bgrad cing dbu re rer / /
rta mgo ljang nag thod skam lnga lngas brgyan / /
sma ra smin ma dbu skra me ltar 'bar / /
g.yas gsum rdo rje ral gri rtse gsum dang| |g.yon gsum sdigs mdzub mdung rnon rgyu zhags bsnams / /
sbrul dang rus pa mi mgo'i phreng bas brgyan / /
mi lpags gsar pa'i stod g.yogs stag sham gsol / /
khrag gi thig le zhag chen sor ris can| |zhabs brgyad g.yas bskums g.yon brkyangs bgrad pa yis / /
klu brgyad sbrul gyi gzugs can rab brdzis nas / /
'jigs rung me dpung 'bar ba'i dbus bzhugs pa'i / /
gnas gsum yi ge gsum mtshan hUM yig gis / /
bde ba can nas ye shes dbang lhar bcas / /
spyan drangs dzaH hUM baM hoH dbang gi las / /
dbang bskur 'od dpag med pas dbu la brgyan / /
dus gsum rgyal ba'i mkhyen brtse kun / /
'jigs rung khro bo'i skur bstan nas / /
bdud dang log 'dren 'byung po'i tshogs / /
'joms mdzad dbang gi rgyal por 'dud / /
mchod pa byin gyis brlabs la /
oM sarba ta thA ga ta sa pa ri wA ra ar+g+haM nas shap+ta'i bar gyis mchod / /
brtse ba'i bai DUr sngon po'i chu 'dzin las / /
zhi rgyas dbang drag 'dod dgu'i gru char gyis / /
mchog dang thun mong dngos grub kun stsol ba'i / /
khro rgyal rta mgrin zhabs la phyag 'tshal lo / /
rang gi snying gar nyi ma'i dkyil 'khor dbus / /
hrIH yig sngags kyis bskor ba'i 'od zer gyis / /
las bzhi bsgrub pa'i ting 'dzin ma yengs par / /
gzungs sngags brgya stong khri 'bum ci rigs bzla / /
hrIH badzra kro d+ha ha ya gr-i ba hu lu hu lu hUM phaT / /
mjug tu dge ba ma gyur 'gro ba'i phyir / /
bla med rdzogs pa'i byang chub chen por bsngo / /
tshul 'di yon tan du mas rgyud mdzes pa'i / /
grwa tshang chos rje shes rab chos grags kyis / /
bskul tshe phyogs kun myul ba'i rgyal khams pa / /
mdo rgyud 'dzin pa blo bzang chos rgyan gyis / /
'od yug gling dkar rdzong du sbyar ba dge /
! / /
swa sti /
'dir phyag na rdo rje bsgrub par 'dod pas /
skyabs 'gro sems bskyed sngon du btang /
swab+hA was stong par sbyangs /
stong pa'i ngang las sna tshogs pad nyi'i steng du /
rang gi sems hUM dang rdo rje @# / /
las| rang nyid phyag na rdo rje sku mdog sngon po khro bo'i gzugs can zhal gcig phyag gnyis pa /
mche ba gtsigs shing spyan gsum me ltar 'bar ba /
phyag g.yas rdo rje 'phyar zhing /
g.yon thugs kar sdigs mdzub mdzad pa /
smin ma dang sma ra dbu skra dmar ser rab tu 'bar ba /
sbrul dang rin po che'i rgyan gyis brgyan pa /
gos sngon po'i stod g.yogs dang /
stag lpags kyi sham thabs gsol ba /
zhabs g.yas bskums g.yon brkyangs kyis me dpung 'bar ba'i dbus na bzhugs pa'i spyi bor oM /
mgrin par AH thugs kar hUM de las 'od 'phros /
ye shes pa dbang lha dang bcas pa spyan drangs / /
dzaH hUM baM hoH dbang lhas dbang bskur /
mi bskyod pas dbu brgyan par gyur /
mchod rdzas rnams phul du byung ba'i lha rdzas su gyur /
ar+g+haM nas /
shap+ta'i bar gyis mchod /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren bgegs kyi tshogs rnams 'joms mdzad pa'i / /
bcom ldan rdo rje 'dzin la phyag 'tshal bstod / /
rang gi snying gar nyi gdan la hUM gyi mthar gnas pa'i sngags las 'od zer 'phros pas /
'gro ba'i don byas /
sangs rgyas byang sems thams cad kyi byin rlabs bsdus /
rang gi snying gar thims pas byin rlabs zhugs pa'i mos pa dang ldan pas /
oM badzra pA Ni hUM /
zhes brgya stong sogs bzla'o / /
mjug tu /
dge ba 'di yis myur du bdag /
ces sogs kyi bsngo ba bya /
de ltar nyams su blangs pas /
bar gcod sel zhing mchog myur du 'thob pa'i phan yon shin tu che'o / /
zhes pa 'di yang dad pa dang ldan pa khon jin u ba sha'i thugs dam du btsun pa blo bzang chos kyi rgyal mtshan gyis 'phral du bris pa'o / /
! / /
na mo gu ru many+dzu g+ho ShA ya /
dzam+la 'brug zhon bsgrub par 'dod pas /
skyabs 'gro sems bskyed sngon du btang /
swa b+hA was stong par sbyangs /
stong pa'i ngang las /
rdzu 'phrul gyi shugs dang ldan pa'i g.yu 'brug sngon po'i steng du /
sna tshogs padma dang zla ba'i gdan la dzaM shel gyi mdog can las be con dzaM gyis mtshan pa /
de las 'od 'phros don gnyis byas /
srid zhi'i dpal 'byor thams cad bkug /
be con dzaM dang bcas pa la thims pa yongs su gyur pa las /
rang nyid 'phags pa dzam+b+ha la sku mdog dkar po /
khro 'dzum sgeg pa'i nyams can /
spyan gsum pa /
zhal gcig phyag gnyis kyi g.yas 'dod dgu'i char 'bebs pa'i rin po che'i be con dang /
g.yon rtse gsum bsnams pa /
rin po che'i rgyan sna tshogs pas brgyan cing /
dar bzang po'i na bza' lhab lhub tu gsol ba /
dbu skra dmar ser gyen du 'bar zhing /
'od zer rab tu rgyas pa'i dbus na bzhugs pa /
de'i phyogs bzhir pad zla'i gdan la /
shar du rdo rje mkha' 'gro sngon mo /
lhor rin chen mkha' 'gro ser mo nub tu padma mkha' 'gro dmar mo byang du las kyi mkha' 'gro ljang khu /
thams cad zhal gcig phyag gnyis kyi g.yas pa rnams kyis rim bzhin /
@# / /
rdo rje /
rin po che /
padma /
sna tshogs rdo rje /
g.yon pa rnams kyis /
rten 'brel gyi rdzas /
lcags kyu /
rin po che'i rgyal mtshan /
ne'u le 'dzin pa rin po che'i rgyan dang /
dar gyi na bza' can sems dpa'i skyil krung gis bzhugs pa'i spyi bor oM /
mgrin par AH thugs kar hUM /
hUM gi 'od zer gyis /
ye shes pa dbang lha dang bcas pa spyan drangs /
dzaH hUM baM hoH dbang lhas dbang bskur /
rin 'byung gis dbu brgyan par gyur /
bsangs sbyangs byin gyis brlabs pa'i mchod pa phul / /
'jig rten 'jig rten 'das pa las 'ongs pa'i / /
'dod dgu'i phun tshogs dpal 'byor ma lus pa / /
khyod zhabs dran pa tsam gyis stsol mdzad pa'i / /
'phags mchog dzam+b+ha la la gsol ba 'debs / /
ces pa'am /
phyag 'tshal lo zhes bstod /
thugs kar sngags phreng bkod pa'i 'od zer gyis ci 'dod pa'i char phab par bsams te /
oM padma kro d+ha Ar+ya dzam+b+ha la hr-i da ye hUM phaT /
ces brgya stong bzla zhing /
mjug tu dge ba bsngo ba sogs bya'o / /
de ltar jo bo chen po'i zhal gzigs dzam+la 'brug zhon byin rlabs shin tu che bar grags pa'i sgrub thabs 'di ni /
stong 'khor sprul pa'i sku mdo rgyud rgya mtsho'i thugs dam du shAkya'i dge slong blo bzang chos kyi rgyal mtshan gyis 'phral du phul ba'o / /
! / /
na mo gu ru many+dzu g+ho ShA ya /
dus gsum rgyal ba'i mthu stobs gcig bsdus nas / /
bstan pa bsrung zhing rnal 'byor bu bzhin du / /
skyong mdzad rnam mang thos sras mdung dmar can / /
'khor bcas thogs pa med par gnas 'dir gshegs / /
mdun du ye shes me dpung 'bar ba'i dbus / /
sku mdog dmar po gshin rje khros pa'i gzugs / /
zhal gcig phyag gnyis mdung dmar ne'u le 'dzin / /
dbang gi rang bzhin rdo rje'i go khrab gsol / /
yid 'ong rin chen sga srab kyis mdzes pa'i / /
rdzu 'phrul shugs ldan rta mchog sngon pa'i steng / /
bsgrub pa po la 'dod dgu'i mchog stsol phyir / /
'khor tshogs rgya mtsho'i dbus su brtan par bzhugs / /
dngos su bshams dang yid kyis sprul pa las / /
byung ba'i phyi nang gsang ba'i mchod pa'i sprin / /
rab 'byams sa dang nam mkha'i khyon bkang ste / /
rgyal chen 'khor dang bcas la dbul bar bgyi / /
mkha' ltar yangs pa'i yid 'ong nor bu'i snod / /
lha mi'i zhal zas gtor ma'i tshogs kyis bkang / /
zag med ye shes bdud rtsir byin brlabs te / /
chos skyong chen po 'khor dang bcas la 'bul /
zhes tshigs bcad 'di lan gsum gyis gtor ma phul /
ar+g+haM sogs kyis mchod /
bai| chos dbyings bde ba chen po'i gzhal yas nas / /
rgyal ba'i bstan pa bsrung zhing spel ba'i phyir / /
phun tshogs dbang drag sprul pa'i gar mdzad pa / /
dgra lha chen po khyod la bdag bstod do / /
dran pa tsam gyis 'gal rkyen kun sel zhing / /
mthun rkyen tshe dang bsod nams dpal 'byor dang / /
'khor dang bshad sgrub bstan pa'i bya ba sogs / /
rgyas mdzad chos skyong chen por bdag bstod do /
zhes @# / /
bstod /
bzlas pa bya bar 'dod na /
oM bai shra ma Na ye hUM phaT swA hA /
zhes 'di nyid kyi sngags bzla'o / /
mjug tu dge ba bsngo zhing /
ye shes pa rnams sku yod na brtan bzhugs dang med na bzod par gsol te gshegs su gsol /
zhes pa 'di yang tsha ba sku skye rin po ches bskul ba ltar /
dge slong blo bzang chos kyi rgyal mtshan gyis sbyar ba'i yi ge pa ni blo bzang dbang gi rgyal po'o / /
! / /
swa sti /
gang gi zhabs zung nor bu'i 'od / /
dran pas bdud dpung zil gnon pa / /
ye shes mkha' 'gro'i zhabs btud nas / /
de yi sgrub thabs mdor bsdus bri / /
seng gdong ma bsgrub par 'dod pas /
swa b+hA was stong par sbyangs /
stong pa'i ngang las padma dang nyi ma'i steng du rang gi sems hUM las gri gug hUM gis mtshan pa las rang nyid ye shes kyi mkha' 'gro ma seng ge'i gdong pa can /
mgrin pa yan chad seng ge drag tu khros pa'i gdong pa dkar po /
mgrin pa man chad mthing nag zhal gcig phyag gnyis kyi /
g.yas gri gug nam mkha' la 'phyar zhing /
g.yon thod khrag thugs kar 'dzin pa'i mchan khung na kha TwAM ga bsnams pa /
thod bskam lnga'i dbu rgyan dang /
mgo rlon lnga bcu'i do shal 'phyang ba /
mi lpags kyi g.yang gzhis stod g.yogs shing /
stag lpags kyi sham thabs can /
ye shes kyi me 'bar ba'i dbus na zhabs g.yas pa'i rting pa brla la brten cing /
g.yon brkyangs pa'i gar stabs kyis ro'i gdan la bzhugs pa'i spyi bor oM /
mgrin par AH thugs kar hUM /
hUM gi 'od zer gyis rang 'dra'i ye shes pa dang dbang gi lha spyan drangs dzaH hUM baM hoH gnyis su med par gyur /
dbang gi lhas dbang bskur mi bskyod pas dbu brgyan par gyur /
oM AH hUM /
lan gsum gyis mchod pa byin gyis brlabs la /
oM badzra DA ki nI sa pa ri wA ra ar+g+haM nas shap+ta'i bar gyis mchod /
mkha' la spyod pa'i gnas mchog dam pa nas mngon shes rdzu 'phrul mnga' ba'i mthu stobs can / /
sgrub pa po la ma g.yel bu bzhin gzigs / /
gnas gsum mkha' 'gro'i gtso la phyag 'tshal lo / /
zhes pas bstod /
rang gi thugs kar nyi ma'i dkyil 'khor gyi steng du hUM yig gi mthar /
aH kaH saH maH raH dzaH shaH daH raH saH maH raH yaH phaTH ces lo grangs sam /
brgya rtsa tsam bzla /
de nas thal mo gnyis nyi zla'am gnam lcags kyi sbyor bas /
bla ma yang dag pa yongs kyi dge ba'i bshes gnyen rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
ye shes kyi mkha' 'gro ma seng ge'i gdong pa can gyi bka' bden pa dang /
mkha' 'gro ma bye ba 'bum sde'i bden pa chen po'i byin rlabs kyis /
bdag cag 'khor dang bcas pa la gnod cing 'tshe bar byed pa'i /
lo skeg zla skeg zhag skeg rmi lam ngan pa mtshan ma ngan pa ltas ngan pa nad gdon dgra bgegs mi @# / /
dang mi ma yin pas gnod cing 'tshe bar byed pa thams cad mA ra ya phaT /
ces man ngag bzhin thal mo brdabs /
mjug tu /
dge ba 'di yis myur du bdag /
ye shes mkha' 'gro 'grub gyur nas / /
ces sogs kyis dge ba bsngo bar bya'o / /
de ltar ye shes mkha' 'gro ma'i / /
sgrub thabs bdud las rgyal byed 'di / /
blo bzang chos kyi rgyal mtshan gyis / /
bkod pa'i dge ba ji snyed des / /
mtha' yas 'gro ba ma lus pa /
sgrib gnyis g.yul las rgyal gyur cig /
! / /
swa sti /
ye shes kyi mkha' 'gro ma seng ge'i gdong pa can la gtor ma 'bul bar 'dod pas /
gtsang zhing gya nom pa'i gtor ma a mr-i tas bsangs /
swa b+hA was sbyangs /
stong pa'i ngang las /
AH las thod pa yangs shing rgya che ba'i nang du /
gtor ma sha lnga bdud rtsi lnga las byung ba'i zag pa med pa'i ye shes kyi bdud rtsi'i rgya mtsho chen por gyur par bsams la /
'bru gsum lan gsum brjod de byin gyis brlabs / /
rang gi thugs ka'i hUM gi 'od zer gyis /
gnas gsum rdo rje'i pho brang nas /
ye shes kyi mkha' 'gro ma seng ga'i gdong pa can 'khor dang bcas pa spyan drangs pa'i ljags 'od zer gyi sbu gus gtor ma'i bcud thams cad drang nas gsol bar gyur /
oM dz+nyA na DA ki sid+ha mu kha sa pa ri wA ra i daM ba lid+ta kha kha khA hi khA hi /
zhes gsum mam bdun gyis phul /
ar+g+haM sogs kyis mchod ye shes mkha' 'gro 'khor bcas kyis / /
mchod sbyin gtor ma 'di bzhes nas / /
bdag gi bar gcod kun sel la / /
mthun rkyen ma lus bsgrub par mdzod / /
deng nas tshe rabs thams cad du / /
lha dang mi yi rten thob cing / /
rtag tu dam pa'i chos spyod de / /
sku gsum go 'phang myur thob shog /
ces pa seng gdong ma'i mngon rtogs kyi mjug tu sbyar chog 'di yang dge slong blo bzang chos kyi rgyal mtshan gyis smras pa'o / /
! / /
b+h+yauH dngos grub 'dod dgu'i char 'bebs dpal lha mo / /
rab 'byams rgyal ba'i bstan pa rgyas mdzad cing / /
skal bzang 'gro la phan bde'i lam ston pa'i / /
rtsa rgyud bla ma'i ngo bor mnga' gsol lo / /
sgrib bral lhan skyes dga' ba'i chu gter che / /
dkyil 'khor 'khor lo bye ba'i nyal 'gro'i tshogs / /
spro dang bsdu ba'i gzhir gyur dpal lha mo / /
yi dam lha tshogs ngo bor mnga' X / /
khyod ni dus gsum rgyal ba kun gyi dngos / /
brgyad khri bzhi stong chos phung 'byung ba'i gnas / /
'phags tshogs dge 'dun kun gyi 'dren pa mchog /
bslu med skyabs kyi dam par mnga' X / /
zas gtsang sras dang pad dkar 'dzin pa'i zhabs / /
khyad par rgyal ba gnyis pa tsong kha pa'i / /
bstan pa skyong dang spel dang bsrung ba yi / /
bka' srungs kun gyi gtso mor mnga' X / /
khyad par chos kyi rgyal po srong btsan gyis / /
bka' bsgos ji bzhin sprul pa'i gtsug lag khang / /
mi dang mi min 'byung bzhi'i gnod pa las / /
@# / /
skyob pa'i dpal mo chen mor mnga' X / /
mdor na bdag cag dpon slob 'khor bcas kyis / /
bsrung ma'i gtso mor mnga' gsol gnyer gtad kyi / /
rtag tu g.yel med mgon dang skyabs mdzod las / /
mchog dang thun mong dngos grub ma lus stsol /
zhes ma gcig dpal gyi lha mo'i mnga' gsol 'di ni /
shAkya'i rgyal po'i zhabs 'bring ba'i sri zhur kun dga' bo dang mtshungs pa nang so sku gnyer dbon gyis bskul ba'i ngor| yul phyogs med kyi bya bral ba /
blo bzang chos kyi rgyal mtshan gyis dpal ldan 'bras spungs kyi gzims chung nyi 'od 'khyil bar sug bris su bgyis pa dge legs 'phel / /
! / /
hUM lha chen mahA ka la khyod / /
khyab bdag rdo rje 'chang dbang sogs / /
drin can rtsa rgyud bla ma'i tshogs / /
kun gyi ngo bor mnga' gsol lo / /
dran pas dngos grub mchog stsol ba / /
rgyud sde bzhi dang yongs 'brel ba'i / /
dkyil 'khor 'khor lo bye ba brgya'i / /
gtso bo chen por mnga' gsol lo / /
bstan dgra sdig can tshar gcod cing / /
bstan dang bstan 'dzin bu bzhin du / /
skyong mdzad bka' bsrungs kun gyi gtso / /
dmag dpon chen por mnga' gsol lo / /
sku gsum lhun grub rdzogs sangs rgyas / /
spangs rtogs mthar phyin dam pa'i chos / /
rig grol gnyis ldan dge 'dun te / /
mchog gsum ngo bor mnga' gsol lo / /
bdag cag dpon slob 'khor bcas kyi / /
'gal rkyen sel zhing mthun rkyen kun / /
sgrub la skad cig mi g.yel ba'i / /
dgra lha chen por mnga' gsol lo / /
bdag cag mi nor dgon gnas bcas / /
mgon po khyod la gnyer gtad kyi / /
deng nas byang chub snying po'i bar / /
rtag tu 'bral med grogs mdzod la / /
mchog dang thun mong dngos grub stsol /
zhes mgon po gri gug dmar nag gnyis la byas chog pa'i mnga' gsol 'di ni rgyal ba 'brom gyi gdan sa pa bla ma 'od 'jo bas bskul ba la brten nas /
bka' gdams pa dge slong chos kyi rgyal mtshan gyis ra sgreng du sbyar ba'o / /
! / /
swa sti /
dus gsum rgyal ba'i yum gcig 'dod khams gtso / /
'khor bcas 'dir gshegs me rlung 'bar ba'i dbus / /
bzhugs gsol phyi nang gsang ba'i mchod pa dang / /
zag med bdud rtsi'i gtor tshogs rgya mtshos mchod / /
rgyal ba kun gyi mthu stobs drag mo'i gzugs / /
dran pas dngos grub 'dod dgu'i char 'bebs ma / /
bcom ldan 'das ma khyod la bdag bstod kyi / /
'gal rkyen kun sol mthun rkyen ma lus sgrubs / /
b+h+yoH dus gsum rgyal ba'i mthu stobs gcig bsdus nas / /
bstan skyong pa mo chen por mtshan gsol ba / /
dad dang mos pa'i dbang gis spyan 'dren na / /
'dir gshegs sna tshogs pad nyi'i gdan la bzhugs / /
dngos bshams yid sprul phyi nang gsang ba yi / /
mchod pa'i sprin phung nam mkha' gang ba dang / /
dam rdzas spyan gzigs zhing gi khyon bkang @# / /
ste| |bstan srungs chen mo 'khor bcas mnyes phyir 'phul / /
khrag chang 'chi med bdud rtsi mtsho ltar bskyil / /
sha khrag dmar chen gtor ma ri ltar spungs / /
zag med ye shes bdud rtsir byin brlabs te / /
bstan skyong chen mo 'khor dang bcas la 'bul / /
b+h+yoH bde chen chos kyi dbyings las ma g.yos kyang / /
bstan pa bsrung phyir 'jigs rung srin mo'i gzugs / /
zhal gcig phyag gnyis g.yas pa dgra snying dang / /
phyag g.yon lcags spyang mgo dgu dgra la 'gyed / /
sku mdog smug nag zhal gdangs mche ba gtsigs / /
spyan gsum dmar ldog bstan dgra rtsad nas gcod / /
lhab lhub ber gsol me dpung 'bar ba'i dbus / /
brkyangs bskums tshul gyis bzhugs la bstod par bgyi / /
rnal 'byor bdag cag dpon slob 'khor bcas rnams / /
gnas 'dir bshad sgrub tshul bzhin sgrub pa la / /
'gal rkyen bar chad ming yang mi 'byung zhing / /
mthun rkyen bsam don yid bzhin 'grub par mdzod / /
ces pa'o / /
! / /
oM grub pa'i dbang phyug padma 'byung gnas dang / /
blo bzang rgyal ba'i dbang pos bka' bsgos bzhin / /
bstan pa skyong mdzad lha yi dge bsnyen che / /
'khor bcas thogs pa med par gshegs su gsol / /
sprin dkar g.yo 'dra'i rdzu 'phrul rta yi steng / /
dar mdung mda' gzhu zhags pa 'dzin mdzad cing / /
dkar gsal dpa' brjid mdzes pa'i rnam 'gyur gyis / /
'phrin las bsgrub phyir gnas 'dir brtan par bzhugs / /
phyi nang gsang ba'i mchod pa'i sprin dkrigs shing / /
gser skyems bdud rtsi'i btung ba rgya mtshor bskyil / /
sha khrag gtor ma ri rab ltar spungs nas / /
drag btsan dgra lha'i rgyal po 'khor bcas mchod / /
'bar ba'i me nang bsangs rdzas stong phrag dang / /
dri zhim spos sna bsregs pa'i dud pa'i sprin / /
dbang sngon chu 'dzin mkha' la bsnyeg 'dra bas / /
gzhi bdag dge bsnyen chen po 'khor bcas bsangs / /
rnam 'dren thams cad gzigs pa'i spyan snga ru / /
dang por thugs bskyed sa bcu'i mthar son kyang / /
'brog gnas tshul bzung sma chen spong ra zhes / /
chos 'khor skyong mdzad bsrung ma khyod la bstod / /
dge ldan rnam par rgyal ba'i gling chen po / /
blo gsal mkhas mang nor bus yongs gang zhing / /
bshad sgrub 'dod dgu'i longs spyod phun tshogs brgyas / /
dar rgyas srid mtha'i bar du gnas par mdzod / /
lhag bsam dag pas tshul 'dir brtson pa na /
zhes sogs bya'o / /
dge ldan gyi gzhi bdag gi gtor chog go /
! / /
na mo gu ru many+dzu g+ho ShA ya /
'dir bla ma mchog gsum chos bsrung mkha' 'gro yul lha gzhi bdag dang bcas pa gsol zhing mchod nas 'phrin las 'chol ba'i tshul ni mchod gtor bsangs rdzas spyan gzigs sogs tshogs par byas la /
sngags drug dang phyag rgya drug gis byin gyis brlabs /
dngos gzhi @# / /
ni| ! oM rang bzhin bde ba chen po'i chos sku las / /
rnam pa cir yang 'char ba'i zlos gar gyis / /
srid zhi'i phan bde kun gyi char 'bebs pa'i / /
rtsa rgyud bla ma mchog gsum gnas gsum gyi / /
dpa' bo mkha' 'gro chos skyong bsrung ma'i tshogs / /
'khor bcas 'phrin las bsgrub phyir gnas 'dir gshegs / /
phyogs skyong bco lnga la sogs pa / /
gtsang ris mgon po bdun cu dang / /
nyi zla gza' skar zhag rgyu ba'i| |lha yi tshogs kun gnas 'dir byon / /
tshe ring mched lnga bstan mar bcas / /
sa yi lha mo brtan ma sogs / /
yul bdag gzhi bdag gnas bdag dang / /
grong bdag 'khor bcas gnas 'dir gshegs / /
khyad par yul khams 'di nyid kyi / /
ri nags thang chu'i lha rnams dang / /
ched du dgon gnas 'dir 'khod pa'i / /
sde brgyad ma las gnas 'dir gshegs / /
! oM bde stong dbyer med 'chi med yangs pa'i lam / /
phun tshogs mchod pa'i sprin gyis yongs gang ba / /
srid dang zhi ba'i mgron rnams ma lus pa'i / /
spyan lam 'byung zhing rgyas la dgyes gyur cig /
gser skyems bdud rtsi'i btung ba rgya mtshor 'khyil / /
rab mdzes me tog sa dang nam mkha' gang / /
dri zhim spos kyi dud pas phyogs kun khyab / /
mun sel sgron me'i phreng ba tshar du dngar / /
bzang po'i dri ldan gang+gA'i rgyun mang 'bab / /
ro brgya ldan pa'i zhal zas lhun por spungs / /
gdangs snyan rol mo'i bye brag mtha' yas pas / /
zhing kun bkang ste 'khor dang bcas pa mchod / /
lha dang mi yi bsod nams las grub pa'i / /
zag med bdud rtsi'i btung ba rgya mtsho dang / /
ro brgya ldan pa'i bza' dang bca' ba'i tshogs / /
ri ltar spungs pa'i gtor ma'i tshogs kyis mchod / /
'bar ba'i ye shes me nang spos sna dang / /
bsangs rdzas brgya phrag bsregs pa'i dud sprin gyis / /
srid dang zhi ba'i mgron rnams ma lus bsangs / /
mi gtsang nyams grib thams cad bsangs gyur cig /
gtor ma sngags 'bul 'dod na 'dir a kA ros 'bul /
ar+g+haM sogs kyis mchod /
nang mchod kyang 'bul /
oM rtsa rgyud bla ma mchog gsum dang / /
dpa' bo mkha' 'gro chos skyong ba'i / /
bsrung tshogs dpal mgon bdun cur bcas / /
dregs pa sde brgyad thams cad dang / /
tshe ring mched lnga bstan ma'i tshogs / /
khyad par yul phyogs dgon gnas 'di'i / /
yul lha gzhi bdag 'khor bcas kyis / /
bdag cag dgon gnas dge 'dun gyi / /
sde dang bcas pa thams cad la / /
gnod cing nye bar 'tshe ba yi / /
nad gdon dgra dang chom rkun sogs / /
mi dang mi min 'byung po yi / /
nyer 'tshe ma lus zhi bar mdzod / /
tshe dang bsod nams dpal 'byor dang / /
bshad sgrub thos bsam sgom gsum dang / /
bslab gsum rim gnyis rnal 'byor sogs / /
dar zhing rgyas pa'i 'phrin las mdzod / /
'dod dgu'i longs spyod khams gsum gyi / /
skye 'gro ma lus dbang 'dus nas / /
rnam dag @# / /
lam la dgod nus pa'i / /
dbang gi las rnams 'grub par mdzod / /
bdag cag dgon gnas bcas pa la / /
ldang zhing gdug pa'i sems ldan pa'i / /
mi dang 'byung po'i tshogs rnams kun| |drag po'i chad pas tshar gcod mdzod / /
ces pa 'di yang grwa tshang chos rje 'jam dbyangs shes rab kyis nan cher bskul ba la brten nas chos smra ba blo bzang chos kyi rgyal mtshan gyis gling dkar rdzong du smras pa dge legs 'phel / /
! / /
oM chos dbyings bde ba chen po'i pho brang nas / /
rtsa brgyud bla ma yi dam dkon mchog gsum / /
chos bsrung sma chen spong ra mtsho sman sogs / /
yul lha gzhi bdag 'khor bcas gnas 'dir byon / /
dam rdzas spyan gzigs zhing kun khyon gang zhing / /
bdud rtsi'i gser skyems lha rdzas gtor ma'i tshogs / /
zag med ye shes bdud rtsir byin brlabs te / /
srid zhi'i mgron rnams dgyes pa bskyed phyir 'bul / /
oM a kA ros gtor ma phul /
ar+g+haM sogs kyis mchod /
nang mchod kyang 'bul /
dkon mchog gsum dang de yi bka' sdod mchog /
dge bsnyen chen po sma chen spong ra dang / /
yid bzhin mtshor gnas yul lha gzhi bdag tshogs / /
'khor dang bcas la bstod cing bsngags par bgyi / /
deng nas rnal 'byor mi nor 'khor bcas la / /
chom rkun dgra jag gnod pa bzlog pa dang / /
g.yel med rtag tu dpung dang grogs mdzad de / /
bsams don chos bzhin bsgrub la ma g.yel cig /
ces pa 'di yang grwa tshang chos rje 'jam dbyangs shes rab pas nan cher bskul ba la brten nas shAkya'i dge slong blo bzang chos kyi rgyal mtshan gyis g.yar khral du bgyis pa'o / /
! / /
na mo rad+na gu ru padma saM b+ha wa b+h+yaH 'dir skyes bu chen po dam can rdo rje legs pa la mchod gtor 'bul bar 'dod pas /
mchod gtor dam rdzas spyan gzigs sogs lag len bzhin bshams /
rang yi dam rta mgrin nam 'jigs byed sogs ci byed pa'i las sngags kyis /
bsangs sbyangs shing bskyed de /
sngags drug dang phyag rgya drug gis byin gyis brlabs /
rang yi dam gyi nga rgyal dang ldan pas rol mo dbyangs dang bcas te cho ga la 'jug pa ni /
'di ltar /
hUM /
rang gi mdun du khrag zhag rgya mtsho'i steng / /
'jigs rung pha wang brtsegs pa'i gzhal yas dbus / /
dmar nag me dpung drag tu 'khrugs pa'i klong / /
dam nyams dgra bgegs bsnol ba'i gdan steng du / /
dam can skyes bu chen po 'jigs pa'i gzugs / /
sku mdog mthing nag rab tu 'bar ba la / /
zhal gcig phyag gnyis spyan gsum dmar zhing 'khrug /
rngams pa'i zhal gdangs khros pa'i mche ba gtsigs / /
phyag g.yas lcags kyi tho lum me 'bar ba / /
mkha' la 'phyar bas bstan dgra phye mar 'thag /
g.yon pas 'thor @# / /
rlung mi bzad 'byung gnas kyi / /
sbud pas stong gsum skad cig 'thor ba bzhin / /
dmar ser sma ra smin ma ral pa'i tshogs / /
me stag khrom khrom 'phro zhing rab tu 'bar / /
rab 'jigs thod skam lnga yis dbu brgyan cing / /
khrag 'dzag mi mgo'i do shal ring du 'phyang / /
dar nag gser gyi rgyan ldan ber gsol zhing / /
sag lham gyon nas ra skyes kham pa chibs / /
'khor du ra zhon gsum brgya drug cu dang / /
lha srin sde brgyad the'u rang 'byung po'i tshogs / /
rnam mang dam can 'khor tshogs rgya mtshor bcas / /
rnal 'byor 'phrin las bsgrub phyir brtan par bzhugs / /
hUM rdo rje 'chang dngos padma 'byung gnas sogs / /
rtsa rgyud bla mas bka' bsgos dam bcas bzhin / /
thogs med rdzu 'phrul shugs kyis 'dir gshegs la / /
rnal 'byor bcol ba'i las kun 'grub par mdzod / /
dam can rdor legs 'khor bcas la / /
mthun pa'i dam rdzas 'bul ba ni / /
khrag zhag mchod yon mtsho ltar bskyil / /
mdzes pa'i me tog bar snang bkang / /
dri zhim bdug spos sprin phung 'khrigs / /
mun sel sgron me tshar du dngar / /
bzang po'i dri chab zhing kun khyab / /
ro brgya'i zhal zas lhun por spungs / /
gdangs snyan rol mo 'brug ltar ldir / /
'dod yon lnga yis lha lam 'khrigs / /
nang dang gsang ba'i mchod pa dang / /
gser skyems bdud rtsi'i tshogs spros te / /
dam can 'khor bcas mnyes phyir 'bul / /
'ja' tshon ltar bkra'i dar mtshon gyis / /
mdzes pa'i ra skyes tshogs rnams dang / /
rta mchog zhol g.yag mkha' lding dang / /
stag spyang seng ge khyi nag sogs / /
sna tshogs dam rdzas spyan gzigs kyis| |sa dang bar snang khyon bkang ste / /
'khor bcas dgyes pa bskyed phyir 'bul / /
zag med bde ba skyed pa'i nang / /
sha khrag gtor ma'i tshogs rnams kun / /
ye shes bdud rtsir byin brlabs te / /
dam can 'khor dang bcas la 'bul / /
zhes brjod cing /
skabs 'dir a kA ro'i sngags la kha kha khA hi khA hi btags pa lan bdun sogs kyis gtor ma bsngos la /
ar+g+haM sogs kyis mchod /
nang mchod kyang phul la 'phrin las bcol lo / /
bzlas pa byed par 'dod na dam can gyi thugs kar nyi gdan la rdo rje rtse lnga pa'i lte bar sa bon gyi mthar /
oM badzra sa d+hu hUM zhes pa'am /
yang na badzra sa d+hu dzaH zhes pas bskor bar dmigs la /
rang yi dam du gsal ba'i thugs ka'i 'od zer gyis sngags 'phreng la 'phog pas /
zhis rgyas dbang drag gi las ci 'dod bsgrub par bsams la /
sngags gnyis ci rigs gang mang bzla'o / /
hUM rab 'byams rgyal ba'i bstan pa skyong ba dang| |dran pa tsam gyis dam ldan sgrub pa po'i / /
'phrin las rnam bzhi lhun gyis grub mdzad pa'i / /
chos skyong chen po khyod la bdag bstod do / /
lus can phan bde ma lus 'byung ba'i gnas / /
dge 'dun sde dang dkon @# / /
mchog gsum gyi rten / /
g.yel ba med par bsrung zhing skyong mdzad pa'i / /
yid bzhin nor 'dra'i bsrung ma khyod la bstod / /
khyod la brten cing re ba 'cha' ba yi / /
rnal 'byor bdag cag dpon slob 'khor bcas kyi / /
'gal rkyen bar chad thams cad sel ba dang / /
bsam don ma lus yid bzhin 'grub par mdzod / /
ces dam can rdo rje legs pa'i gsol kha 'di ni ri khrod 'dzin pa'i dka' bcu pa shes rab seng ges mtshams sbyar te /
lha 'di nyid rigs rgyud la lhag par 'gro ba tshe dang ldan pa shes rab rgya mtsho'i nyer mkho'i lag len du dmigs nas sde snod 'dzin pa'i rgyal khams pa bya bral blo bzang chos kyi rgyal mtshan gyis ra sa ra mo cher smras pa'i yi ge pa ni gsol kha pa blo bzang phun tshogs so / /
! / /
na mo gu ru many+dzu g+ho ShA ya /
rab 'byams phyogs bcu'i rgyal ba thams cad kyis / /
bstod pa'i me tog rin chen 'phreng mdzes kyis / /
gang gi zhabs pad rgyun du gus mchod pa'i / /
mgon po 'od dpag med la gsol ba 'debs / /
phul byung bde ba can gyi zhing khams nas / /
lhar bcas 'gro ba'i 'dren pa 'od dpag med / /
'khor dang bcas pa gus pas spyan 'dren na / /
tshad med thugs rje'i dbang gis gnas 'dir gshegs / /
gang gi mtshan tsam thos dang dran pas kyang / /
srid pa'i 'jigs 'phrog yongs dag zhing khams der / /
thogs pa med par 'dren mdzad bcom ldan 'das / /
khyod zhabs padmor lan brgyar gus phyag 'tshal / /
mchod tshogs kun 'bum sdig ltung thams cad bshags / /
dge la yi rang chos 'khor bskor ba'i phyir| |rtag par bzhugs gsol dge 'di lus can rnams / /
zhing mchog bde ba can du skye phyir bsngo / /
dus gsum bde bar gshegs pa kun gyi gtso / /
srid gsum 'gro ba'i 'dren pa bla na med / /
mchog gsum ngo bo bslu ba med pa'i skyabs / /
gsol ba 'debs so thugs rje'i dpung bskyed la / /
bdag dang pha mar gyur pa'i sems can rnams / /
gnad gcod sdug bsngal bar do'i 'khrul snang dang / /
ngan song gsum sogs skye gnas dman pa dang / /
'jigs pa las sgrol bde ba can du drongs / /
tshe 'di'i phun tshogs snang ba nub la nye / /
thar med gshin rje'i bsrung ma mngon du gyur / /
pha rol ngan 'gro'i g.yangs sar phyogs pa'i tshe / /
bcom ldan thugs rjes bde ba can du drongs / /
srid gsum gnas su rgyud drug so so yi / /
sdug bsngal grong du 'jug par phyogs pa na / /
bde gshegs thugs rjes skye ba'i sgo bcad nas / /
bde ba can du nges par drang du gsol / /
las ngan sdong bu nyon mongs snum ldan pas / /
yang srid tsha gdung skye bar nye ba na / /
mgon po thugs rje'i char rgyun rab bsal bas / /
sdug bsngal me chen zhi bar byin gyis rlobs / /
'chi tshe 'od dpag med mgon sras bcas kyi / /
zhal @# / /
mthong bu khyod bde ba can 'gro zhes / /
gsung gis dbugs dbyung thugs rjes lam drangs nas / /
padmo'i dbus su brdzus te skye bar shog /
der ni zab rgyas gdams pa mang du thos / /
dus gsum mgon po sras bcas thams cad kyi / /
rlabs chen spyod pa smon lam ji snyed pa / /
ma lus yongs bsdoms bdag gis spyod par shog /
ces pa 'di ni shAkya'i dge slong ngag dbang rnam rgyal gyis bde ba can du skye ba'i rten 'brel khyad par can bsgrig pa'i phyir du yang yang bskul ba'i ngor /
mang du thos pa'i btsun pa blo bzang chos kyi rgyal mtshan gyis ra sa 'phrul snang gi gtsug lag khang du smras pa'o / /
! / /
swa sti /
bslu med mchog gsum dam par mchod pa'i sprin / /
lha lam gang ba phul ba'i dge ba'i mthus / /
sdug bsngal gsum gyis mnar ba'i 'gro ba kun / /
bde ba can du thogs med 'jug gyur cig /
! / /
swasti /
bskal bzang rnam 'dren ston pa brgya phrag bcu / /
mngon du gyur 'dra de dag sku brnyan ni / /
'dren byed dga' ston ma lus spungs lta bu / /
chos dbyings rgya mtsho dpon slob rnams kyis bsgrubs / /
'dis mtshon dge bas tshe rabs thams cad du / /
bshes gnyen dam pas 'bral med rjes 'dzin cing / /
bslab gsum lung rtogs rgya mtsho'i mthar son nas / /
sku gsum go 'phang myur du thob par shog /
! / /
swasti /
lhar bcas 'gro ba'i 'dren pa bla na med / /
bskal bzang bstan pa'i bdag po brgya phrag bcu'i / /
snang brnyan mig gi bdud rtsi spungs 'dra 'di / /
rig byed rtser son gangs can sman thang pa'i / /
ring lugs 'dzin pa kun gyi mchog gyur pa / /
sdom brtson ngur smrig 'dzin pa pir thogs kyi / /
rgyal por gyur pa chos dbyings rgya mtsho zhes / /
yongs su grags pa'i mkhas pas lhag bsam gyis / /
sgo gsum brtson pa chen pos legs par bsgrubs / /
de las 'ongs pa'i rnam dkar dge ba'i mthus / /
tshe rabs kun tu rgyal ba'i chos tshul rnams / /
legs par bzung ste sku gsum myur thob shog /
de ma thob kyi tshe rabs kun tu yang / /
dal 'byor rnam dag bslab gsum rgyan ldan zhing / /
bshes gnyen dam pas 'bral med rjes bzung nas / /
rlabs chen rgyal sras spyod pa mthar phyin shog /
khyad par phan bde ma lus 'byung ba'i sgo / /
sangs rgyas gnyis pa kun mkhyen tsong kha pa'i / /
bshad sgrub bstan pa dar zhing rgyas pa dang / /
'jig rten dge legs chen pos khyab par shog /
bstan 'dzin dam pa rnams kyi zhabs brtan zhing / /
bstan pa'i sbyin bdag sku tshe bsod nams stobs / /
dam chos 'gran pa bzhin du 'phel ba dang / /
phyogs kun bkra shis rgya mtshos gang bar shog /
! / /
swa sti /
bdag cag deng nas tshe rabs thams cad du / /
lha dang bla mas 'bral med rjes bzung ste / /
sa lam rtogs pa mtha' dag @# / /
mngon gyur nas / /
sku gsum go 'phang myur du thob par shog /
! / /
swasti /
ston pa mnyam med bu ram shing pa yis / /
chos phung brgyad khri bzhi stong bka' stsal pa'i / /
snying po mthar thug rgyal ba'i yum la sogs / /
btso ma'i gser sbyangs glegs bam legs bsgrubs pa'i / /
legs spyad kyis mtshon dge tshogs rgya mtsho'i mthus / /
tshul 'di bsgrub la mthun rkyen byed pa kun / /
gnas skabs bde ldan bde ba can brgyud de / /
sku gsum go 'phang myur du thob par shog /
bka' 'gyur rin po che gser ma gsar bzhengs bzhi pa'i skabs gnang ba'o / /
! / /
na mo gu ru mu ni in+d+rA ya /
lha brgya'i cod pan mdangs dang 'dres pa yi / /
zhabs sen nor bu'i 'od zer spyi bo la / /
reg pa yis kyang bkra shis mchog stsol ba / /
shAkya'i gtso bo de la bdag cag dang / /
gang de'i sku brnyan 'jig rten mdzes sdug kun / /
gcig tu bsdus pa'i rjes 'gro lha rdzas mchog /
gser dngul padma rA ga baiDUr+ya / /
ke ke ru yi mdangs ldan tshogs pa las / /
grub pa'i yid 'phrog 'ja' tshon ri mo can / /
grangs med ngo mtshar mdzad pa'i rnam rol las / /
cha shas tsam zhig legs par bskrun pa 'di / /
dge slong blo bzang chos kyi rgyal mtshan gyis / /
mchog tu dang ba'i sems kyis brtson pas bsgrubs / /
'di yi ched du sgo gsum re res kyang / /
mthun rkyen phyir ni 'bad pa gang byed pa / /
de dag kun kyang tshe rabs thams cad du / /
shAkya'i rgyal pos rjes su 'dzin gyur cig /
bdag kyang deng nas skye ba thams cad du / /
srog kyang yal bar dor nas dam chos kun / /
rgyal ba'i dgongs pa ji bzhin legs bzung ste / /
thams cad gzigs pa mang du thob par shog /
khyad par 'di snang 'gags tshe dga' ldan du / /
mi pham sras kyi thu bo nyid gyur nas / /
sa bcu'i lam gyi rim pa mthar son te / /
ma lus 'gro ba 'dren pa'i dpal gyur cig /
ces pa 'di yang shAkya'i dge sbyong blo bzang chos kyi rgyal mtshan gyis chos grwa chen po bkra shis lhun por /
shAkya'i rgyal po'i gzugs sku'i snang brnyan dam pa gos skur bskrun pa'i skabs smon pa'i tshigs bcad du bsdebs pa'o / /
! / /
oM bde legs su gyur cig /
byang chub dam par thugs bskyed kun dga'i shing / /
rlabs chen spyod pa'i yal ga'i khyon yangs la / /
sku gsum me tog 'bras bu'i g.yur za ba'i / /
thub dbang dpag bsam dbang po rgyal gyur cig /
bde gshegs thugs rje'i lha lam yangs pa las / /
ngur smrig mtshams sprin gzhon nu'i zlos gar gyis / /
skye dgu'i gdung sel 'phags pa'i gnas brtan che / /
'khor dang bcas pas deng 'dir dge legs stsol / /
phan bde'i nyi ma skyob pa nyid gzigs kyis / /
'gro la dge legs snang ba 'gyed pa'i sgo / /
bstan pa'i sgron me phyag tu legs bstsal ba / /
'phags pa'i @# / /
gnas brtan chen po bcu drug ces / /
grags pa'i dbyar skyes sgra dbyangs 'bum phrag gis / /
lhar bcas mdongs mdzes ldan pa'i tshogs rnams kun / /
ya mtshan 'dzin pa'i mig 'bor mngon mtho zhing / /
rab dga' rgyas pa'i 'jo sgeg ci yang byed / /
de slad shar phyogs 'dod dgu 'byung ba'i gnas / /
sa yi brgya byin gnyis pa thang zhes byas / /
rna ba'i bdud rtsi 'phrin yig gzhon nu dang / /
hwa shang pho nya'i byed pos mtshams sbyar te / /
spyan drangs mi dbang de yi gtsug rgyan gyi / /
nor bu'i 'od tshogs 'dres pas zhabs bsten cing / /
gser dngul mu tig padma rA ga dang / /
baiDUr ke ke ru dang m+r+gad sogs / /
rin chen las grub rgyan gyi khyad par dang / /
brgya byin gzhu ltar bkra ba'i lha rdzas kyi / /
chos gos lhab lhub can gyis mngon par mchod / /
slar yang gdul bya'i zhing gzhan de dang der / /
'dul byed sprul pa'i bkod pa brgya phrag gis / /
thub bstan nyin mor byed cing yid can gyi / /
phan bde'i skyed tshal lhag par rgyas par mdzod / /
de nas thugs rje'i dbang po'i bsil zer gyis / /
byugs pas phan bde'i ku mu da rgyas pa / /
kai la sha yi phreng mdzes yul ljongs 'dir / /
zhabs sen bung ba'i 'phung lding rol pa 'dzin / /
dam pa'i skyes bu rnams las legs brgyud de / /
gang sku ri mor 'bri dang mchod bstod sogs / /
bdud tshogs skrag cing thar pa'i lam mtshon pa'i / /
'phags pa'i chos spyod bcu yis kun tu brel / /
khyad par gangs can sa yi thig le mchog /
sum rtsen la 'khu thon zhes bya ba yi / /
grags pa'i ba dan srid rtser g.yo ba der / /
sam+b+hoTa yi rigs kyi sa bon las / /
sngon gyi chos rgyal puN+Da ri ka'i tshogs / /
gzi byin pham byed phun tshogs 'dab stong can / /
lugs gnyis mkhyen pa'i ze'u 'bru cher rgod pa / /
sa skyong dbang po rta mgrin dbang rgyal gyis / /
sgyu ma'i nor la snying po blang ba'i phyir / /
zla shel kha ba'i dum bu pad rtsa ltar / /
mchog tu dkar ba'i bsams pas kun bslangs te / /
gzhal med lha rdzas gos bzang las grub pa'i / /
lhar bcas 'gro ba'i 'dren pa shAkya'i gtso / /
drug lhag phyogs kyi grangs ldan 'phags pa'i tshogs / /
phyag brnyan pho nyar bcas pa'i snang brnyan ni / /
'jig rten kun gyi mig gi mdzes sdug kun / /
gcig tu spungs pa'i rjes 'gro nye bar bskrun / /
de las 'ongs pa'i rnam dkar dge ba'i mthus / /
mi dbang btsun mo sras dang bcas rnams kyi / /
sku tshe'i rgyal mtshan srid mthar brtan pa dang / /
chab srid yar ngo'i zla ltar 'phel gyur cig /
nad gdon chom rkun dgra sogs zhi ba dang / /
rigs rgyud mnga' thang 'dod dgu rgyas pa dang / /
khams gsum skye dgu longs spyod dbang 'du zhing / /
phas rgol 'joms la mthu dang ldan gyur cig /
deng nas bzung ste tshe rabs thams cad du / /
thub dbang gnas brtan rnams kyis rjes bzung nas / /
gnas skabs mthar thug bzhed don ma lus pa / /
yid la @# / /
bsams pa ji bzhin 'grub par shog /
ces pa 'di thon nas sde pas thub dbang gnas bcu'i gos yol bzhengs pa'i rab gnas kyi dus su /
shAkya'i dge slong blo bzang chos kyi rgyal mtshan gyis dge bar sbyar ba'o / /
! / /
oM swasti sid+d+haM /
chos rnams kun gyi gdod ma'i rang bzhin sgrib bral lhan cig skyes pa'i dngos / /
'ja' tshon ltar bkra'i longs spyod rdzogs gang dkyil 'khor bye ba'i bdag nyid mchog /
sna tshogs sprul pa'i chu 'dzin 'bum 'khrigs chos kyi sgra dbyangs sgrog pa can / /
zla med ston pa shAkya'i gtso des deng 'dir shis pas skyong gyur cig /
rkang 'thung mdzes ma'i lang tsho la / /
bkra shis ri mo'i rgyan bkod pa / /
phyogs las rnam par rgyal ba'i rtags / /
sngon med gsar du bsgrubs pa 'di / /
dregs ldan kun gyi zur phud la / /
zhabs mthil nor bu'i lan tshar ni / /
cod pan gzhan bzhin ngal 'tsho ba'i / /
lha dang bla ma'i tshogs la 'bul / /
de las 'ongs pa'i rnam dkar yan lag bzhi'i / /
dpung tshogs phyogs kyi 'khor lo 'gengs pa des / /
phas rgol bdud sde'i g.yul las rnam rgyal te / /
sku gsum gling bzhi'i khyon la dbang bsgyur shog /
ces 'bras spungs spyi so'i dam phud 'bul ba'i tshigs su bcad pa 'di lta bu zhig dgos ces nang so chos mdzad pas bskul ba la brten nas /
dge slong blo bzang chos kyi rgyal mtshan gyis gzims khang dga' ldan pho brang gi gzims chung nyi 'od 'khyil bar thogs med du bgyis pa phyogs dus gnas skabs kun tu dge bar gyur cig /
! / /
na mo pra dz+nyA pa ra mi tA ya /
gser 'od 'khrigs pa'i mtshan dpe'i dpal 'bar zhing / /
yan lag drug cu'i dbyar skyes sgra dbyangs can / /
mkhyen brtse'i chu 'dzin 'gro ba'i gdung sel ba / /
thub dbang lha yi lha la phyag 'tshal lo / /
mgon de'i dam chos brgyad khri bzhi stong gi /
snying po'i mchog gyur shes rab pha rol phyin / /
rgya bod mkhas grub kun gyis rab bsngags pa / /
legs bshad gter chen rdo rje gcod pa yi / /
chos gter 'byin pa'i par gyi byed pa po / /
bslab gsum ldan pa'i dge slong ri khrod pa / /
rgya mtsho rin chen zhes bya'i lhag bsam dang / /
lag pa'i 'du byed mkhas pa'i mthar son pa / /
dpal 'byor zhes pa'i sor mo'i rtse las 'khrungs / /
par 'di'i phyir du sgo gsum re res kyang / /
rnam dag mthun pa'i cha rkyen bsgrubs pa kun / /
rnam dag rgyal ba'i go 'phang myur thob shog /
! / /
na mo gu ru many+dzu g+ho ShA ya /
lhag bsam rnam dag gangs ri las 'ongs pa'i / /
bdag gi sgo gsum dge tshogs nyal 'gro'i rgyun / /
'gro kun rnam dkar dza hu'i bu mo dang / /
lhan cig kun mkhyen rgya mtshor 'jug gyur cig /
gnas skabs 'dir yang tshe dang bsod nams dang / /
'khor dang longs spyod snyan pa'i grags pa dang / /
@# / /
nad med pa dang bde ba dam pa sogs / /
mtho ris 'byor pa'i dpal gyis mdzes gyur cig /
srid par spyod tshe ngan 'gro'i lam spangs shing / /
rigs gzugs dbang phyug stobs dang shes rab rgyas / /
tshe rabs dran zhing rig pa'i gnas lnga shes / /
mkhyen brtse nus pa phun sum tshogs gyur cig /
khyad par deng nas tshe rabs thams cad du / /
dal 'byor padmo bslab gsum sbrang rtsis bltams / /
lung rtogs yon tan dri bsung 'bum 'phro ba / /
lhar bcas 'gro ba'i nyer 'tshor bdag gyur cig /
sdug bsngal mun sel phan bde'i snang ba mchog /
stsol mdzad mar me mdzad dpal ye shes sogs / /
mtshan nyid ldan pa'i dge ba'i bshes gnyen gyis / /
rtag tu 'bral med rjes su 'dzin gyur cig /
de tshe lus srog longs spyod mtha' dag gis / /
bshes gnyen dam pa tshul bzhin bsten pa'i mthus / /
lha chos rin chen bdun dang ldan pa yi / /
chos kyi 'khor lo bsgyur bar bdag gyur cig /
mdor na bdag cag bsam pa'i dpag bsam shing / /
re ba'i 'bras bus kun nas mdzes pa la / /
bar gcod mtshan ma 'ga' yang mi 'byung zhing / /
mthun rkyen ma lus bde blag grub gyur cig /
ces smon pa'i tshigs su bcad pa 'di ni /
bkra shis sdings nas nang so dar rgyas pa'i gsung gis bskul ba la brten nas /
btsun pa blo bzang chos kyi rgyal mtshan gyis /
chos grwa chen po bkra shis lhun po'i gzims khang rgyal mtshan mthon por sbyar ba'o / /
! / /
bdag dang gzhan gyi rnam dkar dge ba'i tshogs / /
ji snyed bsags pa de yi mthu nus kyis / /
mi khom gnas su nam yang mi skye zhing / /
rtag tu dam chos sgrub pa'i rten thob shog /
dngos grub 'byung gnas theg mchog dge ba'i bshes / /
mtshan nyid ldan pas 'bral med rjes bzung ste / /
zas gtsang sras kyi mdo sngags dam chos kun / /
rgyal ba'i dgongs pa ji bzhin 'dzin par shog /
de tshe sa lam rim pa mthar son nas / / /
thams cad gzigs pa'i go 'phang mchog thob ste / /
nam mkha' mnyam pa'i 'gro ba sgrol ba la / /
ma pham 'jam pa'i dbyangs dang mtshungs par shog /
dag 'dis deng nas tshe rabs thams cad du / /
chos ldan bsam pa'i don kun 'grub pa dang / /
legs tshogs 'byung gnas dge ba'i bshes gnyen gyis / /
rjes bzung mnyes pa kho na sgrub gyur cig /
de yi mthu las mdo rgyud kun shes shing / /
byang chub sems mchog yang dag lta ba dang / /
rim gnyis lam gyi nyams len mthar phyin nas / /
sku gsum go 'phang myur du thob gyur cig /
ces btsun pa blo bzang chos kyi rgyal mtshan gyis smras pa'o / /
! / /
gang gi mkhyen pa'i ye shes skad cig gis / /
rab 'byams shes bya'i 'khor lo ma lus pa / /
yongs su brgal ba mkhyen pa'i gter chen zhes / /
rab 'byams rgyal bas bsngags pa 'jam pa'i dbyangs / /
de nyid thugs @# / /
rje'i mkha' dbyings mdzes pa la / /
blo bzang ngur smrig dbyar skyes 'dzin pa'i phreng / /
grags pa nam mkha'i rnga chen sgrog pa can / /
'gro ba'i gdung sel dam pa rgyal gyur cig /
chos rnams kun gyi rang bzhin gdod ma'i gshis / /
dbyer med brjod bral lan cig skyes pa'i dngos / /
sna tshogs sgyu 'phrul dra ba'i zlos gar mkhan / /
dpal chen rdo rje 'jigs byed gtsug na mos / /
lha dang bcas pa'i rgyal srid yongs rdzogs la / /
chos kyi sgo mo brgyad khri bzhi stong gi /
rab 'byams 'khor los bsgyur la zla med pa'i / /
chos kyi rgyal po lha dang bla ma la / /
mdzes ldan dbang gi mdangs ldan rkang 'thung ni / /
ma la ya skyes las 'ongs padmo'i tshal / /
rig byed mthar son lag pa'i 'du byed kyis / /
bzi 'od stong gi dra bas gsal byas pa / /
gser gyi 'khor los bsgyur rgyal la 'os pa'i / /
ri ro rnam bkra'i rtags mtshan 'di phul bas / /
dpal ldan ngag gi dbang phyug phyogs kun las / /
rnam rgyal yan lag bzhi pa'i dpung tshogs kyis / /
ma lus 'dzin ma'i khyon la dbang bsgyur ba'i / /
'khor los bsgyur ba'i mchog tu legs gyur nas / /
tshe ring nad med bzhed don 'grub pa dang / /
rnam kun mkhyen pa'i dbang por 'gyur bar shog /
ces pa 'di 'bras spungs spyi so'i dam phud phul ba'i tshigs bcad do / /
! / /
swasti /
'dis mtshon dus gsum rnam dkar dge ba'i mthus / /
bdag dang mkha' mnyam 'gro ba ma lus pa / /
grub pa'i gnas mchog sham+b+ha lar skyes nas / /
rigs ldan sras kyi thu bo nyid gyur cig /
de yi mthu las mngon shes rdzu 'phrul dang / /
gzungs spobs ting 'dzin rdo rje'i theg pa yi / /
sa lam yon tan rgya mtsho'i mthar phyin nas / /
sku gsum go 'phang myur du thob par shog /
de nas gang 'tsham sprul pa bye ba brgyas / /
yang yang drin gyis bskyangs pa'i 'gro ba rnams / /
'khor ba'i rgya mtsho che las sgrol ba la / /
kun bzang 'jam pa'i dbyangs dang mtshungs par shog /
ces chos rje snying po rnam rgyal gyi thugs dam srel ba'i phyir /
dge slong blo bzang chos kyi rgyal mtshan gyis 'phral du sbyar ba'o / /
! / /
bdag gis dus gsum bsags pa'i dge ba'i mthus / /
'di snang 'gags tshe sham+b+ha lar skyes nas / /
rigs ldan chos kyi rgyal pos rjes bzung ste / /
thams cad gzigs pa'i go 'phang myur thob shog /
! / /
bslu med bla ma yi dam mchog gsum la / /
byang chub snying po'i bar du skyabs su mchi / /
'di phyi bar do'i 'jigs las sgrol ba dang / /
mchog dang thun mong dngos grub ma lus stsol / /
tshe rabs kun tu bla ma dkon mchog dang / /
skad cig tsam yang 'bral ba med pa dang / /
rgyal ba'i dam chos mi lus kun bzung ste / /
thams cad gzigs pa'i go 'phang myur thob shog /
ces pa 'di yang /
bstan pa'i sbyin bdag @# / /
rgyal po padma ba dur tha'i ji yab yum la gdams pa'o / /
bslu med bla ma yi dam mchog gsum la / /
gus pas phyag 'tshal mchod bstod skyabs su mchi / /
'di phyi bar do'i 'jigs pa las bsgral te / /
mchog dang thun mong dngos grub ma lus stsol / /
zhes pa 'di bsam blo dge slong gi kha ton du bkod pa'o / /
! / /
'di snang 'gags tshe lha dang bla ma yi / /
bar do'i 'jigs skrag ngan 'gro'i sdug bsngal las / /
thugs rje chen po'i lcags kyus legs bzung ste / /
bde chen thar pa'i lam du drang du gsol / /
zhes pa 'di pa dar go shri la gnang ba'o / /
! / /
oM bde legs su gyur cig /
sngon tshe yon tan brgyad ldan dus bzang por / /
lha mi'i ston mchog shAkya'i rgyal po des / /
oM Di ya na'i gzhal med khang bzang dbus / /
rin chen lta bu'i phun tshogs 'khor rnams la / /
ngo mtshar chos kyi 'khor lo bskor 'dra ba'i / /
phun sum tshogs pa lnga yi dga' ston la / /
bdag sogs mtha' yas mar gyur 'gro ba rnams / /
tshe rabs kun tu 'bral med spyod gyur cig /
deng nas ser sna med par longs spyod dang / /
chos bzhin bsgrubs pas dam pa mnyes byed cing / /
srid dang zhi ba'i legs tshogs mtha' dag la / /
dbang 'byor sku gsum go 'phang thob gyur cig /
ces pa 'di yang /
dad stobs mkhyen rab rmad du byung ba sde pa lha bzang pas / /
bkra shis lhun por cho 'phrul smon lam dus bla ma dang 'dus pa rgya mtsho la /
bsnyen bkur bla na med pa mdzad cing /
smon pa lhan cig mdzad dus /
dge ba'i thugs 'dun rmad du byung ba yi ger bkod pa tshigs bcad du bsdebs dgos gsungs byung ba ltar /
btsun pa blo bzang chos kyi rgyal mtshan gyis pho brang rin chen rtser bris pa'o / /
! / /
swasti /
deng nas bzung ste tshe rabs thams cad du / /
rje btsun bla mas 'bral med rjes bzung ste / /
sa dang lam gyi yon tan mthar phyin nas / /
sku gsum go 'phang myur du thob par shog /
gnas skabs 'dir yang dam chos bsgrub pa yi / /
'gal rkyen zhi zhing mthun rkyen kun tshang nas / /
'du 'dzis dben pa'i gnas su mdo sngags kyi / /
sgrub pa'i rgyal mtshan 'dzin pa'i mchog gyur cig /
ces pa mkhan chen blo bzang bstan 'phel la gnang ba'o / /
! / /
swasti /
dal 'byor rnyed dka' myur du 'jig 'gyur bas / /
don med tshe 'di'i bya bas mi g.yeng bar / /
sngon byon dam pa rnams kyi rnam thar bzhin / /
nyin mtshan kun tu sgo gsum dge la sbyor /
zhes 'jag pa chos rje la gnang ba'o / /
! / /
na mo gu ru /
rdo rje 'chang dbang blo bzang grags pa'i dpal / /
bka' drin mnyam med rtsa ba'i bla ma ste / /
dbyer med zhabs kyi padmor phyag bgyis te / /
byang chub snying po'i bar du skyabs su mchi / /
mchod tshogs kun @# / /
'bul sdig ltung ma lus bshags / /
dge la yi rang chos 'khor bskor ba dang / /
bskal brgyar bzhugs gsol dus gsum dge ba'i tshogs / /
bla med byang chub dam pa thob phyir bsngo / /
mtha' 'khob rmongs pa'i mun sel bde legs kyi / /
snang ba mchog stsol rgyal ba gnyis pa yi / /
bstan pa'i sgron me sbor zhing rgyas byed pa'i / /
'gal rkyen zhi zhing mthun rkyen kun 'grub shog /
bdag kyang deng nas tshe rabs thams cad du / /
bshes gnyen dam pas 'bral med rjes bzung ste / /
mdo sngags yon tan rgya mtsho'i mthar phyin nas / /
stobs bcu mnga' ba'i go 'phang myur thob shog /
ces pa mon pa chos rje la gnang ba'o / /
! / /
na mo gu ru mu ni in+d+rA ya /
dus gsum bde gshegs thugs rje rnams / /
snyigs dus 'gro rnams don gyi phyir / /
bcu gnyis mdzad pas rnam rol ba'i / /
shAkya'i gtso bo la phyag 'tshal / /
mgon de'i sku yi snang brnyan ni / /
mig gi bdud rtsir spungs 'dra 'di / /
byang phyogs skye dgu'i 'dren pa mchog /
chos rje 'jam dbyangs shes rab kyis / /
drin can pha ma la sogs pa'i / /
bltos bcas 'gro ba'i don gyi phyir / /
bzhengs nas rje btsun bla mar phul / /
de yi dge ba ston zla ltar / /
mchog tu dkar ba gang thob des / /
tshe rabs kun tu mtshan ldan gyi / /
bshes gnyen dam pas rjes bzung ste / /
nam zhig bla ma mchog 'di nyid / /
mngon par rdzogs par sangs rgyas pa'i / /
'khor gyi thog mar 'gyur phyir bsngo / /
gnas skabs su yang chos ldan gyi / /
bsam don yid bzhin 'grub pa dang / /
bstan dang 'gro ba'i don rnams kun /
bsgrub la 'jam pa'i dbyangs mtshungs shog /
'di yis dge bas chos rje 'jam dbyangs shes rab kyis thog drangs /
sems can thams cad tshe 'di'i snang ba nub ma thag tu rgyal sras brgyad kyis lam sna drangs te /
bde ba can gyi zhing du thogs pa med par skye bar gyur cig /
skyes ma thag tu mgon po 'od dpag med pa'i zhal mthong gdams ngag thob nas sa dang lam gyi yon tan khyad par can mngon du byas nas mar gyur sems can thams cad kyang smin grol gyi lam la 'god nus par gyur cig /
bdag gis dus gsum bsags pa'i dge ba'i mthus /
tshe 'di'i snang ba 'gags par phyogs pa na / /
gnad gcod sdug bsngal tshor ba mi 'byung zhing / /
lha dang bla ma'i bsu bas 'dren par shog /
bde gshegs sprul pa'i pho nyas lam drangs te / /
zhing mchog bde ba can du rin po che'i / /
padmo'i dbus su rdzus te skyes nas kyang / /
'od dpag med pa'i zhal bzang mthong bar shog /
de tshe mgon po 'od dpag med pa yi / /
gsung gi bdud rtsi ngoms med 'thungs ba las / /
lung rtogs yon tan rgya mtsho'i mthar son nas / /
sku gsum go 'phang myur du thob par shog /
gnas @# / /
skabs 'dir yang dam chos sgrub pa yi / /
'gal rkyen bar chad thams cad zhi ba dang / /
tshe dang bsod nams dpal 'byor dam pa'i chos / /
tshul bzhin sgrub pa'i rkyen rnams tshang bar shog /
ces pa'ang 'jam dbyangs shes rab la gnang ba'o / /
! / /
bla ma lha la 'khar ba phul ba yi / /
dge bas mtho ris bde 'gro'i 'khar ba la / /
brten nas skyon bral yon tan kun gyi gter / /
rdzogs pa'i sangs rgyas go 'phang myur thob shog /
ces pa 'phags pa'i gnas brtan yan lag 'byung gi phyag 'khar phul ba'i tshe gnang ba'o / /
! / /
rje btsun sku 'di bzhengs pa'i dge ba'i mthus / /
chos rje 'jam dbyangs shes rab 'khor bcas rnams / /
byams mgon 'dzam bu'i gling du sangs rgyas tshe / /
'khor gyi thog ma nyid du 'gyur bar shog /
! / /
swasti /
blo bzang rgyal ba gnyis pa'i 'phrin las kyis / /
skal bzang 'gro la bde legs stsol mdzad pa'i / /
mchog gsum 'dus sku ngur smrig 'dzin pa'i gtso / /
dpal ldan bla ma'i zhabs la gsol ba 'debs / /
! / /
sde pa rin chen rtse pas bka' 'gyur bzhengs pa'i smon lam du gnang ba / /
swasti /
ston pa'i gsung rab yid bzhin nor bu la / /
bkur sti bgyis pa'i rnam dkar phung po'i mthus / /
lha bzang gis mtshon 'gro ba ma lus pa / /
thams cad gzigs ba'i go 'phang myur thob shog /
! / /
oM bde legs su gyur cig /
btso ma'i gser sbyangs lhun por brtsegs pa'i ngos / /
sprin bral rgyu skar phreng bas mdzes pa lta'i / /
mtshan dpe'i 'od 'bar shAkya'i rgyal po yis / /
phyogs 'dir phun tshogs 'dod dgu'i bkra shis stsol / /
de yis gang 'dul gdul bya'i tshogs rnams la / /
bka' stsal legs bshad byang phyogs 'gyur ro cog /
sri zhur bgyis las phan bde nam mkha'i mdzod /
'byung bar dgongs nas lhag bsam rnam dag gis / /
dge bsnyen lha bzang zhes pa'i dad can gyis / /
dI paM ka ras lung bstan srad kyi gzhung / /
slob dpon chen po'i gnas ri rin chen rtser / /
in+d+ra nI la'i mdangs 'phrog shog bu'i ngos / /
rin chen gser dngul las grub legs par bzhengs / /
de las 'ongs pa'i rnam dkar dge ba'i mthus / /
rgyal ba gnyis pa blo bzang grags pa dang / /
dbyer med rtsa ba'i bla mas rjes bzung nas / /
mnyes pa sgrub cing gsung gi bdud rtsi'i bcud / /
'thungs bas yon tan rgya mtsho'i mthar phyin shog /
dus mtha' 'dir yang phan bde 'byung ba'i gnas / /
rgyal ba'i bsngan pa spyi dang khyad par du / /
thams cad mkhyen pa rje btsun tsong kha pa'i / /
bstan 'dzin gang+gA'i klung gi bye snyed kyis / /
phyogs dus kun tu dar rgyas spel gyur cig /
nor bu chos 'khor dgon gnas 'di nyid du'ang /
khrims ldan ngur smrig 'dzin pas yongs gang zhing / /
mdo rgyud bshad sgrub @# / /
yar ngo'i zla ba ltar / /
'phel zhing srid mtha'i bar du gnas par shog /
rgyal ba'i bka' 'gyur bzhengs la sgo gsum gyis / /
mthun rkyen sgrub cing yi rang byed pas mtshon / /
mkha' mnyams mar gyur sems can thams cad kyang / /
gnas skabs mthar thug don kun 'grub par shog /
mdor na tshul 'dir 'bad cing brtson pa rnams / /
dam pa'i mgon gyis 'bral med rjes 'dzin cing / /
lung rtogs dam chos ma lus legs bzung ste / /
zung 'jug rdo rje 'chang dbang myur thob shog /
tshul de sgrub la stobs ldan phyag drug pa / /
chos kyi rgyal po 'dod khams gtso mo sogs / /
mthu ldan rnams kyis g.yel med grogs mdzad nas / /
'dod dgu'i 'phrin las char gyis tshim par mdzod / /
bcom ldan zas gtsang sras po mar me mdzad / /
thub dbang gnyis pa rgyal ba tsong kha pa / /
mchog gsum bslu ba med pa'i byin rlabs kyis / /
bkra shis rgya mtshos phyogs kun gang bar shog /
! / /
oM bde legs su gyur cig /
dus gsum bde gshegs kun gyi mthu stobs ni / /
'jigs rung srin po khros pa'i skur bstan nas / /
bdud dang dgra sde'i tshogs rnams 'joms mdzad pa'i / /
'jigs byed chen po'i sku la phyag 'tshal lo / /
mi bzad hUM dang phaT kyi sgra dbyangs kyis / /
dgra bgegs 'byung po'i klad pa 'dral byed cing / /
skal ldan rna bar bdud rtsi'i char 'bebs pa'i / /
khro rgyal dbang po'i gsung la phyag 'tshal lo / /
chos dbyings bde ba chen po'i lha lam du / /
mkhyen dang brtse ba'i chu 'dzin 'bum 'khrigs nas / /
'phrin las drag po'i rdo rje'i me char gyis / /
bstan dgra'i brag ri 'joms mdzad la 'dud kyis / /
bar chad bdud sde'i g.yul ngo pham byas te / /
bkra shis dge mtshan yar ngo'i zla ba ltar / /
'phel zhing phyogs las rnam par rgyal ba yi / /
mchog dang mthun mongs dngos grub char du phob / /
! / /
na mo gu ru badzra b+hai ra wA ya /
'jam dpal gshin rje'i gshed kyi bka' sdod /
srid gsum skye 'gro yongs kyi srog bdag /
yi dwags kun gyi sde dpon /
ma mo kun gyi tshogs rje /
snang zhing srid pa'i sde brgyad rnams la dbang bsgyur zhing bran du 'khol ba /
dge sdig gi shan phye ste /
sdig can chad pas gcod cing /
dge ba'i las can gzengs bstod pa'i chos kyi rgyal po chen po /
mthu dang stobs kyi bdag po /
sangs rgyas bstan pa'i srog shing /
dam can gshin rje chos kyi rgyal po /
yum mchog tsA muN+DI /
ya ba ti la sogs pa'i pho brgyad /
pho nya mo la sogs pa'i mo brgyad /
bka' nyan srid pa gsum gyi 'byung po'i tshogs dang bar snang nam mkha'i khyon gang ba khyed rnams kyis /
rigs thams cad kyi khyab bdag /
dkyil 'khor kun gyi gtso bo /
khams gsum po thams cad 'bar nus pa /
'jig rten dang 'jig rten las 'das pa'i lha @# / /
thams cad la sdigs mdzub byed cing /
'jigs pa thams cad 'jigs par mdzad pa'i dpal rdo rje 'jigs byed chen po /
ye shes kyi mkha' 'gro ma /
grub pa'i dbang phyug chen po lA li ta badzra /
a mo g+ha badzra /
ye shes 'byung gnas sbas pa /
padma badzra /
dI paM ka ra rak+Shi ta /
r+wa lo ts+tsha ba rdo rje grags /
r+wa chos rab /
r+wa ye shes seng ge /
r+wa 'bum seng /
rje btsun rgwa lo /
rong pa shes rab seng ge /
bla ma rdo rje rgyal mtshan /
chos kyi rgyal po bu ston rin chen grub /
thugs sras lo tsA ba rin chen rnam rgyal /
khams gsum chos kyi rgyal po rgyal ba tsong kha pa chen po /
slar yang /
rong pa shes rab seng ge /
bla ma ye shes dpal ba /
chos rje don grub rin chen /
chos kyi rgyal po tsong kha pa chen po /
thams cad mkhyen pa dge legs dpal bzang /
paN chen chos kyi rgyal mtshan /
rje btsun chos kyi rdo rje /
rgyal ba blo bzang don grub /
'jam dpal gshin rje'i gshed kyi bdag nyid /
mkhas shing grub pa'i dbang phyug rtsa ba'i bla ma sangs rgyas ye shes zhabs rnams kyis bka' bsgos /
'phrin las gnyer du gtad /
rang gis khas blangs pa las ma 'da' bar /
sangs rgyas kyi bstan pa srungs shig /
spel zhig /
dar zhing rgyas par mdzod /
dkon mchog gi dbu 'phangs bstod /
dge 'dun gyi sde skyongs /
chos mi nub pa'i rgyal mtshan tshugs /
sems can thams cad phan pa dang bde ba'i lam la 'god par mdzod /
khyad par /
chos grwa chen po zha lu sde dang bcas pa dang /
rgyal ba gnyis pa bu ston rin chen grub kyi bstan pa /
de'i snying po /
khams gsum chos kyi rgyal po rgyal ba tsong kha pa chen po'i bstan pa bstan 'dzin dang bcas pa rnams /
khyed la gnyer du gtad pa yin pas / /
nyin gsum gyi bya ra /
mtshan gsum gyi mel tshe'i sgo nas /
rtag tu bsrung ba dang /
bskyab pa dang /
grogs dang dpung gnyen yang dag pa mdzod /
mdor na bdag cag dpon slob yon mchod 'khor dang bcas pa rnams /
thams cad mkhyen pa bsgrub pa la gegs byed pa'i nad rims gdon bgegs /
'byung po'i 'tshe ba rnams dang /
'byung ba dang 'byung gyur gyi gnod pa sogs phyi nang gi nyer 'tshe bar gcod bkra mi shis pa thams cad nye bar zhi bar mdzod /
tshe dang bsod nams /
dpal dang 'byor pa /
bslab pa gsum gyi nyams len /
sde snod gsum gyi 'chad rtsod /
thos bsam sgom gsum gyi sgo nas /
byams snying rje byang chub kyi sems /
srid pa'i rtsa ba drungs nas 'byin pa'i phyag rgya chen po bdag med rtogs pa'i shes rab /
rim gnyis zung du 'brel ba'i lam rnam par dag pa gong nas gong du 'phel zhing rgyas par mdzod /
khams gsum gyi lha klu gnod sbyin la sogs pa'i cha dgus mtshon pa'i 'gro ba thams cad dbang du bsdus nas bla na med pa'i lam la 'god par mdzod /
gal te zhi bas gdul bar ma 'tshal ba'i dgra bgegs 'byung po ma rungs pa @# / /
thams cad dang /
khyad par khams gsum gyi sems can thams cad /
spyir 'khor ba dang /
khyad par ngan 'gro 'jigs su rung bar rang dbang med par 'dren par byed pa /
nga dang nga yir 'dzin pa'i bdag 'dzin bag chags dang bcas pa sogs /
phyi nang gsang ba'i dgra bgegs thams cad thal ba'i rdul phran bzhin du brlag par mdzod /
de ltar rdo rje 'dzin pas ji ltar bsgo ba'i 'phrin las rnam bzhi'i las thams cad thogs pa med par sgrubs shig /
oM hrIH Sh+T+rIH bI kr-i tA na na hUM phaT /
kA la rU pa ya ma rA dzA sa pa ri wA ra badzra sa ma ya tiShTHa /
zhes pa 'di yang dpal zha lu'i chos grwa chen por /
ma he mchod pa'i dus su /
chos kyi rgyal po yab yum gyi zhal 'bag byin rlabs che zhing shin tu gnyan pa la bka' bsgo dam bzhag byas pa'i tshe /
zhal 'bag gnyis kyi dbu thog tu rdo rje bzhag ste /
rang gi blo nas gang thon byas pa de nyid /
chos grwa chen po dpal zha lu ri mthil gyi bstan pa'i srog shing /
rin po che chos kyi rje rin chen bsod nams mchog grub kyis yi ger 'god dgos ces nan gyis bskul ba la brten nas /
gshin rje'i gshed kyi rnal 'byor pa blo bzang chos kyi rgyal mtshan gyis /
dpal zha lu'i bla brang du bris pa'i yi ge pa ni /
dge tshul rnam dpyod dang ldan pa blo bzang dbang rgyal lo / /
! / /
swasti /
skyabs 'gro sems bskyed tshad med bzhi rnam par dag pa sngon du btang ba'i bla ma'i rnal 'byor yan lag bdun pa snying khong rus pa'i dkyil nas gsol ba 'debs pa byas te /
dal 'byor don che rnyed dka' /
'chi ba mi rtag pa /
las dang 'bras bu'i tshul 'khor ba mtha' dag me 'bar ba'i khrod ltar mthong ba'i nges 'byung dang rgyu 'bras bdun gyi sgo nas byang chub kyi sems /
shugs drag rgyun ring legs par bsgoms pa'i mthar /
rang sems ma bcos reg cing gsal ba'i ngang la dran shes kyi rgya dang ma bral bar rtse gcig tu mnyam par 'jog pa ni zhi gnas bsgrub tshul dang /
de'i ngang nas sgom pa po rang nyid gang la yang ltos med du grub grub pa zhig tu 'char ba'i don de rang gi phung po lnga'am lus sems gnyis kyi phyi nang gang du bden pas stong pa yi /
gnas tshul nges pa de lta ba nges pa yin pas ma brjed dran pas bskyangs te /
dran pa mnyams par 'jog /
de ltar bzhag pas g.yengs na /
shes bzhin lcags kyus 'debs /
shing rjes thob sgyu ma lta bu'i rnal 'byor la brtson par byed /
mdor na dmigs pa ci sbyong yang bsgom bya'i grangs dang go rim dang ngo bo legs par nges par byas nas khong grims sbyong ba lhod chags pa rgyun thang lhod med par bsring ba'i rnal 'byor gyis / /
rnam par dag pa'i ting nge 'dzin myur du 'grub par 'gyur ba yin no / /
zhes pa 'di yang dka' chen rgyal chab pa brtson 'grus rgyal mtshan la gdams pa'o / /
! / /
na mo gu ru many+dzu g+ho ShA ya /
bslu med lam ston drin can bla ma dang / /
dbyer med thub pa'i dbang po thugs rje can / /
snyigs ma lngas gdungs rab rmongs 'gro @# / /
rnams la / /
thugs rje'i spyan gyis gzigs la mchog stsol mdzod / /
sar gnas 'phags pa'i mtshan bzung tha mal ltar / /
bslabs kyang 'phags min mkhas par mi dgongs pa'i / /
dus ngan thams cad mkhyen pa'i tshogs mthong tshe / /
kun mkhyen go 'phang thob kyang ci bya snyam / /
bzang po'i mtshan ngom de yi mdzad pa rnams / /
sbas pa'i zol gyis 'bring ba'i tshogs mthong tshe / /
sngon gyi dam pa mkhas shing grub pa yis / /
mdzad pa mngon par bstan rnams 'khrul pa snyam / /
dkar nag phyogs ris gya gyu'i rnam thar can / /
khros tshe rgyal ngan ji bzhin dang ldan rnams / /
sun 'byin chad pas gcod pa 'di mthong na / /
mtho ris thar pa'i yar 'dren ci 'dra rang / /
'phags pa dgyes pa'i tshul khrims nor thob kyang / /
yal bar dor nas zang zing nor bsgrubs te / /
mchod sbyin tshul la brtson pa'i tshogs mthong tshe / /
rgyal bas dman cha gsungs pa'ang nor ram snyam / /
grong 'dabs dang 'brel dgon pa sna tshogs su / /
bkod pas mdzes pa'i khri stan la 'dug ste / /
ma jo'i nye gnas can de'ang rnam grol gyi / /
srog ldan ci zhig tshul khrims nor la soms / /
skra bregs lus bsgyur chos sgor zhugs rloms kyang / /
kun slong dug chus yid myos dge 'dun gyi / /
sder bcas dam chos spong ba 'di mthong na / /
bstan pa'i sgo ru zhugs kyang don re chung / /
phan bde'i 'byung gnas bstan dang bstan 'dzin ces / /
bsngags kyang bstan 'dzin phal cher chags sdang gis / /
skye dgu'i phan bde 'joms pa 'di mthong na / /
sangs rgyas bstan pa'ang sdug bsngal 'byung ba'i sgo / /
btsan po'i srog mkhar brtsigs kyang thang la 'chi / /
'phral gyi gnyen yang phugs kyi dgra ru ldang / /
bslus dogs bu la'ang dgos pa mthong ba'i tshe / /
phung byed mkhar rdzong brtsigs pa'ang ngal ba'i rgyu / /
nang gi zhe sdang dgra bo ma thul na / /
phyi rol dgra bo bcom kyang gzhom mi lang / /
dgra bo btul bas 'dzad med 'di mthong na / /
gnyis phung dmag khyer byed pa'ang ha cang 'khrul / /
ser snas bsags pa'i zas nor hor 'dras 'phrogs / /
gdugs mtshan res 'jog med par khral gyis mnar / /
mtha' mjug sprang 'khyams byed pa 'di mthong na / /
deng dus sa zhing 'dzin pa col re chung / /
gcig sems gcig la song bas lhan cig 'dus / /
gcig skyon gcig gis mthong bas bza' 'thab sprod / /
'phral sdug phugs su 'bral ba 'di mthong na / /
bza' med khyim thab byed rnams smyo ba dngos / /
zas skom khas blud mi gtsang lag pas phyis / /
sdig sdug gtam ngan khyad bsad gsos pa'i bus / /
drin can pha mar rgol ba 'di mthong na / /
las ngan bu la'ang chags pa ci la rigs / /
dpon de byams na bka' bsgrubs dmyal bar 'gro /
gal te sdang na tshe 'di sdug la sbyor / /
ji @# / /
ltar byas kyang phung ba 'di mthong na / /
mi ngan dpon du bsten pa'ang brlag pa'i rgyu / /
drin gyis phar bskyangs yus chen tshur la 'dren / /
chog par byin kyang mi tshims thob tshad brku / /
khrel med ngo log byed pa 'di mthong na / /
mi ngan g.yog gi ming can khrel ba'i gzhi / /
sems can mgu bya ma gtogs rgyal ba rnams / /
mnyes thabs med kyang deng dus mchod sbyin phyir / /
skye 'gro khral gyis mnar ba 'di mthong na / /
'tshe ba chos su smra la'ang skyon ci zhig /
dus mtha'i skye bo kun gyi spyod tshul rnams / /
ston pa'i gsung rab nor bu'i me long ngos / /
gsal bar shar ba'i gnas tshul cung zad tsam / /
blo bzang chos kyi rgyal mtshan zhes byas bkod / /
dge bas mtha' yas 'gro ba ma lus pa / /
skyon bral sdom pa gsum gyis rgyud bsdams shing / /
rtag tu thub pa'i rnam thar legs bzung ste / /
sku gsum go 'phang lhun gyis grub gyur cig /
bdag kyang tshe rabs kun tu 'gro rnams kyi / /
spyod ngan skyon gyi tshogs la mi rtog par / /
dag snang byams brtse'i 'od kyis khyab byas te / /
rnam mkhyen dga' ba'i tshal du myur 'jug shog /
ces pa 'di yang shAkya'i dge slong blo bzang chos kyi rgyal mtshan gyis bgyis pa'o / /
! / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
