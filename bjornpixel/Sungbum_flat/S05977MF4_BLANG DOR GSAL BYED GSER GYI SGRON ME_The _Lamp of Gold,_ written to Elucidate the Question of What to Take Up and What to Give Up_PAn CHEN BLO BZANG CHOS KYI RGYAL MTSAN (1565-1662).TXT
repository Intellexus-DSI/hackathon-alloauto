@# / /
na mo gu ru many+dzu g+ho ShA ya| gang gi zhabs sen nor bu'i 'od / /
dran pa yis kyang mchog stsol ba'i / /
bla ma rnams dang mchog gsum gyi / /
zhabs la gus pas phyag byas te / /
kai la sha yi sa 'dzin yang / /
zla shel zer gyis ches dkar ba / /
ji bzhin dge ba'i thugs mnga' ba / /
gsal bar bya phyir tshig 'di gsol / /
'byor ldan mthon po'i rigs 'khrungs shing / /
dam pa'i mgon ldan sangs rgyas kyi / /
skyon med bstan dang mjal ba 'di / /
yang yang ma yin da res tsam / /
de'i phyir tshul 'di'i don dgongs la / /
'di dang phyi ma gzhan dag gi /
don rnams rgyal bas gsungs pa bzhin / /
rtag tu gus pas sten par mdzod / /
chos dang mthun pa'i srid bskyangs na / /
mtho ris thar pa'i lam chen yin / /
sngon byon chos kyis sa skyong ba / /
rnams kyi rnam par thar pa bzhin / /
'bangs rnams rang gi sras bzhin du / /
byams pa'i sgo nas bskyangs lags na / /
de dag gis kyang bdag nyid ni / /
pha bzhin gus pas bsnyen bkur bgyid / /
phun tshogs 'bras bu 'byung ba yi / /
ljon shing gces par bsrung ba ltar / /
dus su dpya dang khral 'bul ba'i / /
'bangs rnams byams pa'i thugs kyis skyongs / /
rang la bltos pa'i 'khor g.yog la / /
nye ring che zhing phyi thag thung / /
gsar 'grogs che zhing 'gyur ldog mang / /
khro gtum che zhing tshig mi btsun / /
ngan sems g.yo sgyu la sogs pa / /
sde dpon ngan @# / /
pa'i spyod pa rnams / /
gtsang ma'i rigs su 'khrungs khyod kyis / /
dug can zas bzhin spang bar mdzod / /
mi ni a mra'i 'bras 'dra bar / /
gsungs phyir mkhyen pa'i spyan bkram ste / /
dman 'bring mchog gi rim pa yis / /
zhabs 'bring ngag tu 'god pa'i rigs / /
sgo gsum bya ba ci 'dra la'ang / /
brtag cing dpyad pa'i blang dor 'tshal / /
gya tsom 'jug pa'i blun po la / /
nyes pa byung ba shin tu mang / /
legs nyes bya ba mtha' dag kyang / /
blo ldan tshogs nas gros kyis bsgrub / /
grub na legs shing ma grub na'ang / /
mdzes ces bstan bcos dag las 'byung / /
mi dge'i bshes dang sdig grogs la / /
brten cing mtshan mo rgyu ba dang / /
le lo ngan zhen chang 'thung sogs / /
dam pas smad pa'i las rnams spang / /
bya dang nya dang ri dwags sogs / /
rtswa chu tsam gyis 'tsho ba yi / /
mgon med snying rje'i gnas rnams kyi / /
tsher ma byed rnams yang dag sdoms / /
brku 'phrog 'thab rtsod gsod byed pa'i / /
ma rung ngan pa yal bor na / /
log dpyod dbyar gyi chu ltar 'phel / /
de'i phyir de dag bsdigs pas gzhom / /
dge dang sdig pa'i las rnams ni| |chung la'ang brnyas par mi bya ste / /
'jig rten pha rol gyur pa na / /
'bras bu shin tu che ba 'byung / /
tshe 'di'i snang ba 'brid mkhas shing / /
gtso bo'i bya ba rgya che bas / /
don chen yal bar 'tshor srid kyi / /
thugs dam bcad rgya nyid du mdzod / /
nya stong tshes brgyad la sogs par / /
rgyal bas khyim pa'i phyogs dag la / /
bsngags pa'i bsnyen gnas yan lag brgyad / /
bsten pas sku tshe don ldan 'gyur / /
'jigs rung 'khor ba'i 'brog dgon 'dir / /
grogs med gcig pur rgyu ba'i tshe / /
mchog gsum bla ma las lhag pa'i / /
gnyen dang skyabs gzhan yod min pas / /
dang por tho rangs mnal sad tshe / /
skyabs 'gro sems bskyed ci mang dang / /
bzang spyod las byung bdun rnam dag /
ltung bshags dang bcas mchog tu dge /
tshe lha ci yang rung ba'i gzungs / /
bzlas brjod sku tshe spel phyir mdzod / /
tsha gong sman bla'i mdo chog dang / /
grub na su rU pa yang 'tshal / /
dkon mchog gsum gyi zhabs drung du / /
bkod pas khyad par 'phags pa yi / /
mchod pa gsar pa gsar pa dag /
nyin re bzhin du dbul bar mdzod / /
gdugs mtshan dal ba'i skabs kun tu / /
'khyer so gsum dang ldan pa'i ngang / /
yi ge drug pa la sogs pa'i / /
gzungs sngags zab mo'i bzlas brjod dang / /
rgyal ba'i gsung gi snying po mchog /
yon tan rin chen sdud pa ni / /
gdon zhing gtor ma brgya rtsa dang / /
sku gzugs mchod rten bzheng ba sogs / /
'chag med phyag mtshan ltar bzhes shing / /
byams dang snying rje byang chub sems / /
bden stong sgyu ma'i rnal 'byor dang / /
zung du 'brel ba'i rgya yis thob / /
'jig rten dregs pa'i lha 'dre @# / /
la| |'phral gyi rkyen sel ma gtogs pa / /
mthar thug skyabs su mi bya ste / /
ngan song gnas su 'dren phyir ro / /
gang la brten na byang chub bar / /
g.yel med mgon dang grogs mdzad pa'i / /
ye shes chos skyong bsrung tshogs la / /
mchod gtor ma chag re bltos gces / /
mjug tu dus gsum bsags pa yi / /
dge tshogs bzang po spyod pa'am / /
thog mtha' bar du dge ba yi / /
smon lam bzang pos kha lo bsgyur / /
mdor na mang du gsol ci 'tshal / /
rang rigs chos dang srid kyi tshul / /
yab mes gong ma'i rgyun bzhin du / /
ma nyams 'phel zhing rgyas par mdzod / /
dbang stobs dregs pas myos rnams la| |phal cher gcam bu ngo bstod byed / /
nyes pa mthong yang brjod mi nus / /
mig bzhin rang skyon mthong dka' bas / /
rang gzhan bya ba thams cad la / /
'phral phugs skyon dang yon tan gnyis / /
ji bzhin 'byed pa'i blo gros kyis / /
legs par phye ba'i blang dor gces / /
phan par smra ba ches dkon zhing / /
smras kyang blun rnams khro ba mang / /
de lta mod kyi sa skyong ba / /
khyod nyid mnyes par bya phyir brtsams / /
de las 'ongs pa'i dge ba'i tshogs / /
dung ltar dkar ba ci mchis pa / /
'gro rnams srid pa'i rgya mtsho las / /
sgrol ba'i ded dpon mchog tu bsngo / /
tshul 'di rigs rus dad stobs ldan / /
rnam dpyod yangs pa'i sa skyong ba / /
sde pa mgon po bkra shis kyis / /
bskul phyir phyogs med rgyal khams pa / /
dge slong chos kyi rgyal mtshan gyis / /
thon gyi gzhis ka'i ngo mtshar du / /
sbyar ba'i yi ge zur khang pa / /
blo bzang dar rgyas ces byas bris| |'di nyid dam pa'i rjes 'gro ba'i / /
rnam dpyod ldan pa gzhan la yang / /
blang dor bya ba'i rang bzhin rnams / /
gsal byed gser gyi sgron me yin /
zhes pa 'di yang chos smra ba'i btsun pa blo bzang chos kyi rgyal mtshan gyis sbyar ba'o / / / /
