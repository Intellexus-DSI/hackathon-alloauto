@# / /
sdig mun sel byed zla ba'i 'od zer zhes bya ba bzhugs / /
@## / /
na mo gu ru shAkya mu na ye /
dus gsum phyogs bcur bzhugs pa yi / /
sangs rgyas sras dang bcas rnams la / /
byang chub snying por mchis kyi bar / /
gus pas skyabs su mchi bar bgyi / /
bslu med skyabs kyi mchog rnams la / /
thal mo sbyar te gsol ba ni / /
tshe rabs 'di 'am gzhan dag tu / /
nyon mongs dug gsum dbang gyur pas / /
lus dang ngag dang yid sgo nas / /
mtshams med lnga dang nye pa lnga / /
mi dge'i lam bcu bgyis pa rnams / /
bsam pa thag pas mgon la bshags / /
dkon mchog gsum dang bla ma dang / /
pha ma sogs dang gzhan dag la'ang / /
gnod cing 'tshe ba ci bgyis pa / /
thams cad snying nas bshags par bgyi / /
'jig rung dmyal ba yi dwags dang / /
dud 'gro mtha' 'khob kla @# / /
klo dang / /
glen lkugs log lta can sogs su / /
skye 'gyur las ngan ma lus bshags / /
nor dang lang tsho stobs sogs kyi / /
nga rgyal dregs pas gzhan dag la / /
brnyas shing rnam par 'tshe byas pa / /
thams cad kyang ni bshags par bgyi / /
mdor na mngon mtho nges legs dang / /
kun mkhyen yang dag 'grub pa'i gegs / /
mi shes dbang gis bsags pa rnams / /
shin tu 'gyod pa'i sems kyis bshags / /
bcas pa dang ni rang bzhin gyi / /
kha na ma tho sdig pa'i las / /
bgyis dang bgyid bstsal yi rang ba / /
ci mchis yongs su bshags par bgyi / /
thugs rje che ldan rgyal rnams dang / /
rgyal sras bdag nyid che rnams kyis / /
sdig ldan bdag la brtser dgongs la / /
nyes kun dag par mdzad du gsol / /
sngon chad mi dge bgyis pa la / /
dug 'thungs bzhin du 'gyod sems kyis / /
slan chad srog gi phyir yang ni / /
skad cig tsam yang mi bgyid do / /
de ltar bshags shing bsdams pa yi / /
bsod nams bdag gis ci thob pa / /
des ni bdag dang 'gro ba kun / /
myur du byang chub thob gyur cig /
ces /
sdig mun sel byed zla ba'i 'od zer zhes bya ba 'di yang /
nang so bkra shis rab brtan gyis /
nan gyis bskul ba la brten nas /
dge slong blo bzang chos kyi rgyal mtshan gyis thogs med du bgyis pa dge legs 'phel bar gyur cig /
yi ge pa ni dge tshul blo bzang dbang rgyal lo / / / /
@# / /
oM bde legs su gyur cig /
ston pa mnyam med shAkya'i rgyal po dang / /
rgyal tshab dam pa mi pham 'jam pa'i dbyangs / /
shing rta chen po klu sgrub thogs med sogs / /
rtsa brgyud bla ma rnams la gus phyag 'tshal / /
bdag gis dus gsum bsags pa'i dge ba'i mthus / /
sdug bsngal gsum gyis mnar ba'i 'gro ba kun / /
rtag tu lha dang mi yi rten thob nas / /
thar pa'i grong khyer dam par 'jug gyur cig /
'di ltar bskrun pa'i dge tshogs gang+gA'i rgyun / /
mar gyur bsod nams bye ba'i chu phran dang / /
lhan cig kun mkhyen chos kyi rgya mtsho cher / /
zhugs nas phan bde 'phel ba'i rgyur gyur cig /
de ma thob pa'i tshe rabs kun tu yang / /
ngan song gnas su nam yang mi skye bar / /
dal 'byor rten bzang bslab gsum nor gyis phyug /
thams cad gzigs pa'i go 'phang myur thob shog /
sras bcas rgyal ba'i thugs rje'i byin rlabs dang / /
drang srong grub pa rnams kyi bden @# / /
tshig dang / /
chos dbyings 'gyur ba med pa'i bden pa yis / /
rnam dag smon pa'i gnas 'di 'grub par shog / / /
ces /
smon pa'i tshig 'di yang nang so bkra shis rab brtan gyis bskul zhing /
rang nyid kyang spro ba'i 'dun pas dge slong blo bzang chos kyi rgyal mtshan gyis smras pa'o / / / /
! oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
