@# / /
dpal phyag na rdo rje 'khor lo chen po'i dbang gi sngon 'gro'i bshad pa la nye bar mkho ba'i yig chung bzhugs so / /
@## / /
dpal phyag na rdo rje 'khor lo chen po'i dbang gi dbu sgrom /
bdag cag gi ston pa bla na med pa mthu stobs kyi dbang phyug dam pa bcom ldan 'das shAkya seng+ge de nyid kyis bdud kyi dpung thams cad phye mar brlag pa'i phyir du thugs las sprul ba /
khro bo'i dbang po phyag na rdo rjes nam mkha'i dbyings na gnas pa'i bdud gza' la sogs pa dang /
sa la gnas pa'i gnod sbyin gyi tshogs dang /
sa 'og na gnas pa'i klu dang bdud kyi tshogs rnams 'dul ba'i phyir du ri rab las gong du 'phags pa'i gnas su /
rgyud kyi ston pa rdo rje 'chang dang dbyer med par nyid kyi sku zhal gsum phyag drug pa char sprin ltar gnag pa /
a la la'i skad 'brug ltar sgrog cing dbugs kyi phreng ba me lce ltar 'bar ba 'khor dang bcas pa'i dkyil 'khor sprul nas /
dpal gsang ba 'dus pa'i rgyud kyi sder 'du ba'i drag po gsum 'dul gyi rgyud rab tu 'jigs pa'i nga ro chen pos gsungs la /
der @## / /
sdud po lag na rdo rjes /
yang dag par bsdus pa mkha' 'gro ma rnams kyis legs par bsrungs pa las /
rnal 'byor gyi dbang phyug dza wa ri pas legs par phyungs te /
rim bzhin legs par brgyud pa las /
rim gyis bod gangs can gyi ljongs 'dir gdams ngag gi rgyun phebs shing /
khyad par du khams gsum chos kyi rgyal po btsong kha pa chen po la thun mong ma yin pa ltar na /
lho brag mkhan chen las kyi rdo rjes /
rje rin po che dgung lo nga drug bzhes pa'i dus su nang du rtogs pa'i yon tan khyad par can 'khrungs pa'i lhongs tshad lta bur /
sku tshe'i bar chad kyi mtshan ma che tsam zhig yod pa sel ba'i phyir du rang nyid dpal 'khor lo chen po'i dkyil 'khor gyi gtso bor dngos su bzhengs nas dbang bskur bar mdzad pa nas bzungs /
rje rin po ches kyang thugs dam chag med du mdzad cing /
khyad par dgung lo nga drug bzhes ba'i dus su sku gegs kyi rnam pa mngon che ba re'i dus su lha mchog 'di nyid kyi sku'i rnam pa spyan nyi ma bye ba lta bu yod pa re gzigs pa'i dus su bar gcod thams cad bzlog par gsungs pas /
spyir chos pa'i rigs thams cad dang /
khyad par du dben sa pa'i brgyud pa rnams la byin rlabs kyi tshan ka shin tu che bar ma zad /
rje btsong kha pa'i zhal nas kyang /
rang gi rjes 'jug rnams kyis phyag rdor 'khor lo chen po dang rdo rje 'jigs byed gnyis la yi dam dang bsnyen sgrub byed rgyu 'byung na bar chad bzlog pa sogs la phul du byung ba yin no / /
zhes dang /
khyad par 'khor lo chen po la yi dam du byas na gnas skabs su tshe ring zhing /
rims nad sogs kyang 'byung dka' zhing mthar thug mchog gi dngos grub thob pa'i zab gnad khyad par can yod do zhes bsngags pa cher mdzad pa rje bla ma'i thugs dam bar chad sel ba'i lha gnyis kyi ya gyal gsang bdag 'khor lo chen po'i dbang 'bul bar byed pa la /
thog mar khyed rnams yid ches shing dad gus 'phel ba'i ched sngon byung thugs bskyed tshul sogs ston pa thugs rje can gyis mdo sde rin po che rnams su ji ltar gsungs pa bzhin bla ma rdo rje 'chang gi gsung las thos pa tshig ris ma nyams par zhu ba la /
sngon bskal ba 'dzin pa chen po la /
'khor los bsgyur ba'i rgyal po rtsibs kyi mu khyung ces bya ba byung ba la /
mig mi 'dzum dang /
rab tu brtan pa'am mthu chen thob sogs sras stong /
mdun na 'don gyi gtso bo tham ze rgya mtsho'i rdul /
de la sras brgyad cu byung ba rnams kyi tha chung rgya mtsho'i snying po zhes bya ba sangs rgyas pa'i mtshan rin chen snying po /
rgyal po rtsibs kyi lu khyud 'jig rten gyi khams bde ba can du sangs rgyas tshe dpag @# / /
med du 'tshang rgya bar 'gyur /
tshe dpag med kyi rjes su sras dang po mig mi 'dzum 'tshang rgya zhing /
de'i rjes su sras gnyis pa rab tu brtan pa 'am mthu chen thob 'tshang rgya par lung bstan pa ni dpal phyag na rdo rje yin la /
de nyid bde ba can du sangs rgyas pa'i tshe da lta'i bde ba can gyi snod bcud kyi yon gsungs te /
sngon bskal pa mdzes par snang ba la 'jig rten gyi yang gsang ba bsam gyis mi khyab pa'i mdo las ni 'di ltar gsungs te /
sngon bskal pa mdzes par snang ba la 'jig rten gyi khams rnam par brgyan par sangs rgyas yon tan mtha' yas rin chen sna tshogs bkod pa'i rgyal po zhes bya ba byon pa 'khor los bsgyur ba'i rgyal po yul 'khor bsrung zhes pa btsun mo bdun 'bum /
mngal skyes kyi sras stong dang bcas pa byung ba rnams kyis lo bye ba tshang mar bsnyen bkur cing /
de'i tshe btsun mo ma smad ma'i pang bar khye'u chos sems dang /
dpe med ma'i pang bar chos kyi blo gros rdzus skyes su byung ba la yab rgyal po de'i bsam pa la gzhon nu 'di dag ni byang chub tu zhugs pa sha stag ste /
thog mar gang 'tshang rgya brtag par bya'o snyam du thams cad kyi ming byang bum par bcug nas gsol ba btab ste ming rnams phyung bas thog mar khye'u rnam par dag pa'i blo gros bskal bzang gi sangs rgyas dang po 'khor ba 'jig /
gnyis pa rnam par rgyal ba'i sde gser thub /
gsum pa dbang po zhi ba 'od srungs /
bzhi pa don thams cad grub pa bdag cag gi ston pa shAkya'i rgyal po sogs stong tshang bar lung bstan /
de'i tshe mngal skyes kyi gzhon nu stong gis rdzus skyes kyi khye'u gnyis la khyed gnyis kyis smon lam ji ltar btab 'dri ba la khye'u chos sems na re /
nga ni khyed rnams kyi lag na rdo rjer gyur te /
nang na spyod cing de bzhin gshegs pa'i gsang ba thams cad las phyi rol du ma gyur pas phyi nang gi chos thams cad nyan mos rtogs par smon lam btab zer te /
de ni dpal phyag na rdo rje yin zhing /
bskal pa rnam par spyod pa la 'jig rten gyi khams kun nas yongs su gang bar sangs rgyas rdo rje rnam par gnon par lung bstan /
des na phyag na rdo rje 'di ni /
'jig rten na che bar rlom zhing gzhan gyis 'dul dka' ba dbang phyug dang /
khyab 'jug sogs lha dang klu dang gnod sbyin dang lha ma yin gdug pa can rnams la sogs pa srid na dregs pa'i nga ro sgrog cing gdul bya thar pa dang thams cad mkhyen pa'i go 'phang sgrub par byed pa rnams la 'tshe bar byed pa rnams 'dul bar mdzad cing /
gdug pa can 'dul ba mang du yod mod kyang de rnams kyi nang nas mchog tu gyur ba yin pa dang /
nges pa'i don du na khams gsum gyi sems can rnams thog ma med pa nas 'khor bar 'ching byed nyon mongs g.yo bar byed pa'i las rlung sems can sus kyang 'dul dka' ba rnams bde chen lhan cig skyes pa'i ye shes kyi stobs kyis 'dul bar mdzad cing thabs mkhas kyi lam de nyid 'dul bya la ston pa la mnga' brnyes pa'i mchog ni gsang bdag phyag na rdo rje 'di yin /
dpal phyag na rdo rje ni bdud kyi dpung las rgyal zhing bdud sde 'joms pa la pag tsha ba mi mnga' ba dang /
sa 'og sa steng sa bla'i 'jig rten gsum las rnam par rgyal ba yin la /
nges pa'i don du na bde chen lhan cig skyes pa'i ye shes kyis nyon mongs bag chags dang bcas pa 'joms pa la mnga' brnyes pa dang /
lus ngag yid gsum phyin ci log tu bsgyur bar byed ba'i nyon mongs las rlung dang bcas pa las rnam pa kun @# / /
tu rgyal ba yin /
yang phyag na rdo rje ni rigs lnga'i nang nas rdo rje'i rigs la dbang phyug gi dpal brnyes pa dang /
rdo rje theg pa'i chos ston pa la rgyal ba rnams kyis dbang bskur zhing mnga' brnyes pa yin /
sangs rgyas kyi mdzad pa thams cad kyi nang nas mchog tu gyur pa bla med rdo rje theg pa ston pa la mnga' brnyes te /
de'ang chos la blo ma phyogs pa'i skye bo rnams dang /
chos la blo phyogs kyang theg chen gyi snod du mi rung ba rang gcig pu thar par 'dod pa nyan rang rnams dang /
theg chen la zhugs kyang bla med kyi thabs mkhas blor mi shong ba'i gdul bya rnams la gsang bar bya ba bla med rdo rje theg pa'i chos ston pa la mnga' brnyes pas gsang ba'i rgyal po'am gsang ba'i bdag po zhes bya'o / /
yang na /
gnod sbyin rnams la gsang ba zhes brjod cing phyag na rdo rje ni lcang lo can gyi pho brang du bzhugs nas gnod sbyin rnams kyi rgyal po mdzad pas na gsang ba'i rgyal po yin /
dpal phyag na rdo rje gsang sngags kyi bdag por dbang bskur ba ni /
dpal phyag na rdo rje gsang sngags dang rig sngags thams cad kyi bdag por rgyud sde mtha' yas pa nas rgya cher bsngags shing /
khyad par rgyud thams cad kyi rgyal po dpal gsang ba 'dus pa'i rtsa rgyud le'u bcu bdun rdzogs pa'i tshe bcom ldan 'das kyis sangs rgyas dang byang chub sems dpa'i tshogs nam mkha'i dbyings yongs su gang ba'i dbus su rdo rje chos zhes pa dpal phyag na rdo rje la 'bod par mdzad nas rigs kyi bu khyod kyis rgyud 'di gzung zhing phyogs bcu'i skal ba dang ldan pa rnams la'ang spel cig ces gsang sngags thams cad kyi bdag por dbang bskur zhing byin gyis rlobs par mdzad pa ltar ro / /
dpal phyag na rdo rje la gnod sbyin rnams kyi rgyal po zhes brjod pa ni /
seng ges ri dwags thams cad skrag par byas nas zil gyis gnon pas na seng ge la ri dwags kyi rgyal po zhes brjod pa ltar /
dpal phyag na rdo rjes kyang sems can gyi lus srog la 'tshe bar byed pa dang /
dam pa'i chos bsgrub pa la bar chad byed pa'i gnod sbyin gdug pa can rnams drag po'i stobs kyis tshar gcod cing bla med rdo rje theg pa'i chos gyis 'dul bar mdzad pas na gnod sbyin rnams kyi rgyal bo'am /
gnod sbyin gyi sde dpon nam /
gnod sbyin gyi bdag po zhes brjod do / /
dpal phyag na rdo rje ni sngon yun ring bo nas sku gsum brnyes zin kyang gdul bya'i don du bskal bzang gi sangs rgyas stong la sogs pa sangs rgyas thams cad kyi bstan pa bsrung ba'i srung ma'i tshul mdzad pa dang /
byang chub sems dpa' gang dang gang na yod pa de dang der phyi bzhin 'brangs te lag na rdo rje 'khor mang po dang bcas par chad bsrung bar mdzad pa gsang ba bsam gyis mi khyab pa'i mdzad pa can yin pa /
phyi ltar du phyag na rdo rje rtse lnga pa bzung ste yang dang yang du gnam du bteg ste gsong bar byed cing /
nges pa'i don du ni rdo rje'i lus la gnad du bsnun pa'i mthu las bde chen lhan cig skyes pa'i ye shes gdul bya rnams kyi rgyud la yang dang yang du bskyed de 'khrid par mdzad pas na rdo rje yang dang yang du gsor ba'o / /
dpal phyag na rdo rje'i phyag gi rdo rje'i che ba ni /
gsang ba bsam gyis mi khyab pa'i mdo las /
de nas rgyal po ma skyes dgra 'di snyam du sems te /
gsang ba pa'i bdag po lag na rdo rjes lag pa g.yas pa na rdo rje thogs pa de ci lci ba zhig gam /
'on te yang ba zhig gang gi phyir na gsang ba'i bdag po lag na rdo rje 'di /
stobs kyi shugs chen po bdog pa zhes bya @# / /
snyam mo / /
de nas gsang ba pa'i bdag po lag na rdo rjes rgyal po ma skyes dgra'i sems kyi rnam par rtog pa sems kyis shes nas /
rgyal po chen po ma skyes dgra la 'di skad ces smras so / /
rgyal po chen po rdo rje 'di ni lci ba yang yin la yang ba yang yin no / /
smras pa /
ci'i phyir ni lci ba yin la /
ji ltar na yang ba yang yin /
smras pa /
rgyal po chen po sems can nga rgyal dang /
rgyags pa dang /
dregs pas bsnyems pa rnams yongs su 'dul ba'i phyir lci ba yin no / /
sems can nga rgyal med pa dang drang ba rnams la ni yang ba yin no / /
de nas gsang ba pa'i bdag po lag na rdo rjes sa phyogs de rdo rjer byin gyis brlabs nas /
rdo rje de sa'i steng du bzhag pa dang /
de bzhag ma thag tu stong gsum gyi stong chen po'i 'jig rten gyi khams rnam pa drug tu rab tu g.yos so / /
de nas gsang ba pa'i bdag po lag na rdo rjes rgyal po ma skyes dgra la 'di skad ces smras so / /
rgyal po chen po /
khyod kyis rdo rje 'di sa'i steng 'di nas theg cig /
de nas rgyal po ma skyes dgras tshan po chen po'i stobs kyi shugs chen po dang ldan pas rdo rje de stobs kyi shugs thams cad kyis 'dog par byed pa na /
skra'i rtse mo tsam yang bskyod pa 'am /
bsgul bar ma nus nas de ngo mtshar du gyur te /
thal mo sbyar nas bcom ldan 'das la 'di skad ces gsol to / /
bcom ldan 'das bdag ni tshan po che chen po'i stobs kyi shugs dang ldan te /
go cha dang ya lad bskon pa'i glang po che yang lag pa ya gcig gis bteg pa'i rdo thog na /
bdag gis rdo rje 'di ltar chung ba 'di bskyod pa'am /
bsgul pa'i rngo yang ma thog na /
'deg par lta smos kyang ci 'tshal te /
'di la rgyu ci zhig mchis /
bcom ldan 'das kyis bka' stsal pa /
rgyal po chen po /
rdo rje 'di ni lci yi 'di la khyod yid ma chad cig /
de nas rgyal po ma skyes dgras lha'i dbang po brgya byin la 'di skad ces smras so / /
kau shi ka khyod rdo rje 'chang ba zhes bya na /
rdo rje 'di sa'i steng 'di nas theg cig /
de nas lha'i dbang po brgya byin gyis rang gi stobs kyi shugs dang /
rdzu 'phrul gyi stobs dang /
snying stobs kyi shugs thams cad bstan kyang /
rdo rje de bskyod pa'am /
bsgul bar ma nus so / /
de nas lha'i dbang po brgya byin ngo mtshar du gyur te bcom ldan 'das la 'di skad ces gsol to / /
bcom ldan 'das /
bdag gang gi tshe lha ma yin dang g.yul 'gyed pa de'i tshe lag pa g.yas pas lha ma yin gyi dbang po thags bzang ris kyi shing rta dpag tshad bdun brgya ba dag tu mchis ba yang 'dzin pa'i rdo thog na /
bdag gis rdo rje chung du 'di bskyod pa'am /
bsgul ba'i rdo ma thog pa 'di bcom ldan 'das ci lags /
sangs rgyas kyis byin gyis brlabs lags sam /
bcom ldan 'das kyis bka' stsal pa /
kau shi ka /
rdo rje 'di ni lci ste /
'di ngas byin gyis brlabs pa ma yin par rig par bya'o / /
kau shi ka /
'di ji snyam du sems /
ri'i rgyal po ri rab lci ba yin nam /
gsol pa /
bcom ldan 'das /
ri'i rgyal po ri rab ji tsam du lci ba ni dper bgyi bar yang sla ba ma lags so / /
bcom ldan 'das kyis bka' stsal pa /
kau shi ka /
rdo rje 'di ni lci ste /
kau shi ka /
gal te gsang ba pa'i bdag po lag na rdo rjes /
rdo rje 'di rdo rje'i rang bzhin gyi khor yug gi ri la bsnun na /
de'ang dper na phub ma spar gang gtor ba bzhin du rnam par 'thor te /
kau shi ka /
rdo rje 'di stobs kyi shugs ni de tsam mo / /
de nas lha'i dbang po brgya byin gyis /
tshe dang ldan pa mo'u gal gyi bu chen po la 'di skad ces smras so / /
btsun pa mo'u @# / /
gal gyi bu chen bo /
khyod bcom ldan 'das kyis nyan thos rnams kyi nang na rdzu 'phrul dang ldan pa'i mchog tu bstan pa yin na /
rdo rje 'di sa'i steng 'di nas theg cig /
de nas tshe dang ldan pa mo'u gal gyi bu chen pos 'di snyam du bsams te /
gal te bdag gis lha dang bcas pa'i 'jig rten 'di'i mdun du rdo rje 'di gdeg ma nus na ni /
bdag la dbang za bar 'gyur ro snyam nas /
des de 'dra ba'i stobs kyi shugs kyis rdo rje de la bzung ba dang /
stong gsum gyi stong chen po'i 'jig rten gyi khams 'di rnam pa drug tu g.yos /
rab tu g.yos te /
chu yang gnam du brgal cing rgya mtsho thams cad 'khrugs kyang /
rdo rje de la bskyod pa'am /
bsgul bar ma nus so / /
de nas tshe dang ldan pa mo'u gal gyi bu chen po ngo mtshar du gyur nas /
bcom ldan 'das kyi zhabs gnyis la mgo bos phyag 'tshal te /
'di skad ces gsol to / /
bcom ldan 'das /
bdag bcom ldan 'das kyis nyan thos kyi nang na rdzu 'phrul dang ldan pa'i mchog tu bstan pa lags te /
bcom ldan 'das /
bdag de ltar rdzu 'phrul che zhing de ltar dbang che bar grags la /
de ltar mthu che ba lags te /
bcom ldan 'das /
bdag gang gi tshe 'tshal na /
rgya mtsho chen po bzhi'i chab kyi phung po lag mthil gcig tu 'jug go /
bcom ldan 'das /
stong gsum gyi stong chen po'i 'jig rten gyi khams 'di yang dper bgyi na mi la la zhig gis kar sha pa na gcig mdzub mo'i rtse mos bsgre ba zlog pa de bzhin du bdag gis bsgre ba zlog go /
bcom ldan 'das /
nyi ma dang zla ba 'di ltar rdzu 'phrul che zhing mthu che ba yang bdag gis thogs par bgyid do / /
ri'i rgyal po ri rab kyang lag pa ya gcig gis blangs te tshangs pa'i 'jig rten gyi bar du 'phen to / /
bcom ldan 'das /
bdag gis klu'i rgyal po dga' bo dang nye dga' bo de dag gnyis kyang btul to / /
bcom ldan 'das /
bdag 'jig rten gyi khams 'od zer can du yang mchis /
bdag gis ri rab tsam gyi khams de dag kyang 'tshal na /
bcom ldan 'das /
bdag gis rdo rje 'di ltar chung ba 'di bskyod pa 'am bsgul ba'i rdo yang ma thog pa 'di /
bcom ldan 'das /
bdag rdzu 'phrul gyi stobs de las yongs su nyams pa'am gcig tu ma gyur lags sam /
bcom ldan 'das kyis bka' stsal pa /
mo'u gal gyi bu chen po /
khyod rdzu 'phrul gyi stobs de las yongs su nyams pa ni med mod kyi /
byang chub sems dpa'i stobs kyis byin gyis brlabs pa 'di /
nyan thos dang rang sangs rgyas thams cad kyis kyang rnam par dkrug par mi nus na /
sems can gzhan dag gis lta smos kyang ci dgos /
mo'u gal gyi bu /
sangs rgyas kyi zhing gang+gA'i klung gi bye ma snyed dag na /
ri'i rgyal po ri rab yod pa rnams ni bskyod pa'am bsgul par nus kyi /
rdo rje 'di ni sa phyogs 'di nas bskyod pa 'am bsgul bar mi nus so / /
tshe dang ldan pa mo'u gal gyi bu chen pos gsol pa /
bcom ldan 'das /
'di ltar rdo rje 'di 'chang ba'i gsang ba'i bdag po lag na rdo rje ni stobs che ba lags so / /
bcom ldan 'das kyis bka' stsal pa /
mo'u gal gyi bu /
stong gsum gyi stong chen po'i 'jig rten gyi khams na ri rab ji snyed yod pa de dag thams cad ri gcig tu gyur kyang /
de ni gdeg par nus kyi rdo rje 'di ni gdeg par mi nus so / /
de nas gnas brtan mo'u gal gyi bu chen pos ngo mtshar du gyur te /
bcom ldan 'das la 'di skad ces gsol to / /
bcom ldan 'das /
'di ltar rdo rje 'di 'chang ba'i gsang ba pa'i bdag po lag na rdo rje 'di ni stobs kyi thugs chen po dang ldan pa @# / /
lags te /
ro mtshar to / /
bcom ldan 'das /
ci lags gsang ba pa'i bdag po lag na rdo rje'i stobs de pha ma las gyur pa lags sam 'on te rdzu 'phrul gyi stobs lags /
bcom ldan 'das kyis bka' stsal pa /
mo'u gal gyi bu /
pha ma las gyur pa'i stobs de ni gang ci yang rung ste /
'jug pa tsam du ming bstan par zad do / /
gal te byang chub sems dpa' rnams kyi rdzu 'phrul gyi stobs de ma lus par bstan na lha dang bcas pa'i 'jig rten myos myos por 'gyur ro / /
de nas bcom ldan 'das kyis glang po che'i lta stangs kyis phyogs thams cad du kun tu gzigs te gsang ba pa'i bdag po lag na rdo rje la 'di skad ces bka' stsal to / /
gsang ba pa'i bdag po /
khyod kyis rdo rje 'di sa'i steng 'di nas theg cig /
de nas gsang ba pa'i bdag po lag na rdo rjes de'i tshe stong gsum gyi stong chen po'i 'jig rten gyi khams g.yos par byas nas /
sa'i steng de nas rdo rje de lag pa g.yon pas blangs te steng gi bar snang du 'phangs nas /
des de bar snang la lan bdun bskor te lag pa g.yas par bzhag go /
de mthong ba na thams cad dang ldan pa'i 'khor ngo mtshar du gyur te /
thal mo sbyar nas gsang ba pa'i bdag po lag na rdo rje la phyag 'tshal te /
'di ltar rdo rje 'di 'chang bas /
gsang ba pa'i bdag po lag na rdo rje ji tsam du stobs kyi shugs dang ldan pa ni ngo mtshar to / /
bcom ldan 'das /
sems can thams cad kyang 'di lta bu'i stobs dang ldan par gyur cig ces smras so / /
zhes gsungs pa ltar ro / /
dpal phyag na rdo rje bskal pa bzang po 'di la 'byon pa'i sangs rgyas stong po thams cad kyi bsnyan pa bsrung pa po dang /
bstan pa sdud pa por mnga' gsol ba ni gsang ba bsam gyis mi khyab pa'i mdo las /
bskal pa bzang po 'di la 'byon pa'i sangs rgyas stong po 'di dag 'khor los bsgyur ba'i rgyal po yul 'khor srung gi sras su 'khrungs pa'i tshe rang rang gi sangs rgyas kyi zhing bzung ba na dang po 'khor ba 'jig nas tha ma mos pa snang mdzad kyi bar stong po des rang rang gi zhing bzung zhing smon lam btab nas btsun mo ma smad ma'i pang pa nas rdzus te skyes pa'i khye'u chos sems kyis bdag ni khyed cag stong po thams cad kyi bstan pa bsrung phyir lag na rdo rjer gyur te bstan pa bsrung ba dang /
de bzhin gshegs pa'i gsang ba thams cad 'dzin pa dang /
sangs rgyas kyi chos thams cad 'dzin par gyur cig /
ces smon lam btab cing de star du 'gyur bar gsungs pa ltar ro / /
dpal phyag na rdo rje sangs rgyas thams cad kyi bstan pa bsrung ba por byin gyis brlabs pa ni /
ston pas phyag rdor dbang bskur ba'i rgyud gsungs pa'i tshe phyogs bcu'i sangs rgyas thams cad gzhal yas khang chen por gdan 'dzom nas rgyal ba kun gyi 'phrin las nus pa rnams rdo rje dbyin gyis brlabs nas dpal phyag na rdo rje'i phyag tu gtad cing /
de'i tshe bcom ldan 'das shAkya thub pas kyang byang chub sems dpa' lag na rdo rje la bka' stsal pa /
rigs kyi bu /
de bzhin gshegs pa thams cad kyis dkyil 'khor gyi 'khor los bsgyur ba chen po'i rdo rje'i dkyil 'khor chen por lag tu rdo rje dbang bskur bas khyod dbang bskur to / /
ting nge 'dzin bye ba khrag khrig brgya stong du ma las byas pa'i rdo rje khyod la byin no / /
'khor los bsgyur ba'i rgyal po chen po'i rdo rjes khyod byin gyis brlabs so / /
rdo rje'i snying po thams cad khyod la bstan to / /
de bzhin gshegs pa thams cad kyis khyod la bstan pa thams cad kyi don bya ba @# / /
dang /
bsrung bar gnang ngo / /
khyod kyis sngon gyi smon lam chen po yongs su rdzogs so / /
rigs kyi bu /
rang gi rdzu 'phrul gyi cho 'phrul nges par ston cig ces phyag na rdo rje sangs rgyas thams cad kyis bsrung ba po dang /
bstan pa sdud pa por byin gyis brlab po / /
des na dpal gsang ba'i bdag po phyag na rdo rje ni /
byams pa la sogs pa bskal bzang gi sems dpa' stong gis sprul ba bye ba khrag khrig brgya stong du ma sprul kyang de dag thams cad kye rgyab tu yang gsang ba'i bdag po re re gnas shing /
der ma zad bcom ldan 'das kyis sprul pa ji snyed mdzad pa'i grangs dang mnyam par sprul pa 'gyed par mdzad par yang gsungs so / /
