! /
oM swa sti si d+d+hi /
'dir dpal dur khrod kyi bdag po yab yum gyi rjes gnang bya ba'i tshul ni /
zla ba yar ngo mar ngo'i tshes bcu bzhi gnyis gang rung la /
'di bskyed gtor stod zur gsum smad zlum po mtheb skyus bskor ba la dkar dmar gyi rgyan dang yab yum gyi tsa ka li dar dkar gyi cod pan dang bcas pa /
de'i mdun du 'bul gtor dang chu gnyis nyer spyod /
rang gi mdun du nang mchod rdor dril sogs bsham /
yi dam gyi bdag bskyed nas /
'di'i bsgom bzlas gtor 'bul gyi bar logs su bshad pa ltar sngon du btang /
de nas bde mchog sogs bla med kyi dbang thob pa'i slob ma rnams phyag dang maN+Dal 'bul du bcug rjes thun mong dang mthun mong min pa'i chos bshad nas rjes gnang la gsum sngon 'gro /
dngos gzhi /
rjes so / /
dang po la gsum las gsol ba 'debs pa ni /
dkon mchog gsum dang dbyer med cing / /
yi dam lha yi ngo bo nyid / /
bla ma dam pa'i thugs rje yis / /
byin gyis brlab pa stsal du gsol lan gsum /
rgyun bshags ni /
dkon mchog gsum la bdag skyabs su mchi /
nas| 'gro la phan phyir sangs rgyas 'grub par shog /
ces pa'i bar lan gsum /
rjes gnang gi gzhi 'god pa ni slob ma rnams khaN+Da ro hes bsangs /
swa b+hA was sbyangs /
stong pa'i ngang las slob ma rnams kyi go sar hUM yig las e chad pa'i nam mkhar /
zhes pa nas /
dpral bar oM /
mgrin par AH thugs @# / /
kar hUM gis mtshan par gyur /
ces gtor chog ltar bskyed do / /
gnyis pa dngos gzhi la bzhi las /
sku'i rjes gnang ni /
slob dpon rdo rje rnal 'byor mar gsal ba'i thugs ka nas 'od zer 'phros /
ayon mkha' 'gro'i pho brang dang rang bzhin gyi gnas nas chos skyong yab yum bsam gyis mi khyab pa spyan drangs /
slob dpon gyi zhal du zhugs /
rjes chags kyi mes 'od du zhu ba gsang gnas su chos skyong yab yum gyi sku dpag tu med par gyur nas /
khyed rang rnams kyi spyi bor thim pas sku'i byin rlabs zhugs pa'i mos pa mdzod byas la /
gu gul gyis bdug /
dril bu gsil /
chos skyong yab yum gyi sngags kyi rjes su /
pra be sha ya hUM /
A be sha ya aM /
zhes mang du bzla /
sku'i rjes gnang ngo / /
gsung gi rjes gnang ni /
slob dpon rdo rje rnal 'byor mar gsal pa'i /
zhes pa nas /
gsang gnas su yi ge A li kA li dang chos skyong yab yum gyi sngags dpag tu med par gyur nas /
khyed rang rnams kyi mgrin par thim pas gsung gi byin rlabs zhugs pa'i mos pa mdzod byas la /
sngar ltar dril gsil dang sngags bzla /
slob dpon gyi thugs ka las sngags 'phreng byung ba zhal nas thon /
khyed rang rnams kyi kha nas zhugs te snying ga'i sa bon la thim pas byin gyis brlabs par bsams te sngags 'di'i rjes zlos mdzod /
oM gr-I rA dza gr-I rA dza ku ma ku ma khuM this swA hA /
lan gsum /
slob dpon la me tog 'thor bzhin du 'di'i rjes zlos mdzod /
bcom ldan bdag la stsal lags kyi / /
bcom ldan bdag la byin gyis rlobs / /
lan gsum /
slob dpon gyis kyang /
bcom ldan 'di la stsal lags kyi / /
bcom ldan 'di la byin gyis rlobs / /
rig pa 'dzin pa 'di rnams la /
dpal dur khrod bdag po yab yum gyi sung gi byin rlabs ma lus pa 'jug par gyur cig /
ces me tog gtor cing dril gsil bya /
gsung gi rjes gnang ngo / /
thugs kyi rjes gnang ni /
slob dpon rdo rje rnal 'byor mar gsal ba'i /
zhes pa nas /
gsang gnas su phyag mtshan thod dbyug dang thod khrag dang 'bras kyi snye ma dang rin po che'i bum pa la sogs pa dpag tu med par gyur nas /
khyed rang rnams kyi snying gar thim pas thugs kyi byin rlabs zhugs pa'i mos pa mdzod byas la /
sngar ltar dril gsil ngang sngags kyi mjug tu /
tiShTHa b+dz+ra hUM aM taMShTHa b+dz+ra /
zhes brjod /
thugs kyi rjes gnang ngo / /
gtor ma'i bka' bsgo ni /
bskyed gtor mgo thog tu bzhag la /
dril gsil dang bcas /
dpal dur khrod kyi bdag po yab yum 'khor dang bcas pa khyed rnams kyis /
rtsa brgyud kyi bla ma rnams dang /
dpal 'khor lo sdom pa'i lha tshogs kyi bka' dang dam las mi 'da' bar /
rdo rje slob ma 'di rnams la sangs rgyas @# / /
ma thob kyi bar du 'go bar mdzod la /
zhi dang rgyas dang dbang gi las / /
bsang bskrad dbye rmongs rengs ba sogs / /
ji ltar bsgo ba'i las sgrub cing / /
sangs rgyas dam tshig rjes dran mdzod /
ces bka' bsgos pas 'phrin las thams cad sgrub par dpon slob gnyis kas bsam mo / /
'phrin las kyi rjes gnang ngo /
gsum pa rjes ni /
gtso bos ji ltar sogs gsum gyi rjes la maN+Dal phul /
deng nas brtsams te sogs gsum gyi rjes la slob ma rnams rang gnas su btang nas /
mchod bstod /
yig brgya /
bzod gsol /
gshegs bzhugs /
bsngo smon /
bkra shis kyis rgyas gdab par bya'o /
zhes dpal dur khrod bdag po yab yum gyi rjes gnang bya tshul 'di yang /
mus chen sangs rgyas rin chen dang /
rje btsun tA ra nA tha'i gsung la gsal byed kyi dbri bsnan cung zad bgyis pa'o / /
smras pa /
spros bral chos kyi dbyings dang dbyer med pa'i / /
zag med bde ba chen po'i ye shes gar / /
ma rungs 'dul phyir mi bzad drag po'i gar / /
sgyur mdzad zhwa ser bstan pa'i srung ma che / /
'di rnams bsnyen cing sgrub pa'i sgor zhugs te / /
rab 'byams 'phrin las rin chen pang mdzod cher / /
spyod par 'dod la med du mi rung ba / /
rjes gnang rin chen lde mig 'dir mthong nas / /
khyab bdag rdo rje sems dpa' dur smri gi| |gar rol drin chen bla ma'i man ngag dang / /
khungs ldan dam pa'i gzhung mang la brten nas / /
mdor bsdus gsal zhing 'khyer bde'i tshul du bris / /
de phyir rdo rje 'chang nas bla ma'i bar / /
rim brgyud gdams ngang rang bzhin mdzes ma gang / /
legs bshad nor bu'i 'phreng ba spel legs sos / /
spras 'di dpyod ldan yongs kyi snying nor yin / /
dge 'dis blo bzang rgyal bstan nyi mor byed / /
grags pa'i snang ba phyogs su rgod pa la / /
log par lta ba'i sprin tshogs rab zhi nas / /
'dzam gling skye 'gro'i dpal du gsal gyur cig /
ces zhwa ser cod paN 'chang ba'i chos srung gtso bo rnams kyi rjes gnang bya tshul nor bu'i 'phreng ba zhes bya ba 'di ni /
rang gzhan la phan par bsams nas rjes gnang phal cher snga mo nas bris zin par /
nye char rang dbon dbyangs can grub pa'i rdo rjes phyag drug pa dang zhal gyi rjes gnang gsar bsgrigs dang bcas cha tshang ba zhig dgos zhes bskul ngor /
ban rgan d+ha rma b+ha dras mthun mong gi lo dbo zla ba'i dmar phyogs rdzogs pa gsum pa pa sangs nam gru'i 'grub sbyor gyi thog grub par bgyis pa mang+ga la shre ya wa r+d+ha n+tu / /

