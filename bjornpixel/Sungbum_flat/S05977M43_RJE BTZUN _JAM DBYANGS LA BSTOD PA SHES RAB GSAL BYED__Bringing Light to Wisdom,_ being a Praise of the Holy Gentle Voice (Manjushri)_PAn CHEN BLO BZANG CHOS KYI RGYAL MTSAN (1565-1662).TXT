@# / /
na mo gu ru many+dzu g+ho ShA ya /
rje btsun 'jam pa'i dbyangs la bstod pa shes rab gsal byed ces bya ba /
bla ma dang rje btsun 'jam pa'i dbyangs la phyag 'tshal lo / /
rgyal ba kun gyi mkhyen pa'i mkha' dbyings las / /
mtshan dpe'i 'ja' tshon mdzes pa'i gzhon nu'i sku / /
mthong ba don ldan mdzad pa lha yi lha / /
'jam mgon bla ma'i zhabs la gsol ba 'debs / /
'char ga'i mdangs kyis 'khyud pa'i gser gyi ri / /
rgyu skar tshom bus mdzes pa ji bzhin du / /
'od zer stong 'bar lha rdzas las grub pa'i / /
rin chen rgyan phreng g.yo ba khyod la 'dud / /
ri bong 'dzin pas mtshan pa'i chu skyes steng / /
mdzes pa'i 'gying ldan rdo rje skyil krung bzhugs /
zhal gcig phyag gnyis chos 'chad phyag rgya can / /
gzhon nu zur phud lnga ldan khyod la 'dud / /
phyag zung nyer mdzes ut+pal rgyas pa'i steng / /
me shel dra ba gcod pa'i ral gri dang / /
ye shes snang ba stsol ba'i glegs bam gyis / /
mchog tu mdzes pa'i gzhon nu khyod la 'dud / /
dran pa tsam gyis blo gros mchog stsol zhing / /
mtshan tsam thos pa yis kyang mi shes pa'i / /
rmongs pa bag chags bcas pa drug 'byin pa / /
shes rab snang ba ster mdzad khyod la 'dud / /
tshad med thugs rje chen po'i gzhan dbang gis /
'gro kun srid pa'i mtsho las grol ba'i phyir / /
sa bcu'i dbang phyug rgyal sras thu bo'i tshul / /
'dzin mdzad rgyal ba'i yab gcig khyod la 'dud / /
de ltar bstod pa'i dge bas bdag gzhan rnams / /
skye ba kun tu 'jam dbyangs bla ma yis / /
'bral med rjes su bzung nas shes bya'i gnas / /
ma lus rtogs pa'i shes rab thob par shog /
rgyal ba'i gsung rab rnams kyi tshig don kun / /
ji bzhin nges nas gzhan la ston pa la / /
kun mkhyen nyin mo'i dbang phyug ltar gyur nas / /
mar gyur 'gro ba kun gyi don byed shog /
che zhing gsal la myur zhing zab pa yi /
shes rab mchog thob 'chad rtsod rtsom gsum dang / /
rig gnas bcu sogs mkhas pa'i mthar phyin nas / /
'jam mgon bla ma'i go 'phang myur thob shog /
ces pa 'di ni tshe dang ldan pa legs pa rgyal mtshan gyis nan cher bskul ba la brten nas / /
blo bzang chos kyi rgyal mtshan gyis shangs mdo rgod tshang gi ri khrod du sbyar ba'o / / / /
