@# / /
byang chub ltung bshags kyi don 'grel sdig mun sel byed snang byed nyi ma'i 'od zer zhes bya ba bzhugs so / /
@## / /
na mo mu ni in+d+rA ya /
sdig mun sel byed snang byed nyi ma'i 'od zer zhes bya ba /
sangs rgyas dang byang chub sems dpa' thams cad la phyag 'tshal lo / /
tshad med thugs rje'i byin za 'bar ba yi / /
dkar min las kyi tshang tshing kun bsregs te / /
byang grol lam bzang ji bzhin ston mdzad pa'i / /
mnyam med zas gtsang sras pos dge legs stsol| |bzhin ras nag nog gos kyi dri bkru sogs / /
don med las la brtson pa dor byas te / /
ring nas blo mig bsgrib byed sdig pa'i mun / /
sel byed stobs bzhi'i bsags sbyangs 'dir 'bad bya / /
de la 'dir sangs rgyas so lnga'i sgo nas bshags pa ji ltar bya ba'i tshul /
byang chub ltung bshags su grags pa'i mdo'i don 'chad par byed pa la gsum /
sdig pa @# / /
bshags pa'i phung po /
bsngo ba'i phung po /
rjes su yi rang ba sogs kyi phung po bshad pa'o / /
dang po la bzhi /
rten gyi stobs /
gnyen po kun tu spyod pa'i stobs /
rnam par sun 'byin pa'i stobs /
nyes pa las slar ldog pa'i stobs bshad pa'o / /
! / /
dang po ston pa la /
dus rtag tu zhes pa nas /
dge 'dun la skyabs su mchi'o zhes pa'i bar gsungs /
don ni mdo las /
lha'i bu phag tu skye ba skyabs 'gro byas pa'i mthu la brten nas ngan 'gro'i skye gnas las ldog te yangs pa can du tshong dpon gyi bu khye'u shes ldan du skye te de bzhin gshegs pa'i spyan sngar bden pa mngon sum du mthong bar gsungs pa bzhin /
dkon mchog gsum la \u0f38 skyabs su 'gro ba dang /
byang chub tu sems bskyed pa ni stobs bzhi'i nang nas rten gyi stobs kyi gtso po yin te /
rgyal po ma skyes dgras rang gi pha gzugs can snying po bsad kyang /
phyis byang chub tu sems bskyed pa la brten nas mtshams med pa'i las lhag ma ma lus pa dag pa yin te /
shes spring las /
gang zhig sngon chad bag med gyur na yang / /
phyis nas bag dang ldan par gyur de yang / /
zla ba sprin bral lta bur rnam mdzes te / /
dga' bo sor 'phreng mthong ldan bde byed bzhin / /
zhes gsungs /
de'ang byang chub sems dpa'i sde snod las /
byang chub sems dpa' stobs bzhi dang ldan na /
byas shing bsags pa'i sdig pa yang zil gyis gnon par 'gyur ro / /
zhes gsungs pa ltar /
thog mar rten gyi stobs kyi skabs 'dir stobs gzhan rnams dang /
skyabs 'gro'i rgyu gnyis tshang ba'i sgo nas kha tsam tshig tsam min par snying thag pa nas skyabs yul dkon mchog gsum la yid ches kyi blo ling skyur dang ldan pa zhig gal che'o / /
! / /
gnyis pa gnyen po kun tu spyod pa'i stobs la /
mtshan la brten pa /
mdo sde zab mo la brten pa /
chos nyid zab mo la brten pa /
bzlas brjod la brten pa /
mchod pa la brten pa /
sku gzugs la brten pa bcas drug /
bslab btus las gsungs shing /
gzhan yang mang mod kyang 'dir mtshan dang /
mdo sde zab mo la brten pa gnyis dngos su tshang zhing /
chos nyid zab mo la brten pa sogs tshang min gang zag gi dbang po rno rtul la rag las so / /
de dag gi don ston pa la /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas dpal rgyal ba @# / /
shAkya thub pa la phyag 'tshal lo / /
zhes pa nas /
ri dbang gi rgyal po la phyag 'tshal lo / /
zhes pa'i bar gsungs /
'di dag gi don bcom ldan gyi skad dong b+ha ga wan zhes pa /
'jig rten pa'i lha mthu bo che rnams la'ang 'jug pas na /
de dag las khyad par du 'phags pa'i phyir bod skad du 'das zhes pa sngon gyi lo tsA ba rnams kyi bsnan pa yin cing /
don ni bdung bzhi bcom zhing srid zhi'i mtha' las 'das pa'am /
b+hag wan zhes pa skal ldan la'ang 'jug pas de'i dbang du byas na /
ji skad du /
dbang phyug nyid dang gzugs bzang dang / /
dpal dang grags dang ye shes dang / /
brtson 'grus phun sum tshogs pa ste / /
'di dag rnams la skal zhes bya / /
zhes gsungs pa ltar /
dbang phyug la sogs pas /
skal ba drug dang ldan pas na /
skal ldan nam bcom ldan zhes bya /
chos sku'i ngang du phar gshegs pa'am /
nge'i ngang las gzugs sku'i rnam par tshur gshegs pas na de bzhin gshegs pa /
nyon mongs pa'i dgra ma lus pa bcom zhing nyon sgrib kyi bag chags shes bya'i sgrib pa lhag ma ma lus pa spangs pa'i spangs pa phun sum tshogs shing /
tshogs gnyis yongs su rdzogs te shes nyon gyi gnyid las sangs shing shes bya ma lus pa la blo gros kyi snang ba rab tu rgyas pa /
yon tan gyi dpal phun sum tshogs pa la mnga' brnyes te bdud bzhi'i g.yul las rgyal ba mang pos bskur ba'i rgyal po'i rigs shAkya zas gtsang gi sras su sku 'khrungs pas rnam 'dren thub pa'i nyi ma stong gi nang nas bzhi pa thugs rje dang 'phrin las phul du byung ba bstan pa'i bdag po dang rang gi drin can rtsa ba'i bla ma dbyer med pa la lus ngag yid gsum gyi sgo nas phyag 'tshal zhes pa ste /
phyag 'tshal ba'i skad dod na mo zhes pa ni /
Na ma rab tu 'dud pa dang sgra la'o zhes pa'i byings las grub pas so| |de bzhin gshegs pa rin chen 'od 'phro sogs kyi mtshan la /
mdo sde la mtshan rkyang pa las de bzhin gshegs pa zhes ma bshad kyang khams gsum chos kyi rgyal po tsong kha pa chen po la sangs rgyas so ldas zhal gzigs skabs so so'i mtshan gyi mgor de bzhin gshegs pa zhes gsungs pa ni dgos pa khyad par can la dgongs pa yin no / /
sangs rgyas so lnga'i mtshan gyi don /
thog ma thugs bskyed tshul dang /
rgyas so lnga'i mtshan gyi don /
thog ma thugs bskyed tshul dang /
spyod pa la slab tshul /
sangs rgyas nas 'phrin las nyer bdun gyi sgo nas sems can gyi don bsgrub pa'i tshul sogs la dpags te gsungs pa yin zhing /
so so'i mtshan don tshig zin ltar go sla bas 'dir yi ge'i tshegs kyi 'jigs nas ma bkod pas mdo sde las shes par bya'o / /
! / /
gsum pa rnam par sun 'byin pa'i stobs la gnyis /
mkhyen par gsol ba dang /
nyes pa sngar byas la 'gyod sems ji ltar bya ba'i / /
@# / /
tshul lo / /
dang po ston pa la /
de dag la sogs ba'i phyogs bcu'i 'jig rten gyi khams thams cad na /
zhes ba nas /
bdag la dgongs su gsol /
zhes ba'i bar ste /
don ni skyes rabs las /
ma tshor ba ni sdig pa byed pa dag /
dug bzos bzhin du bde bar ga la 'gyur / /
lha dang rnal 'byor can gyi mi dag ni / /
rnam dag mig gi mi mthong ma yin no / /
zhes gsungs pa ltar /
de bzhin gshegs pa de rnams chos thams cad la lkog tu ma gyur pa'i spyan mnga' bas na /
rang gi sngon chad gzhan gyi mngon sum dang /
lkog tu nyes ba ci bsags ba thams cad sangs rgyas de rnams kyi gsal ler gzigs pas na /
rang nyid kyis kyang de ltar gzigs pa shes par byas te de bzhin gshegs pa rnams kyi spyan sngar 'dug bzhin du nyes spyod de lta bu la 'jug pa shin tu g.yar tsha snyam du ngo tsha khrel yod bskyed dgos so / /
! gnyis pa nyes ba sdar byas la 'gyod sems ji ltar bya ba'i tshul la gnyis /
nyes pa la sngo bgrang bya ba dang /
'gyod pa drag pos bshags pa'i tshul lo / /
dang po ston ba la /
bdag gi skye ba 'di dang /
zhes ba nas /
las kyi sgrib pa gang lags pa de dag thams cad zhes pa'i bar gsungs /
'di dag brjod pa'i skabs su mi dge ba bcu'i rnam smin gyi 'bras bu /
chen po spyad pas dmyal ba /
'bring spyad pas yi dwags /
chung du spyad pas dud 'gro /
rgyu mthun gyi 'bras bu| srog gcod kyi bde 'gro'i rten thob kyang tshe thung /
ma byin len gyi longs spyod dbul /
log g.yem gyi chung ma bsrung du mi btub cing 'gran zla can du 'gyur /
brdzun gyi mi kha sdang /
phra mas mdza' bshes nyung /
tshig rtsub kyis mi snyan pa mang du thos /
ngag 'khyal gyis tshig mi btsan /
brnab sems kyis yid kyi re ba mi 'grub /
gnod sems kyis 'jigs skrag che /
log ltas yang dag ba'i lta ba la rmongs par 'gyur /
bdag po'i 'bras bus srog bcad pas bza' btung dang sman gyi nus pa nyams /
ma byin len gyi lo 'bras nyung dur 'gyur /
log g.yem gyi gang du gnas pa'i gnas 'dam rdza ba la sogs ba'i ya dag brdzun gyis yul der blo khrid dang 'jig pa mang /
khrams sa phyogs mi snyoms shing bgrod dka' /
tshig rtsub kyi dam 'brog dang gdong sdum dang /
tsher ma la sogs yid du mi 'ong /
ngag 'khyal gyis 'bras bu can gyi shing la 'bras bu mi chags /
brnab sems kyi phun tshogs thams cad rim gyis 'grib /
gnod sems kyi nad 'khrug dgra gdon sogs kyis 'tshe ba mang /
log ltas bzang ngan go ldog par 'gyur bas de ltar mi dge ba bcus bsdus pa'i thog ma med pa nas bsags pa'i las ngan pa spyi dang /
khyad par tshe 'dir sdom pa gsum gyi bcas mtshams dang 'gal ba sogs nyes ltung dran yul du gyur pa rnams la /
sngar bshad pa'i rnam smin la sogs ba'i 'bras bu sdug bsngal ji ltar myong dgos @# / /
pa'i tshul rnams bsam te khong par dug song ba bzhin du 'gyod sems drag bos mig nas mchim 'khrug pa dang lus kyi ba spu g.yo ba la sogs pa ma byung bar du bsam mo / /
! / /
gnyis pa 'gyod pa drag bos bshags pa'i tshul ston pa la /
sangs rgyas bcom ldan 'das sku ye shes su gyur pa /
zhes pa nas /
mi sped do zhes pa'i bar gsungs /
'di dag brjod pa'i skabs su /
dug gzhom pa'i phyir du sman dkar po chib thub bsten pa ltar /
de bzhin gshegs pa so lnga la sogs pa'i phyogs bcu'i sangs rgyas dang byang chub sems dpa' thams cad kyi spyan sngar /
sngar byas kyi nyes pa thams cad 'chab sems skad cig kyang med par 'gyod pa drag po'i sgo nas sdig pa'i 'khor gsum rang bzhin gyis med par rtogs pa'i sgyu ma dang rmi lam lta bu'i sgo nas bshags pas sngar byas kyi sdig pa thams cad byang bar bsam mo /
! /
bzhi pa nyes ba las slar ldog pa'i stobs ston pa la| slan chad kyang sdom par bgyid lags so / /
zhes pa 'di gsungs /
phyin chad sdom sems 'di shin tu gal che ste /
'dul ba rgya cher 'grel las /
phyin chad sdom sems med par mthong lags /
sdom lags /
zhes zer ba la /
sdig pa sngar bsags mi 'dag pa'i khar brdzun smras pa'i nyes pa re 'byung bar bshad pas phyin chad srog la babs kyang nyes spyod de lta bu la 'jug par mi bya'o snyam pa'i sdom sems drag po bskyed do /
! /
gnyis pa bsngo ba'i phung po bshad pa la gnyis /
de bzhin gshegs pa rnams la dpang por gsol ba dang /
bsngo ba dngos so / /
dang po ston pa la /
sangs rgyas bcom ldan 'das de dag thams cad bdag la dgongs su gsol /
zhes gsungs /
'di brjod pa'i dgos pa ni /
lam rim chen mo las /
nges 'byung byang sems yang dag pa'i lta ba gsum gang gi yang rtsis ma zin pa'i lus ngag gi dge ba byas pa rnams zhing gi mthu la brten pa 'ga' re ma gtogs kun 'byung 'khor ba'i 'khor lo bskor ba tsam du gsungs pas na 'dir zhing khyad par can sangs rgyas byang sems thams cad la dpang por gsol ba ni /
zhing khyad par can gyi mthu la brten pa'o /
! /
gnyis pa bsngo ba dngos ston pa la /
bdag gi skye ba 'di dang zhes pa nas /
bdag gis kyang yongs su bsngo bar bgyi zhes pa'i bar gsungs /
'di'i skabs su tshig don dran bzhin pa'i sgo nas /
dus gsum du bsags pa'i dge rtsa thams cad bla na med pa'i byang chub tu 'dun pa drag pos bsngo ba ni /
klu'i rgyal po rgya mtshos zhus pa las /
ji ltar rgya mtsho che nang chu thigs lhung / /
rgya mtsho ma zad bar du de mi 'dzad / /
de bzhin byang chub rgyur bsngos dge ba yang / /
byang chub ma thob bar du de mi 'dzad / /
ces gsungs pa ltar / /
dge ba gang bsags pa thams cad chud mi za zhing /
gong nas gong du 'phel ba'i thabs dam pa'o / /
sdig pa thams cad ni so sor bshags zhes @# / /
pa ni| bshags pa'i don bsdu yin no /
! /
gsum pa rjes su yi rang ba sogs kyi phung po la /
rjes su yi rang ba /
chos kyi 'khor lo bskor bar bskul ba /
mya ngan las mi 'da' bar gsol ba 'debs pa rnams su yod pas /
de dag ston pa la bsod nams thams cad la rjes su yi rang ngo /
zhes pa nas /
gsol ba 'debs so zhes pa'i bar gsungs /
'di dag gi skabs su dmigs pa yid la bya tshul dang /
so so'i phan yon sogs ni myur lam dmar khrid las ji ltar gsungs pa ltar ro / /
bdag bla na med pa ye shes kyi mchog dam pa thob par gyur cig ces pa ni /
sngar bshad pa'i rten gyi stobs byang chub kyi sems bsgom pa yin pas 'di'i skabs su /
sems can thams cad kyi don du rdzogs pa'i sangs rgyas kyi go 'phang thob 'dod kyi byang chub kyi sems shugs drag tu bskyed /
mi mchog rgyal ba zhes pa nas /
skyabs su nye bar mchi'o zhes pa'i bar /
sngar bshad pa'i rten gyi stobs skyabs 'gro dang don gcig go /
de ltar stobs bzhi'i bshags pa la 'bad pa'i tshe /
gnas khang byi dor byas /
ci 'byor pa'i mchod pa bshams /
dkon mchog gsum gyi sku gsung thugs kyi rten dgram /
de dag la dkon mchog gsum dngos kyi 'du shes bskyed /
mdun gyi nam mkhar yang dkon mchog gsum gyi lha tshogs sprin gyi phung po 'khrigs ba bzhin gsal btab la| rang gi lus zhing thams cad kyi rdul dang mnyam par sprul nas phyag 'tshal ba lus kyi phyag /
lus re re la mgo dpag tu med pa /
mgo re re la kha dpag tu med pa /
kha re re la lce dpag tu med pa sprul nas phyag 'tshal ba ngag gi phyag| tshogs zhing rnams skyon kun zad /
yon tan kun ldan du bltas nas phyag 'tshal ba yid kyi phyag ste /
sgo gsum gyi sgo nas phyag 'tshal ba dang bcas te phung po gsum pa'i mdo 'di nyid brgya /
stong| khri| 'bum la sogs pa brjod cing /
de'ang sngar bshad pa'i stobs bzhi tshang ba'i sgo nas bshags pa la 'bang pas bskul byed kyis gzungs las gsungs pa ltar /
rmi lam du zas ngan skyugs pa dang /
zho dang 'o ma 'thung ba dang /
mi nag po dang /
ma he thub pa dang /
nyi zla shar ba /
dge 'dun gyi sde mthong ba /
ri dang khang bzang la 'dzeg pa /
seng+ge'i khri la 'dug pa sogs sdig sgrib dag pa'i mtshan ma brtan po yang yang ma byung gi bar du bshags bsdams la 'bad par bya'o|| smras pa /
'gyod cing sdom pa'i bsam pa drag po yis / /
zhing mchog dam pa mchog gsum spyan snga ru / /
thogs med dus nas bsags pa'i ngan song gi /
rgyu tshogs las ngan ma lus bshags pa gnad / /
ces byang chub ltung bshags kyi don 'grel sdig mun sel byed snang byed nyi ma'i 'od zer ces bya ba 'di ni rgyud smad grwa rigs dge slong skal bzang sbyin pas bskul ba'i ngor /
\u0f38 sh+'+k+ya'i dge slong blo bzang dpal ldan bstan pa'i nyi ma phyogs las rnam rgyal dpal bzang pos lta ldan @# / /
sprul pa'i gtsug lag khang du sbyar ba'o / / / /
oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / /
