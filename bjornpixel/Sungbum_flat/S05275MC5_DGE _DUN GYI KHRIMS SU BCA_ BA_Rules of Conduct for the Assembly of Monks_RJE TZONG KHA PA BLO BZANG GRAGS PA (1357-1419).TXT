@# / /
phyogs bcu na bzhugs pa'i rgyal ba sras dang slob mar bcas pa thams cad kyi zhabs la phyag 'tshal lo / /
dge legs dpag yas 'byung ba'i sgo gcig bu / /
dam chos rgyal srid kun la dbang bskur zhing / /
'phags sras stong gi dbus na lham me ba / /
chos kyi 'khor lo bsgyur rgyal de la 'dud / /
de yi dri med spyan gyis gzigs gyur nas / /
rang gi 'khor la legs par bcas pa'i khrims / /
'phags tshogs bye bas spyi bos mnos gyur pa'i / /
rnam dag bca' ba de yi rjes 'brangs nas / /
thub pa'i bstan pa ring du gnas phyir du / /
chos kyi bca' khrims phyogs 'ga' brjod pa 'di / /
yid la smon pa ji bzhin legs 'grub par / /
thub chen rnams kyis bka' drin mdzad du gsol / /
ji skad du spyod pa la 'jug pa las / /
'gro ba'i sdug bsngal sman gcig bu / /
bde ba thams cad 'byung pa'i gnas / /
bstan pa rnyed dang bkur sti dang / /
bcas te yun ring gnas gyur cig /
ces gang gsungs pa ltar lus can rnams kyi sdug bsngal ma lus pa sel ba'i sman dang /
bde ba thams cad 'byung ba'i gnas gcig pu ni rgyal ba'i bstan pa nyid yin la /
de la yang gnyis las lung gi bstan pa thams cad ni sde snod rnam pa gsum du nges pas sgrub pa'i bstan pa yang bslab pa rin po che rnam pa gsum du nges so / /
de la yang tshul khrims kyi bslab pa ni bslab pa gzhan gnyis skye ba dang gnas pa dang 'phel ba'i rten du lan cig ma yin par bka' stsal pas na 'dir gtso cher tshul khrims kyi bslab pa las brtsams te rang re'i grwa gnas pa rnams kyi kun spyod dag par bya ba'i thabs su khrims su bca' ba 'ga' zhig brjod par bya'o / /
de la ma thob pa thob par bya ba'i skabs las ni rab tu 'byung ba'i phyir 'ongs pa rnams zhu bar 'os pa'i dge 'dun thams cad la ma zhus pa dang /
skye ba'i bar chad dang ldan pa dang /
bsrel dgos pa'i rkyen dang ldan pa la zhag bdun du ma bsrel ba dang /
chos gos gnyis dang lhung bzed gding ba chu tshags ma tshang ba dang /
rab tu byung nas kyang slob dpon du 'os pa'i dge slong la brten nas blang 'das phyogs mthun dang bcas pa'i bslab bya'i tshig don ma mtha' sdom tshig la brten pa shes nas bsrung mtshams ma zin gyi bar du mi sdod pa rnams rab tu mi dbyung zhing dgag bya de dag dang mi ldan pa rnams rab tu dbyung bar bya /
bsnyen par rdzogs par 'dod na'ang skye ba'i bar chad dang mi ldan zhing rtags rnams tshang ba rnam 'byed kyi sdom tshang ma dang gzhi'i don rags pa'i tshig don khong du chud cing de dag gi bsrung mtshams zin pa sngar yod pa'am med pa dang de rnams dang ldan gyi bar du sdod na bsnyen par rdzogs par bya bar bcad /
mi nyams par srung bar byed pa'i skabs las ni /
grwa 'dir gnas nas sdom pa gsum gyi bslab khrims chen mo'i gzhung srong bar 'dod pa'i dge tshul dang /
dge slong grwa 'dir lo gcig tshun chad du gnas par 'dod pa rnams kyis 'os pa'i slob dpon la brten nas /
ma mtha' yang rnam 'byed kyi sdom gyis bsdus pa'i bslab khrims rnams dang gzhi'i skabs kyi 'byung nye ba'i rags pa rnams kyi tshig don bzung nas bsrung mtshams nges pa'i sgo nas @# / /
bslabs te chos thog gnyis tshun chad snga ma de ltar byed pa rnams dang mthun par byed par bcad /
de rnams kyi bla gos dang mthang gos dang gding ba dang lhung bzed rung ba tshad ldan dang /
dge slong yin na snam sbyar rung ba tshad ldan rnams tshang ba dgos shing| sngar ma tshang na chos thog gcig tshun chad du tshang bar bya bar bcad /
bsrung mtshams zin ma zin sogs dge bskos kyis brtags pa'i tshe de dag las 'gal ba byung na nyes pa chos bzhin du phyir 'cho sa shing /
dge slong yin na dge slong nyi tshe 'tshogs pa'i dge 'dun gyi dbus su ji ltar gyur pa zhus nas phyag brgya byas nas dge 'dun gyi bka' bcag pa'i bzod pa gsol zhing /
dge tshul yin na gnyis ka 'tshogs pa'i dbus su de ltar byed par bcad /
rab tu byung ba bzhir longs yan chad la chos gos gsum dang lhung bzed du grub pa spyi 'bul byed pa byung na bslab khrims chen mo'i khongs su gtogs pa yo byad de dag med pa la rgan rim bzhin du dge bskos kyis yo byad de bsgrub pa'i nus pa yod med brtags nas sbyin pa dang /
rab tu byung ba bcu yan chad la dar ras dang snam bu snam sbyar dang ras chen gyi rgyur rung ba byung na mi bgo bar sngar ltar bslab khrims chen mo la gnas pa rnams kyis sbyin par bcad /
sngar bshad pa'i bslab tshigs rnams kyi sdom 'os rnams bsdams pa dang /
bshags 'os rnams bshags pa dang byin gyis brlab par 'os pa rnams byin gyis brlabs shing bsrung mtshams kyi sa tshigs legs par zin pa'i dge slong ma gtogs pas grwa 'dir rab byung bsnyen rdzogs dang dge 'dun la bshags dgos kyi ltung ba phyir bcos kyi yul mi byed par bcad /
gso sbyong la 'du ba'i spyi'i sa tshigs la rab tu byung ba'i rtags sdom gang rung dang mi ldan pa'i rab byung ltar snang dang gso sbyong lhan cig tu mi byed cing / /
rtags sdom ldan na dge bskos kyis brtags nas byed pa dang /
de yang chos thog gcig gi bar du sdod na chang dang phyi dro'i kha zas ji srid 'tsho'i bar du spong mi nus na /
gso sbyong dang dbyar gnas lhan cig mi byed par bcad /
tshogs su zang zing gi longs spyod kyi gaN+Di dang po byung ba'i tshe lus kyi kun spyod la sogs pa snga rol tu sgrub dgos pa rnams sgrub cing /
zang zing gi longs spyod kyi gaN+Di phyi ma dang chos nyan pa la sogs pa'i gaN+Di btang ba'i tshe /
gaN+Di ma byung bar du mi 'dul /
byung ma thag tu spyod lam mdzes pas 'du ba dang /
dge 'dun spyi'i gral gseb tu rab byung gi chos gos gnyis ma tshang ba dang /
sdom pa dang mi ldan pa mi 'jug cing /
sbyin bdag gis ched du bos pa sogs kyi rtags ldan yin na dge bskos kyis brtags nas byed /
glo bur ba dang /
gnyug mar gnas pa'i rab byung gang yin yang tshogs su phu dung ma dang kha ma bsgyur ba'i gos dang ko lpags mi gyon /
ko lpags kyi nang du zas la longs mi spyad /
spyir grwa 'dir zla ba phyed yan chad gnas pa rnams kyis kyang ci tsam sdod kyi ring la de ltar bya /
bslab khrims chen mo la gnas pas dus thams cad du de ltar byed pa dang /
gang du tshogs kyang bslab gral la 'khod cing /
gzhan gyis grwa 'dir chos thog re sdod na tshogs su bslab gral ji lta ba bzhin du 'khod /
dge 'dun gyi spyi'i bya ba byed pa dang /
rab tu 'byung 'dod dang /
sbyin bdag gis ched du pos pa'i khyim pa yin na dge bskos @# / /
kyis dge 'dun la gnang ba zhus nas ster ba ma gtogs pa khyim pa la dge 'dun gyi zas dang gos la sogs pa'i rnyed pa sbyin du mi rung bar nan tan du gsungs pa ltar bya bar bcad /
dge 'dun spyi'i zas snyoms par brim zhing nad pa'i phyir dang them pa phyir la mi 'da' ba'i mtshams la bsdad pa dang sbyin bdag gis sgos su ster ba rnams ma gtogs pa tshogs su ma 'dus pa rnams kyis zas kyi skal ba mi blang zhing 'gro bar chas pa la sogs pa spyi'i zas kyi snga rol du bya dgos pa rnams ma gtogs pa sngon du skal ba mi len par bcad /
chud 'dza' ba'i rnyed pa mi gshegs pa dang /
dge 'dun gyi spyi 'bul byung ba'i tshe bsnyen par rdzogs ma rdzogs kyi rnyed pa mnyam por 'thob mi 'thob 'dul ba nas gsungs pa bzhin bya /
tshogs kyi chos spyod nar ma la /
gnas bcu'i gsol 'debs /
yan lag bdun pa maN+Dal dang bcas pa dang /
mdo sgrub sgrol ma 'don pa dang /
bstan 'dzin gyi skyes bu dam pa rnams kyi sku tshe bsring ba'i phyir tshe dpag med kyi gzungs brgya rtsa re bgrang ba dang /
gtor ma brgya rtsa re gtong /
dge 'dun gyi gnas brtan gyis tshogs kyi kun spyod dag par bya ba la bskul ba ltar /
tshogs su dus thams cad du long gtam mi gleng zhing /
chos spyod kyi dus su gtam gzhan mi gleng ba dang de gnyis las 'das na dge bskos kyis dge 'dun gyi dbus su phyag 'tshal du bcug nas bzod pa gsol ba'i brda sprod par bcad /
bya ba glo bur ba ma byung na bsngo ba ma tshar gong du gral nas mi 'gro /
dge 'dun gyi mkho zhing 'os pa'i spyad pa ma gtogs dge 'dun gyi snod spyad yan chad gang zag gis longs mi spyad cing /
spyad na dge bskos kyis dge 'dun la nyes pa bsgrags nas bzod pa gsol du 'jug par bcad /
grwa 'dir lag 'dres pa'i 'thab rtsod dang /
ma byin len che chung gang byas pa dang /
lus kyi reg pa'i sbem po las mi bskyed na'ang sun 'byin gyi bar chad kyi dogs pa mi chod pa'i nyes pa'i gnas la zhugs pa rnams gnas nas dbyung zhing de'i ngan rgyab byed pa snang na yang gnas nas dbyung bar bcad /
'dir rab byung bsnyen rdzogs dang sdom pa gong ma blangs pa dang /
sngar bshad pa'i khrims khog tu zhugs nas 'dir lo gcig sdod pa rnams kyis phyogs gzhan du phyin pa'i tshe yang sngar bshad pa'i gnas dbyung gi rgyu gsum bshad pa dang /
rang gis lag bstad de so nam byas pa dang /
chang dang phyi dro'i kha zas 'dzem med du spyad pa dang /
kha mchu'i gseb tu zhugs pa dang /
khrims grogs med par nye du ma yin pa'i bud med dang gnas gcig tu zhag tu nyal ba la pham pa dang por mi 'gro ba'i dogs pa chod nges pa'i rgyu mtshan yang dag mi 'dug pa dang /
dge 'dun gyi nang khrims dang 'gal ba'i nyes pa ngos ma blangs par song ba rnams grwa 'dir slar mi bsten par bcad /
nad pa byung na gang du byung ba'i sa skor de'i dge bskos kyis brtags nas nad pa nyid la rim gro'i chis 'dug na legs /
mi 'dug na dge 'dun gyi spyi rdzas yod na de las ster ba dang /
de yang med na sangs rgyas kyi sku la gsol ba man chad kyis kyang bya bar gsungs pa ltar byed cing nad gsos nas 'byor pa yod na dkon mchog gi rdzas la spyad pa phyir gsab par bya /
yod med @# / /
ci 'dra zhig yin yangs ris der gtogs pa'i dge 'dun rnams 'dus nas ci tsam 'os pa'i rim gro la 'bad pa 'don /
sa ris gzhan nas med kha med gyi rim gro ba sogs ma gtogs ma mi g.yeng bar bcad /
dge 'dun spyi'i dge bskos dang zhal ta ba dang gnas ris so so'i dge skos la sogs pa spyi las pa rnams kyis dge 'dun gyi khrims yig bzhin byas pa la log sgrub byed pa byung na gnas nas 'byin par bcad /
ma bcol /
ba'i kha gtogs byed pa byung na ltung ba phyir bcos nas dge 'dun gyi dbus su nang khrims dang 'gal ba'i bzod pa gsol bar bcad /
rab tu byung ba la dus ma yin pa'i kha zas mi ster zhing khyim pa yan chad la myos 'gyur gyi btung ba mi blud pa dang de'i rin yang mi sbyin /
nyams na phyir bcos pa'i skabs las ni pham pa 'tshab bcas byung na slar bcos su mi rung la /
de dag ma gtogs pa'i ltung ba byung ba rnams la bslab khrims chen mo la gtogs pa rnams kyis dge 'dung yi gnas brtan dge bskos dang bcas pas 'gros nas ji ltar bskul ba bzhin phyir ma bcos na chad pa ji ltar phab pa ltar 'khur par bcad /
grwa 'dir sdom pa gong ma len pa yin na bslab khrims chen mo'i nang du gtogs shing lam gyi rim pa la blo sbyangs pa /
smon sems cho gas gzung nas de'i bslab bya la slob pa sngon du song ba /
tshul khrims le'u'i bslab bya rdzogs pa dang /
lam gyi rim pa'i phar phyin gzhan lnga dang /
bsdu ba bzhi'i bslab bya rags pa'i mtshams zin pa rnams la rgyal sras kyi sdom pa sbyin zhing /
de rnams kyi steng du bla ma nga bcu pa'i dam tshig rnams kyi bsrung mtshams zin pa /
rtsa ba dang sbom po'i ltung ba rnams bsrung ba la slob nus pa yin na sngags kyi sdom pa sbyin par bya /
bskyed rdzogs kyi khrid rgyas pa dang sngags kyi gzhung rgyas pa nyan na sdom pa gsar du bzung pa'am nyams pa gsos nas rtsa ba dang yan lag gi bsrung mtshams zin pa la bya /
gal te grwa 'dir ring du gnas pa'i long skabs ma byung bas lam gyi rim pa la bslab pa dang /
bslab khrims chen mol zhugs pa ma yin yang sdom pa gong ma don du gnyer zhing de'i bslab chigs shes pa bstan pa la phan pa rgya chen po thogs pa'i gang zag yin na brtags te bya /
dbyar dgun gyi mtshams gnyis kyi skabs su thun mong ma yin pa'i la ma gyi rim pa la blo sbyong ba'i sgrub pa bsam gtan gyi 'khor lo la gtso bor bya zhing /
ston dpyid kyi skabs su sngags dang pha rol tu phyin pa'i gzhung la blo dang bstun pa'i klog pa thos bsam gyi 'khor lo la gtso bor nan tan du bya /
dus gnyis kar yang rang gis gang khas blangs pa'i bslab khrims rnams la thun drug tu sdom sems gtong ba spyod lam kun tu sdom pa gsum gyi nyams len dang ma 'gal bar spyod pa'i bya ba las kyi 'khor lo la 'bad par bya bar bcad /
yul dus kyi dbang gis dge 'dun gyi khrims su bca' ba mang nyung sna tshogs phar 'gyur ba'i ma nges pa rnams ni bca' yig chung ba zur na yod pa bzhin bya /
sngon gyi dus su bstan pa rin po che la ches cher gces spras su mdzad pa'i skyes bu dam pa bstan pa'i gnad mkhyen pa rnams kyis dge 'dun gyi @# / /
khrims su bca' ba rim pa bzhin du mdzad nas bstan pa rin po che rgyas par spel ba'i srol bzang po rnams dus kyi dbang gis ches cher nyams pa'i skabs 'dir skye dgu thams cad kyi phan bde'i gter chen po thub pa'i bstan pa rin po che sgo thams cad nas phyogs thams cad du dar zhing rgyas la ring du gnas na ci ma rung snyam pa'i bsam pas kun nas bslangs nas byas pa'i bca' yig 'di'i lugs bzhin du bstan pa rin po che'i srol ka tshugs pa'i thabs la gzhin gnyug mar bzhugs pa dang /
byes nas glo bur du sbyon pa'i sdom brtson dam pa sems can la snying brtse ba dang /
rgyal ba sras dang slob mar bcas pa la gus pa dang /
bstan pa rin po che la gces spras su 'dzin pa dang /
bstan pa phyogs re bar ma song bar rgyal ba'i dgongs pa'i gnad yongs su rdzogs pa'i lugs bzang po mi nub pa la brtson par mdzad pa rnams kyis shin tu rlabs che ba'i thugs khur bsnams nas rang yang de la gnas /
gzhan yang de la 'god /
chos mthun pa mthong na legs par bsngags pa'i sgo nas brtson pa chen po thugs la 'dogs par zhu /
mdor na mtho dman 'bring gsum gyi sa thams cad nas thugs khur rgya chen po bsnams la dge 'dun gyi spyi'i khrims su bca' ba 'di'i gzhung srong bar mdzed / /
rgyal ba sras dang slob ma'i tshogs bka' sdod dang bcas pa rnams kyis kyang mngon par 'dod pa'i gnas 'di dag gegs med par bde blag tu 'grub par mdzad du gsol / /
bslab par bya ba'i gzhi phyogs re ba ma yin pa'i bstan pa'i gnad yongs su rdzogs pa la slob tshul phyogs re ba ma yin pa'i thos pa dang /
bsam pa dang /
sgom pa gsum char gyi sgo nas slob pa'i khrims su bca' ba 'di /
sgo thams cad nas phyogs thams cad du dar zhing rgyas la yan ring du gnas par gyur cig / / /
gtsug lag khang rnams klog pa dang / /
kha ton gyis rgyal legs gnas shog /
rtag tu dge 'dun mthun pa dang / /
dge 'dun don yang 'grub par shog /
bslab pa 'dod pa'i dge slong dag /
dben pa dag ni thob gyur te / /
g.yeng ba thams cad rab spangs nas / /
sems ni las rung sgom gyur cig /
bya lo zla ba lnga pa'i yar gyi ngo'i tshes gzhi'i nyin gangs ri'i dbang po 'o de gung rgyal gyi lha zhol dben gnas byams pa gling du dge ba'i bshes gnyen chen po blo bzang grags pa'i dpal gyi zhal snga nas dka' gnang ste /
sdom btson sde snod 'dzin pa gnas brtan bstan pa rin po che la gces spras su mdzad pa rnams kyis dge 'dun gyi khrims su bca' ba dang por mdzad pa'o / /
