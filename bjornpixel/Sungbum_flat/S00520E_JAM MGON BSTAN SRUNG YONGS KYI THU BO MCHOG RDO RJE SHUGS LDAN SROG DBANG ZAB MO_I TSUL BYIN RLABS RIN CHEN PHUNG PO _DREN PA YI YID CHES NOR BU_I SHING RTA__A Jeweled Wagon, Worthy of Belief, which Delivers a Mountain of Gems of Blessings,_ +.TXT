@# / /
'jam mgon bstan srung yongs kyi thu bo mchog /
rdo rje shugs ldan srog dbang zab mo'i tshul / /
byin rlabs rin chen phung po 'dren pa yi| /
yid ches nor bu'i shing rta zhes bya bzhugs / /
dam nyams dam sel 'chal ba de dag la / /
ston dang blta mkhan de yi snying dron rgya / /
@## / /
ye shes thig le gur kum gzhon nu'i 'dzum / /
mig sman srin por bsgyur ba'i gar stabs nyid / /
rno myur dregs pa'i brtul zhugs sna tshogs kyang / /
rang bzhin byang chub rdo rje'i ngo bor bdud / /
mtha' dag gzhan sems rol ba phra mo tshun / /
ji bzhin gzigs nas 'phrin las de de bzhin / /
'bad med 'jug pa 'di ni kun mkhyen las / /
gzhan du su zhig tshad mas rtogs par bgyid / /
de phyir khyab bdag rdo rje sems dpa'i ngor / /
yid ches lung dang rigs pas nges pa yis / /
nye brgyud srog dbang zab mo'i smin byed bka' / /
'bad pa chen pos rnyed pa 'dir dgod bya / /
de la 'dir tshang la ma nor ba'i bstan pa'i snying po blo bzang rgyal ba gnyis pa'i reng lugs dri ma med pa srung zhing skyong ba la thugs bskyed 'phrin las 'gran pa'i zla thams cad dang bral ba /
byin rlabs kyi @## / /
rol pa mngon sum sbar bcangs su sbyin par mdzad pa'i bstan srung chen po rdo rje shugs ldan rtsal gyi srog gtad kyi bka' zab mo snga sor bla ma rin chen dbang rgyal gyi yig cha'i steng nas gnang srol zab mo de ltar yang /
dus phyis dbang rgyun lta ci /
rjes chog gi yig cha tsam yang nam mkha'i me tog gi spun zlar gyur pa lta bur ma rnyed cing /
chos skyong chen po rang nyid nas ngos la dbang bka' gsar du brtsom dgos kyi bka' lan gnyis tsam phebs shing /
rang gi nyams dang sbyar ba'i srog dbang lan re gnyis tsam slob ma 'ga' re la chig brgyud du spel ba dang /
yig cha'i sa bon tsam bkod pa yod kyang /
de tsam la 'phyon ma'i bu ltar yid rton ma nus pas /
slar yang bdag gi skyabs gcig nges pa don gyi rdo rje 'chang khyab bdag stag phu ba chen por rgyu mtshan zhib gsol dang bcas rang gis byas pa'i yig cha'i sa bon rnams phul te gsol ba btab par /
rdo rje 'chang chen po gang nyid ni tshur mthong gdul bya'i snang ngor shin tu sbas pa'i brtul zhugs kyi tshul 'dzin pa las /
don du dag pa rab 'byams rgyal ba'i 'khor lo dang thabs cig par rgyun du rol pa'i gsang ba bsam gyis mi khyab pa'i rnam par thar pa phal gyi blo'i r+wa ba las 'gongs pa ji snyed cig bzhugs pa cha shas tsam gsang rnam gyi glegs bam du bzhugs pa ltar la /
'dir rgyal chen 'di nyid kyi srog dbang zab mo 'di nyid gsan tshul gyi lo rgyus kyang rje bla ma rdo rje 'chang nyid kyi gsung las /
rtag tu 'khrul yang nyid 'khrul bag chags sdebs / /
bla ma'i bka' bzhin gsol ba btab pa'i mod / /
yid dga'i zhing sleb padma'i ngad ldan drung / /
'dod don gsol bas dgyes zhal 'dzum bag bcas / /
gsung skyes sems dpa' chen por dgongs pa gtad / /
rA ngA gdong lnga'i khri gseb nas drangs te / /
mngag gzhug gtad ba bla ma'i gsung dang mthun / /
mi 'dra'i khyad par cung zad kha bskangs te / /
padma'i ming gis dga' ba'i tshal du bkod / /
dge bas bla ma'i sku tshe mdzad 'phrin rgyas / /
bu slob sems 'dul 'dzin par mthun chos 'byor ba de dags 'tsho / /
khyad par 'jam mgon ring lugs rgyas gyur cig /
ces gsungs pa ltar /
kho bos phul ba'i sa bon dang /
bla ma rdo rje 'chang nyid kyi gzigs snang gi nye brgyud zab mo gung bsgrigs te stsal bltar gyi cho gar lhan thabs kyang bsres te nag 'gros su dgod pa la /
gtsang zhing dben pa'i gnas su stegs kyi khar rgyal chen rigs lnga'i rten gtor snying gzugs gtso 'khor lnga mtheb skyus bskor ba kha dog rang rang gi sku mdog dang mthun pa'am /
yang na thams cad 'bri smug gis kha bsgyur bar so sor rgyal chen rigs lnga'i sku tsaka rang rang gi sku mdog dang mthun pa'i dar gyi cod pan dbyangs pa many+dzi'i steng du bkod /
mdun du 'bul gtor gong mtshungs dang /
zhi drag gi nyer spyod /
ja chang 'o phud sogs ci 'byor /
spro ni togs @# / /
kyi 'khor lo dang /
gzhan yang yi dam gyi mchod gtor spyi ltar /
rgyal chen rigs lnga'i phyag mtshan gyi tsakli /
srog 'khor /
bla rdo dang lam rim chen mo'i po ti bcas bsham /
sgrub pa po'i mdun du rdor dril /
DA ma ru /
nang mchod /
bsang chu rnams 'du byas /
yi dam rdo rje 'jigs byed dpa' bo gcig ba'i bdag bskyed gtor 'bul dang bcas pa legs par btang /
rgyal chen gyi mchod pa byin brlab /
mdun gyi rten gtor hrIHSh+TIHsa bsangs /
swab+hA was sbyangs /
stong pa'i ngang las rang gi mdun du baiDUr+ya'i sa gzhir ces pa nas /
nyin mtshan dus drug byar ma g.yel mdzod / /
bar gyi mngon rtogs spyan 'dren /
mchad bstod /
bshags pa /
bskang ba /
bzlas pa /
gtor 'bul /
bstod pa /
'phrin bcol rnams bskang chog 'bring po las byung ba ltar legs par btang /
de nas slob ma'i don du gsol ba 'debs ba ni /
'jam mgon rgyal ba'i bstan srung sprul ba'i rgyal chen rdo rje shugs ldan rigs lnga drag po rtsal 'khor dang bcas pa rnams kyis /
bdag gis slob ma la dbang bskur ba'i gnang ba stsal te bdag dang slob ma rnams byang chub ma thob bar du rjes su 'dzin par mdzad du gsol /
zhes gsol ba btab bas dgyes bzhin du gnang bar bsam /
de nas srog dbang dngos bskur pa la /
chos skyong nyid kyis /
'jigs byed dbang gis smin pa'i slob ma la / /
sku gsung thugs kyi rjes gnang thob bar 'gyur / /
ces gsungs pa ltar slob ma rdo rje 'jigs byed kyi dkyil 'khor du dbang bzhi rnam par dag pa thob cing dam tshig la gnas pa dang /
chos skyong chen po 'di nyid la snying nas mos pa dang ldan pa grangs gsum las mi mang ba khrus byas /
gral du 'khod pa la me tog bkye bsdu bya /
bgegs gtor spyi 'gre ltar btang /
de nas /
'o| mar gyur nam mkha'i mtha' dang mnyam pa'i sems can thams cad kyi don du rdzogs pa'i sangs rgyas kyi go 'phang 'thob bar bya /
de'i phyir du dam pa'i chos zab mo gsan snyam pa'i sgo nas kun slong byang chub kyi sems rin po che legs par gsal btab nas gsan par zhu /
gang gsan par bya ba'i chos ni /
kun gzigs rgyal ba'i dbang po lnga pa chen po'i gsung las| rmad byung rnam thar gtsang ma'i khrims dang ldan / /
rlabs chen rgyal sras spyod ba'i snying stobs che / /
bde stong mchog gi rim gnyis rnal 'byor spyod / /
blo bzang rgyal ba'i bstan dang mjal bar shog /
ces dang /
rgyal mchog bdun pa chen pos /
sku bzhi'i ro mngar g.yur za blo bzang gi /
ring lugs sa hA ka ra 'di mthong tshe / /
thos bsam tsU ta'i 'khri shing stobs phra yang / /
brtson pas 'khril te gzhan la dga' blo btang / /
zhes gsungs ba ltar /
bsil ldan gyi ljongs 'dir ris su ma mchis pa'i grub ba'i mtha' ji snyed cig bzhugs pa'i nang nas tshang la mnor ba'i bstan pa'i snying po rab dang phul /
rgyal mtshan gyi tog ltar kun las khyad par du 'phags pa ni 'jam mgon tsong kha pa chen po'i bzhed srol 'di nyid kho na yin la /
'di nyid 'dzin skyong spel ba la snyigs ma'i dus 'dir las bzhi'i 'phrin las kyi rol pa rno myur thog rgod drag po ltar gyi mthu stobs nus pa gzhan las ches cher 'phags pa bstan srung chen po rdo rje shugs ldan rtsal zhes @# / /
yongs su grags pa 'di nyid kyi srog gtad snga sor bla ma rin chen dbang rgyal gyi yig cha'i steng nas gnang srol yod 'dug kyang /
dus phyis rjes gnang gi rgyun lta ci /
yig cha tsam yang mthong thos kyi yul du ma rnyed cing /
bstan srung chen po gang nas kho bor rgyal chen rigs lnga'i rjes chog gsar brtsom gyis spel dgos lan 'gar rjes su gdams par /
rang gi nyams dang bstun pa'i yig cha'i sa bon 'ga' re bkod cing /
dam pa re zung la chig brgyud du phul yang /
de tsam la 'phyon ma'i bu ltar yid rton ma nus pas /
bdag cag gi rnam par 'dren pa nges pa don gyi rdo rje 'chang khyab bdag stag phu ba chen por rgyu mtshan zhib gsol dang bcas gsol ba btab par /
bla ma rdo rje 'chang nyid kyi gsung las /
rtag tu 'khrul yang nyid 'khrul bag chags sde bas / /
bla ma'i bka' bzhin gsol ba btab pa'i mod / /
yid dga'i zhing sleb padma'i ngad ldan drung / /
'dod don gsol bas dgyes zhal 'dzum bag bcas / /
gsung skyes sems dpa' chen por dgongs pa gtad / /
rA dzA gdong lnga'i khri gseb nas drangs te / /
mngag gzhug gtad pa bla ma'i gsung dang mthun / /
mi 'dra'i khyad par cung zad kha bskangs te / /
padma'i ming gis dga' ba'i tshal du bkod / /
dge bas bla ma'i sku 'dul 'dzin par tshe mdzad 'phrin rgyas / /
bu slob sems mthun chos 'byor bde dags 'tsho / /
khyad par 'jam mgon ring lugs rgyas gyur cig /
ces gsungs pa ltar dag pa ye shes kyi gzigs ngor /
'jam mgon tsong kha pa chen pos rje 'dul 'dzin par dgongs pa gtad de de nyid kyis rgyal chen khri gseb nas drangs te sngags gtad zab mo stsal ba'i nye brgyud thun mong ma yin pa ltar kho bos legs par thob pa rgyal chen bran bzhin 'khol ba'i byin rlabs kyi tshan kha gzhan las khyad par du 'phags pa 'di nyid 'bul ba la slob dpon gyi bya ba'i rim pa rnams grub nas /
slob ma'i bya ba'i rim pa la khrus phyag gnyis sngon du song nas skabs su bab pa maN+Dal yin pas /
bla ma rdo rje 'jigs byed dpa' bo gcig par gsal ba la dbang gi don du maN+Dal zhig mdzad par zhu /
zhes maN+Dal 'bul du gzhug /
de nas gsol ba 'debs pa 'di'i rjes zlos mdzod /
ces brjod nas /
blo bzang rgyal bstan bsrung ba dang / /
'dzin skyong spel bar bya ba'i phyir / /
bstan srung rdo rje shugs ldan gyi / /
srog dbang zab mo stsal du gsol / /
zhes lan gsum gyis gsol ba gdab /
dkon mchog gsum la sogs byang sdom spyi ltar /
de nas slob ma yi dam du bskyed pa la chos skyong bka' sdod kyi tshul du sbyin pa yin pas nged kyi cho ga'i tshig ris dang mthun par dpal rdo rje 'jigs byed dpa' bo gcig pa'i skur gyur pa'i mos pa mdzod /
byas la /
slob ma bsangs sbyangs /
stong pa'i ngang las rdo rje 'jigs byed dpa' bo gcig pa zhal phyag yongs rdzogs sems dpa' sum brtsegs can du bskyed pa gzhung ltar byed /
de nas lha ngo bstan ba ni /
slob ma la /
mdun gyi rten gtor 'di nyid kyang rngams brjid rol ba'i pho brang gi dbus su 'jigs rung seng+ge'i gdan gyi steng du sprul pa'i rgyal chen rdo rje shugs ldan rtsal sku mdog @# / /
dmar smug dgyes 'dzum bzhad pa'i zhal can spyan gsum pa /
phyag g.yas spu gri 'phyar zhing /
g.yon dam nyams kyi tsit+ta zhal du stob pa /
mchan khung g.yon na khams gsum dbang du 'gug pa'i lcags kyu dar dmar gyis brgyan pa dang gter gyi ne'u le 'chang ba /
sku la rab byung gi chas kyis mdzes shing /
dbu la gser gyi thang zhwa dar gyi rgyan can dang /
zhabs la gsang phu stag lhwa ma bzhes pa rol pa'i stabs kyis bzhugs pa /
de'i mdun du rnam snang shugs ldan rtsal zhi mdzad sgrib pa kun sel dkar po /
g.yas su rin chen shugs ldan rtsal rgyas mdzad srid gsum dpal 'bar ser po /
rgyab tu padma shugs ldan rtsal dbang sdud snod bcud zil gnon dmar po /
g.yon du karma shugs ldan rtsal 'joms mdzad rdo rje shugs ldan smug nag /
de dag gi mtha' skor du mdzes sdug yum chen dgu /
sna 'dren dge slong brgyad /
las mkhan stag shar bcu la sogs pa 'khor tshogs rgya mtshos bskor ba /
sku gzi brjid phun sum tshogs shing /
gsung rdo rje'i dbyangs kyi rol mo 'khrol ba /
thugs bde stong rnam par mi rtog pa'i ngang nas 'phrin las rnam bzhi'i sgyu 'phrul bye ba phrag brgyas bstan pa bsrung ba'i las la gzhol ba 'di na mngon sum du bzhugs yod snyam pa'i mos pa mdzod /
ces brda sbrad /
de nas /
des lha ngo bstan pa de song nas /
da sku gsung thugs yon tan 'phrin las kyi srog gtad lnga las /
dang go sku'i srog gtad du mdun bskyed kyi chos skyong slob ma'i srung mar gnyer du gtad ba yin pas nged kyi tshig ris dang mthun pa'i mos pa mdzod /
byas la /
dmigs rnam drag po dang bcas mchod 'bru 'thor zhing /
rnal 'byor re skong yid bzhin nor bu mchog /
rdo rje shugs ldan rigs lnga dam ldan 'di'i / /
srung mar gnyer du gtad na 'bral med du / /
pha yis bur bzhin rjes su skyong bar mdzod / /
ces lan gsum gyis gnyer du gtad ba bzhin zhal gyis bzhes par bla slob gnyis kas bsam /
de ltar gnyer du gtad bas sku'i byin rlabs kyi slad du mdun gyi chos skyong las rang 'dra'i sku dpag tu med pa 'phros nas snying ga'i hUM la thim pas sku'i srog gtad zab mo thob pa'i mos ba mdzod /
byas la /
badzra bi ki'i mjug tu a be sha ya btags pa bzla /
gnyis pa gsung gi srog gtad 'bul ba la /
mdun bskyed kyi chos skyong gi thugs ka'i hUM las sngags phreng byung ba khyed rang rnams yi dam du gsal ba'i thugs ka'i hUM gi zhabs kyu nas yar thim ste srog gi snying po dbang du 'dus pa'i mos pa dang bcas 'di'i rjes zlos mdzod /
byas la /
oM badzra bi kyi bi T+Na swAhA /
lan gsum /
oM d+harmA pA la mahA rA dzA badzra be ga wa na ru dwaHpany+tsa ku la sarba sha truM mAr ya hUM phaD /
lan gsum rjes zlos byed du gzhug /
de nas de'i mtha' rten du /
bla gnas kyi gtso bo byang chub lam rim chen mo'i po ti lag tu bzhag la /
rgyal chen lus dang grib ma ji bzhin du / /
mi 'bral 'grogs pa'i bla gnas gtso bo 'di / /
khyod la gtad pas deng nas byang chub bar / /
bsrung skyob rnam bzhi'i 'phrin las ma g.yel kyai / /
zhes gtad /
de nas /
des gsung gi srog gtad song nas /
gsum pa thugs kyi srog gtad la /
mdun bskyed chos skyong gi @# / /
thugs ka nas thugs srog hUM yig sngon po dpag tu med pa byung /
rang gi snying ga'i hUM la thim pa'i mos pa mdzod /
byas la dmigs rnam bstan /
de'i mtha' rten du bla rdo dang srog 'khor lag tu gtad pa bzhin tshig ris dang mthun pa'i mos pa mdzod /
byas la /
bla rdo dang srog 'khor slob ma'i lag tu gtad de /
rgyal chen lus dang grib ma ji bzhin du / /
mi 'bral 'grogs pa'i bla rdo srog 'khor 'di / /
khyod la gtad pas deng nas byang chub bar / /
bsrung skyob rnam bzhi'i 'phrin las ma g.yel kyai / /
zhes brjod cing bsam /
bzhi pa yon tan gyi srog gtad la /
rgyal chen rigs lnga'i rang rtags phyag mtshan lag tu gtad de rang rang gi dngos grub sbyin par g.yar dam bcas bar bsam dgos pas /
de yang thog mar gtso bo'i phyag mtshan lag tu sbyin te las rab 'byams kyi dngos grub ster bar g.yar dam bcas pa'i mos pa mdzod /
byas la /
dam nyams srog gi spu gri dang / /
tsit+ta phyag mtshan 'di sbyin pas / /
phyi nang dgra dpung las rgyal nas / /
lhan skyes dga' ston la spyod shog /
ces gtad /
de nas zhi mdzad sgrib pa kun sel gyis phyag mtshan lag tu gtad de zhi ba'i dngos grub sbyin par g.yar dam bcas pa'i mos pa mdzod /
byas la /
zhi mdzad kyi phyag mtshan byin te /
rab mdzes mda' dar zhags pa ste / /
zhi byed phyag mtshan 'di sbyin pas / /
nad gdon bar chad 'jigs brgyad kun / /
zhi ba'i 'phrin las myur 'grub shog /
ces gtad /
de nas rgyas mdzad srid gsum dpal 'bar gyis kyang rang rtags phyag mtshan lag tu gtad de rgyas pa'i 'phrin las sgrub par g.yar dam bcas pa'i mos pa mdzod /
byas la /
rgyas mdzad kyi phyag mtshan byin te /
dgos 'dod rin chen nor gzhong dang / /
gtor gyi bum pa 'di sbyin gyis / /
tshe dpal bsod nams 'byor ba sogs / /
dgos 'dod yid bzhin rgyas gyur cig /
ces gtad /
de nas dbang sdud snod bcud zil gnon gyis kyang rang rtags phyag mtshan lag tu gtad de dbang gi dngos grub ster par g.yar dam bcas pa'i mos pa mdzod / /
byas la /
dbang mdzad kyi phyag mtshan byin te /
khams gsum dbang du 'gugs pa yi / /
lcags kyu zhags pa 'di sbyin gyis / /
srid gsum che rgu bran bzhin du / /
khyod kyi dbang du 'dus gyur cig /
ces gtad /
de nas 'joms mdzad rdo rje shugs ldan gyis kyang rang rtags phyag mtshan lag tu gtad de drag po'i 'phrin las sgrub par g.yar dam bcas pa'i mos pa mdzod /
byas la /
'dzoms mdzad drag po'i phyag mtshan byin te /
dgra snying gcod pa'i spu gri dang / /
dgra bgegs snying dron 'di sbyin gyis / /
mngon spyod las kyi nus pa la / /
thogs med rdo rje'i shugs ldan shog /
ces brjod cing bsam /
lnga pa 'phrin las gtor ma'i dbang bskur ba la /
gtor ma chos skyong gtso 'khor du gsal ba slob ma yi dam du gsal ba'i lag tu gtad pa'i skabs /
khyed rang rnams yi dam du gsal ba dang chos skyong phan tshun phyag sbrel ba la bla ma rdo rje 'jigs byed kyis bka' bsgo ba'i mos pa mdzod /
byas la gtor ma lag tu bzhag ste /
gdung shugs drag pos /
rgyal chen rdo rje shugs ldan rigs lnga drag po rtsal 'khor dang bcas @# / /
pa rdo rje slob ma 'di'i srung mar gnyer du gtad do / /
dmigs bsal khyad par can gyi rigs la /
slob ma 'di'i zhes pa'i mjug tu /
bran dang mngag gzhug tu gtad do / /
zhes kha bsgyur /
de gnyis gang ltar yang /
rtsa ba dang brgyud par bcas pa'i g.yar dam btsan po bsgos pa las ma 'da' bar lus dang grib ma bzhin 'grogs te /
ji ltar bsgo ba'i 'phrin las rab 'byams dus las mi g.yel pa mdzod cig /
ces ji ltar mngag gzhug tu gtad pa ltar zhal gyis bzhes par bsam /
de nas phan tshun dam tshig bsre zhing /
rdo rje'i dam bsgag pa ni /
nang mchod kyi bdud rtsi nas gtor mar bran cing /
slob mar yang byin te /
pany+tsa a mr-i ta u da ka THa THaH zhes dam bsgo /
'o| de dag gis bstan srung rgyal po chen po 'di nyid kyi srog dbang zab mo nye brgyud thun mong ma yin pa legs par phul zin pa yin pas /
bstan srung gnyan po 'di nyid ni dam tshig tshul bzhin du bsrung ba rnams la dgos 'dod yid bzhin du stsol ba'i nor bu lta bu dang /
gal te dam tshig las 'das na rdo rje'i chad pa drag po glo bur du 'bebs par gdon mi za bas /
de lta bu'i khe nyen gyi khyad par thugs la bzhag nas /
spyi'i dam tshig dpal ri bo dge ldan pa'i lta grub gtsang ma bsre lhad med par 'dzin pa dang /
khyad par gyi dam tshig 'di nyid srung ma'i thu bor bzung ste zla re bzhin bskang chog rgyas ba lan re ma chag pa sogs dam tshig mtha' dag tshul bzhin du bsrung bar bya'o snyam pas 'di'i rjes zlos mdzod /
ces byas la /
gtso bos ji ltar bka' stsal ba /
de dag thams cad bdag gis bgyi / /
lan gsum /
de ltar dam tshig rnams tshul bzhin du bsrung zhing /
bstan srung chen po 'di nyid srung ma'i thu bor bzung ste mchod cing bskang ba la 'bad na mngon par 'dod pa'i don mtha' dag yid bzhin bde blag tu 'grub par 'gyur ba ni kho bos myong bas grub pa yin pas de lta bu thugs la bzhag nas phyag len la thebs pa dang /
dbang bskur ba legs par thob pa'i gtang rag gi maN+Dal yang mdzad par zhu /
zhes maN+Dal 'bul du gzhug /
de nas slob ma rnams rang gnas su btang /
tshogs kyi 'khor lo bshams yod na cho ga zur du 'bris pa ltar legs par btang /
mnga' gsol bsdus ba bskang chog 'bring po las byung ba ltar bya /
de nas nyer spyod kha gso /
byin gyis brlabs la /
yi dam dang chos skyong gi gtang rag /
mchod bstod /
yig brgya /
bzod gsol /
rten yod na brtan bzhugs dang /
med na gshegs gsol /
nyer bsdu /
smon shis sogs mjug chog spyi ltar bya'o / /
smras pa /
dgos 'dod byin brgya rin chen phung po'i gter /
'dren pa'i yid ches nor bu'i shing rta 'dir / /
gang gis spyod pa de dang de dag ni / /
grub gnyis 'dod rgu'i mdzod du ngal bso thob / /
mkhyen gter gzhon nu'i 'dzum dkar gyis 'phyis pa'i / /
dbang gi rgyal po srid zhi'i gtsug tor blar| |'gyings pa'i rgyal mtshan gang gi phrag pa na / /
'phyar nus shugs chen stobs ldan 'di kho na / /
'di ni skyob pa'i mgon dang brtse ba'i pha / /
dung dung spun dang snying nye mdza' gcugs grogs / /
bsgo ba'i las la bran dang mi gnyis pa / /
yid bzhin nor bu gcig pu 'di las gang / /
de phyir grogs dag blo bzang ring lugs kyi / /
gtsang ma'i yol go sug par bzung nus na / /
bstan srung chen po 'di yis dus drug tu / /
bu bzhin skyong bar the tshom med do kyai / /
de ltar sprul po'i bstan srung rgyal chen rdo rje shugs ldan rtsal @# / /
gyi srog dbang zab mo bskur tshul byin rlabs rin chen 'dren pa'i yid ches nor bu'i shing rta zhes bya ba 'di yang /
rgyu mtshan gong 'khod ltar chos skyong chen po nyid kyi gsung gi bskul ma lan kha yar byung ba snying gi thig ler bzung mus thog /
nad ldan slob bu dag nas bskul ma /
byed mi yan mang tsam byung ba ma zad /
'jam mgon ring lugs dri ma med pa bsrung ba la las bzhi'i 'phrin las rno myur thogs pa med pas dus phyis 'phrin las kyi khyab gdal lhag par che ba la brten /
chul bzhin bsten pa rnams la srog dbang yang nges par mkho zhing skabs su bab par /
rang gi nyams dang /
bla ma rdo rje 'chang gi gzigs snang nye brgyud khyad par can zung du 'brel ba'i phyag len man ngag ji lta ba bzhin pha bong kha ba byams pa bstan 'dzin 'phrin las rgya mtshos sho mdo grwa sgom chos gling bla brang du shing phag chu stod zla ba'i dmar phyogs kyi bzang po gsum pa'i nyin mchod brjod nas mjug byang gi bar rdzogs par sbyar bar /
rdo rje'i dam bsgag cig /
dam tshig bsrung ba'i mchams de ma thag tu dkyil bsam dgon nas gri dpa' dam rno ring gis sna drangs te nor sna tshogs shig 'bul mi 'byor brten 'byung gi la nye mchog tu bzang zhing /
yi ge pa yang 'dan chos 'khor dgon gyi grwa rigs blo bzang rdo rjes bgyis pa bcas de de bzhin du rjes su 'dzin par gyur cig /
! / /
dge ldan bstan srung rdo rje'i mtshan can gyi srog 'khor bri tshul zhal chab zung 'brel dam can thugs kyi thig le zhes bya ba bzhugs so / / / /
! na mo gu ru badzra b+hai ra wA ya /
dge ldan bstan srung sprul pa'i rgyal chen rdo rje shugs ldan rtsal chen po'i srog 'khor ji ltar 'bri ba'i tshul ni /
'bri gzhi dar dmar po'am /
rgya shog dmar po dri ma med pa la /
'bri rdzas khyim bya de pho dkar rkyang gi gtsug 'phru khab kyis btsags pa las bton pa'i gtsug khrag gser ram snag tshal bsres pa dang| rgya shog sogs ma 'byor na 'bri gzhi bod shog legs pa zhig la dmar pos kha bsgyur te /
khyim bya dkar po'i gtsug khrag nges par bsres pa'i gser ram snag tshas bris pa'i mtshon 'khor rtsi bas bzhi ba /
lte ba cha phran bzhis bskor ba /
rtsi bsal cha phran bzhi /
mu khyud phyi /
nang /
bar gsum la cha phran re /
rdo r+wa cha phran gcig /
me r+wa cha phran phyed gsum tsam bcas kyis phyi rim bzhin zlum por bskor ba la rdo r+war 'khor lo'i rtsibs dang rtsibs mchan gyi thad du rdo rje 'bri ba sogs 'khar lo spyi 'gre ltar gyi rdo rje'i phreng ba dang /
me ris g.yas su bskor bar 'bri /
yongs grags me ri brgyad kyis bskor yang /
spyir me ri la grangs nges pa can mi dgos gsungs /
de ltar 'khor lo mu khyud dang bcas pa tshad ldan bris pa'i lte bar /
hUM| de dang mdun sprod dbu phyir bstan g.yas skor gyis mjug nang du 'khor bar tsheg med dbu can gyis /
oM badzra bi ki biT+Na swAhA /
oM d+harmA bA la mahA rA dzA badzra beg waN ru draHpany+tsa kul sarba sh+t+ruM mA ra ya hUM phaD /
ces srog sngags ring thung gnyis ka bris pa'i mjug tu /
rgyal chen rdo rje'i shugs ldan rigs lnga rtsal srog gi 'khor lo 'di la brtan par bzhugs nas sgrub pa po yi lus dang grib ma bzhin du 'grogs la nyin mtshan dus drug tu stong grogs mdzod cig /
'phrin las rnam bzhi dus las mi g.yel bar sgrubs shig /
ces 'bri /
rtsibs bzhi la mdun gyi rtsibs su /
zhi mdzad sgrib pa kun sel srog gi 'khor lo 'di la brtan par bzhugs nas zhi ba'i 'phrin las mtha' dag thogs pa med par sgrub par mdzod cig /
g.yas kyi rtsibs la /
rgyas mdzad khams gsum dpal 'bar srog gi 'khor lo 'di la brten par bzhugs nas rgyas pa'i 'phrin las mtha' dag thogs pa med par sgrub par mdzod cig /
rgyab kyi rtsibs la /
dbang sdud snod bcud zil @# / /
gnon srog gi 'khor lo 'di la brtan par bzhugs nas dbang gi 'phrin las mtha' dag thogs pa med par sgrub par mdzod cig /
g.yon gyi rtsibs la /
'joms mdzad rdo rje shugs ldan srog gi 'khor lo 'di la brtan par bzhugs nas mngon spyod kyi las mtha' dag thogs pa med par sgrub par mdzod cig /
shar mdun du brtsis pa'i shar lho nas brtsams te 'khor lo'i khug pa bzhir /
dzaHhUM baM hoH bzhi dang /
dzaH pa'i thad kyi shar lho'i rtsibs mchan dang por / /
rgyal chen rdo rje shugs ldan rtsal srog gi 'khor lo 'di la brtan par bzhugs nas sgrub po yon mchod la lung rtogs chos kyi dngos grub stsol cig /
gnyis par /
rgyal chen rdo rje shugs ldan rtsal srog gi 'khor lo 'di la brtan par bzhugs nas sgrub po yon mchod la 'phags nor bdun gyi dngos grub stsol cig /
gsum par /
rgyal chen rdo rje shugs ldan rtsal srog gi 'khor lo 'di la brtan par bzhugs nas sgrub po yon mchod la 'dod pa'i yon tan gyi dngos grub stsol cig /
bzhi par /
rgyal chen rdo rje shugs ldan rtsal sreg gi 'khor lo 'di la brtan bar bzhugs nas sgrub po yon mchod la rnam grol thar pa'i dngos grub stsol cig /
ces pa rnams dang /
mu khyud gsum gyi nang mar /
a A i I u U r-i r-I l-i l-I e ai o au aM aH rdo rje shugs ldan rtsal 'khor dang bcas pa srog gi 'khor lo 'di la brtan par bzhugs nas ci bcol ba'i las thams cad thogs pa med par sgrub tu gsol /
mu khyud par pa la /
ka kha ga g+ha ga tsa tsha dza dz+ha nya Ta THa Ta T+ha Na ta tha da d+ha na pa pha ba b+ham yar la wa sha Sha sa ha k+ShaHrdo rje shugs ldan rtsal srog gi 'khor lo 'di la brtan par bzhugs nas ci bcol ba'i las thams cad thogs pa med par sgrub tu gsol /
mu khyud phyi ma la /
e d+harmA he tu pra b+ha wA he tun+te ShAn+ta thA ga to hya bad ta teShAny+tsa yo ni rod+ha e waM bA dI mahA shra maNH gnod sbyin rgyal po rdo rje shugs ldan rtsal srog gi 'khor lo 'di la brtan par bzhugs nas zhi rgyas dbang drag gi las thams cad thogs pa med par sgrub tu gsol /
zhes spel tshig rnams dang bcas ba so sor ma nor bar gtsang sbra dang ldan pas 'bri /
A li kA li me d+harmA gsum ka yig par cha snyoms pas so so'i spel tshig mjug rdzogs mtshams a dang /
ka dang /
ye rnams kyi 'gram bar du 'khor ba bya /
yang rgyal chen srog 'khor rgyas ba thun mong ma yin pa ni /
chos skyong 'di nyid kyi sku tshad ldan bris ba'i lto ba'i thad tsam la /
sku'i stod dang /
phyag zhabs /
zhon pa rnams mthong tsam du 'khor lo sngar bzhin 'bri /
bla rdo'i tshab lam rim chen mo gzigs snang lan mang du byung ba chos skyong 'di'i khyad chos thun mong ma yin pa yin gsungs /
chos skyong dregs pa'i srog 'khor bzo lugs /
dbus su srog yig /
mtha' skor srog snying /
de'i phyir 'khor brgyad yod na padma 'dab brgyad /
'khor bzhi yin na 'khor lo rtsibs bzhi pa 'bri /
da la rang rang srog sngags yod na de dang /
med na mtshan gyi mthar srog gi 'khor lo 'di la brtan bar bzhugs nas /
zhes sogs spel tshig can dang /
de'i phyir mu khyud lngar rim bzhin dbyangs gsal /
rten snying /
rdo r+wa /
me ri bcas 'bri /
dbus su rdo pa wong long bur srog yig bris ba dang /
dpa' bo'i gri snying gi tshal bu /
gser sa byung rnams bcug ste blteb /
yi ge rnams la bzang drug sogs byugs par yang gsungs /
chos skyong rnams rang rang gang la dgyes pa'i rdzas der thugs yid @# / /
chags pas /
rgyal chen 'di nyid la byang chub lam rim chen mo'i glegs bam lta bu bcug na shin tu legs gsungs /
de ltar dge ldan bstan srung sprul pa'i chos skyong rdo rje shugs ldan rtsal chen po'i srog 'khor 'bri tshul rgyas par bkod pa 'di ni /
khyab bdag stag phu pa padma badzra dpal bzang po dang /
drin can bla ma rdo rje 'chang 7pha bong kha pa zhal snga nas rnam gnyis shing mo phag gi lor nags shod stag phu sgrub sde dge ldan lugs bzang kun 'phel gling du gdan 'dzoms te chos skyong chen po'i srog gtad kyi bka' zab mo'i 'phrin las dus su smin pa na /
'di nyid kyi sogs 'khor gong gsal 'dri lugs dang po ltar gyi 'khor lo'i ma dpe gsar du dris shig pa'i bka'i me tog gsar ba spyi bor phebs pa dang chabs cig /
ji ltar 'bri lugs dgyes bzhin bka' bgros pa'i man ngag ji stsal de skabs rang gis gang thos rnams byin rlabs kyi tshan kha'i khyad de mdun rang du brjed thor spel ba'i thog nas /
srog 'khor gyi ma dpe 'phral bris kyis spyan bstar phul ba ljags zhus kyang bka' drin dgyes stsal thob pa la ma phyir byas te 'phrin las dar zhing rgyas par gyur cing /
de bstun zin bris 'di yang slar nye bar mkho ba'i bsam pas kun nas bslangs te ban gzugs chos med pa su d+hI badzras dge 'phel byang chub gling du yi ger phab pa 'gro don 'phel / /
! dad dam mtshungs med lha klu dga' tshal bas / /
yon sbyar mthun rkyen 'brel tshad bla ma yis / /
tshe rabs 'bral med mnyes bzhin rjes 'dzin cing / /
zung 'jug rdo rje 'chang dbang myur thob shog /
dge legs 'phel / / / /
