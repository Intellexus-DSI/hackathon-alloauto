@# / /
na mo gu ru /
'og min gyi gnas mchog nyams dga' bar / /
rigs kun gyi bdag po rdo rje 'chang / /
'phags yul gyi bya rgod phung po'i rir / /
lha bcas kyi 'dren pa shAkya'i gtso / /
byang phyogs kyi skal bzang gdul bya'i dpal / /
pha blo bzang rgyal ba gnyis pa'i zhabs / /
dbyer med kyi ngo bo skyabs kyi phul / /
gsum ldan gyi bla ma rdo rje 'dzin / /
gus ldan gyi bu la byin rlobs la / /
mchog thun mong gi dngos grub stsal du gsol / /
sgrib yid kyi ye shes spyan yangs shing / /
rgyang ring nas gsan pa'i snyan ldan pas / /
mos gus kyis rjes su dran byas te / /
bcos min du gsol ba 'debs la gson / /
bde stong gi ye shes rol pa las / /
thugs rje yi sprin phung cher bkrigs te / /
byin rlabs kyi sbrang char rgyun bsrings la / /
nyams rtogs kyi 'bras bu rgyas par mdzod / /
dal 'byor gyi mi lus rin po che / /
rnyed dka' zhing 'jig par sla ba 'di / /
nyin mtshan du dge ba'i nyams len gyis / /
don @# / /
ldan du 'gyur bar byin gyis rlobs / /
bdag sogs kyi gdul bya'i bsod nams gzhir / /
dus gsum gyi bde gshegs las lhag ces / /
zab rgyas kyi rgyud sder bsngags pa'i phyir / /
bslu med kyi 'dren par dam bcas te / /
byang chub kyi bar du skyabs 'cha' na / /
byin rlabs dang thugs rje'i dpung bskyed nas / /
bdag 'dzin gyi dgra 'di gzhom du gsol / /
dus deng nas ji srid byang chub bar / /
re bltos kyi skyabs gzhan mi 'tshol bas / /
'di phyi dang bar do thams cad du / /
'bral med du brtse ba'i lcags kyus bzung / /
bka' drin 'khor med kyi bla ma la / /
sgo gsum gyi dngos po thams cad dang / /
lus srog kyang bran du 'bul lags na / /
thun mong dang mchog gi dngos grub kun / /
dus da lta nyid du stsal du gsol / /
gus ldan gyi slob ma bdag cag gi /
'phral phugs kyi skyid sdug legs nyes kun / /
skyabs mgon gyi dam pa rjes mkhyen pas| |sku gsum gyi dngos grub stsal du gsol / /
'di ri khrod 'dzin pa'i dge slong gis / /
pha bla ma dran dus glu len pa'i / /
gtam 'di 'dra dgos ces bskul ba'i tshe / /
ming blo bzang chos rgyan zhes byas smras / / /
