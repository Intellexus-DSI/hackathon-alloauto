@# / /
byang chub lam gyi rim pa'i khrid tshigs su bcad pa khyer bde ba bzhugs so / /
@## / /
na mo gu ru many+dzu g+ho ShA ya /
byang chub lam gyi rim pa gsal ba'i sgron me zhes bya ba /
rje btsun dam pa rnams kyi zhabs la gus pas phyag 'tshal lo / /
zla med ston pa shAkya'i rgyal po dang / /
de sras thu bo mi pham 'jam pa'i dbyangs / /
shing rta chen po klu sgrub thogs med la / /
rtag tu gus pa'i yid kyis phyag 'tshal lo / /
lnga brgya'i gtsug rgyan jo bo yab sras dang / /
rgyal ba gnyis pa blo bzang grags pa'i dpal / /
sras bcas zhabs skyes 'khor los rab mdzes pa'i / /
'dab rgya'i phreng ba dang bas spyi bor bsten / /
rgyal ba gnyis pa'i ring lugs dam chos kyi / /
gsang ba'i mdzod 'dzin blo bzang don grub dang / /
de sras thu bo sangs rgyas ye shes sogs / /
zla med bla ma rnams la phyag 'tshal lo / /
dus gsum rgyal ba @# / /
kun gyi lam gcig pu / /
shing rta chen po gnyis kyi bzhed pa'i gzhung / /
byang chub lam gyi rim pa rab gsal ba'i / /
legs bshad rin chen sgron me bshad kyis nyon / /
gang dag srid pa'i bde la rgyab phyogs shing / /
rang gzhan don gnyis bsgrub la rab tu brtson / /
dad dang shes rab ldan pa'i gang zag des / /
gcig tu brtson pas 'di ltar nyams su blang / /
rab 'byams mdo rgyud gsung rab mtha' dag las / /
rmad byung yon tan kun gyi gzhir gyur pa / /
mtshan nyid ldan pa'i dge ba'i bshes gnyen du / /
legs par gsungs phyir tshul bzhin bsten par bya / /
chos kyi bdud rtsis bskyangs pa'i mgon rnams ni / /
phyogs bcu'i rab 'byams rgyal ba mtha' dag las / /
lhag pa'i tshad med thugs rje'i gter chen te / /
gang phyir thub pa'i dbang po de dag gi /
sku gsung thugs kyi ngo mtshar mdzad pa la / /
dngos su spyod pa'i skal ba med pa'i dus / /
dge ba'i bshes gnyen rnams kyis rgyal ba yi / /
mdzad pa bzang po dngos su nye bar bsgrubs / /
dge ba'i bshes gnyen yon tan cher ldan yang / /
skyon gyis blta ba dngos grub kun gyi gegs / /
gang zhig de nyid skyon dang cher ldan yang / /
yon tan blta ba dngos grub kun gyi gzhi / /
de phyir bdag gis dge ba'i bshes gnyen rnams / /
gang yang rung ste skyon rnams ngos nas ni / /
ci yang mi sems yon tan kun ldan pa'i / /
yang dag rdzogs sangs rgyas su blta bar bya / /
de ltar blta bar rigs pa dang bcas par / /
rdo rje 'dzin pas rdo rje slob dpon ni / /
rdo rje 'chang dang tha mi dad nyid du / /
legs par blta ba rnam grangs du mar gsungs / /
khyad par mtshan nyid ldan pa'i slob ma yis / /
dge ba'i bshes gnyen tshul bzhin mchod pa la / /
phyogs bcu'i sangs rgyas thams cad bla ma de'i / /
lus la bzhugs nas mchod pa legs par bzhes / /
rdo rje gur las snyigs ma bdo ba'i dus / /
sangs rgyas dngos su mthong ba'i skal med la / /
rdo rje 'chang nyid slob dpon tshul 'dzin par / /
gsungs phyir bdag gi bla ma 'di dag kyang / /
rigs kun khyab bdag rdo rje sems dpa' nyid / /
yin zhes bsam pa thag pas yang yang bsam / /
de ltar bsams pas de bzhin gshegs pa ni / /
skyon dang bcas pa nam yang 'byung mi srid / /
'di ni nyon mongs nye ba'i nyon mongs kyis / /
bran du bzung ba'i ma dag spyod pa can / /
'di ni rdo rje 'chang dbang min snyam na / /
rang blo'i skyon yin bla ma 'di dag la / /
skyon de yod nas snang ba ma yin te / /
legs pa'i karmas shAkya'i rgyal @# / /
po yi / /
mdzad pa thams cad skyon du mthong ba ltar / /
bdag nyid snang ba yongs su ma dag pas / /
sangs rgyas dngos kyi bla ma 'di dag gi /
mdzad pa skyon du mthong ba ma gtogs pa / /
sku gsum mngon du gyur pa nyid yin zhes / /
nges pa 'dren pa rtsa ba'i dad pa yin / /
de nas dge ba'i bshes gnyen de dag gi /
rnam pa mdun du gsal bar bsgoms byas la / /
'di rnams bdag gi 'dren pa dam pa ste / /
gti mug gnyid kyis bsgribs pa'i sad byed dang / /
'khor ba'i 'dam du bying ba'i 'byin byed dang / /
ngan song 'jigs pa sgrol ba'i dpa' bo ste / /
thar lam gsal bar ston pa'i sgron me yin / /
chos kyi bdud rtsi'i 'o ma ldud byed de / /
nyon mongs nad kun sel ba'i sman pa mchog /
chos kyi char 'bebs char sprin lta bu ste / /
'dod dgu'i dpal ster yid bzhin nor bu bzhin / /
snyam du ji ltar phan bde bsgrubs pa yi / /
bka' drin bsams nas gus pa bskyed pa ni / /
bsam pas bsten pa'i gnad rnams bsdus pa yin / /
de ltar rang gi bla ma de dag rnams / /
'dod pa'i dngos po cung zad kyis mchod kyang / /
phyogs bcu'i sangs rgyas thams cad mchod pa las / /
'bras bu che bar mchog tu gsungs pa'i phyir / /
lus srog longs spyod thams cad 'bul ba dang / /
khrus dang bsku mnye dril phyis la sogs dang / /
khyad par bka' bzhin bsgrub pa la sogs pas / /
mnyes pa sgrub cing mi mnyes spong ba la / /
brtson par byed pa sbyor bas bsten pa'i tshul /
! /
de nas de yis nye bar bstan pa bzhin / /
yid bzhin nor bu las kyang ches lhag pa'i / /
gnas skabs mthar thug don kun 'grub pa'i gzhi / /
lan cig tsam zhig rnyed pa'i dal 'byor la / /
bcos min snying po len 'dod yang yang bskyed / /
'di 'dra'i don chen dal 'byor thob gyur nas / /
don chen snying po len par mi byed na / /
rin chen gling du phyin pa'i tshong pa dag /
sgren mo lag pa stong par rang khyim bzhin / /
'di las bslus pa'am rmongs pa gzhan na gang / /
lha dang lha min ngan song gsum rnams kyi / /
rten la sgrub pa'i long dang mi ldan pa'i / /
gtan gyi phan bde dam chos sgrub pa'i rten / /
'di 'dra thob nas dam chos mi sgrub na / /
bdag la sems med gyur par gdon mi za / /
'di 'dra'i dal 'byor lan cig thob pa'i dus / /
gtan gyi mdun ma bsgrubs par ma byas na / /
phyis nas 'di 'dra rnyed pa shin tu dka' / /
mi rnams phal cher mi dge'i las la 'jug /
de yi 'bras bu ngan song gsum du gsungs / /
mngon mtho'i rgyu yi gtso bo tshul khrims te / /
de dang ldan pa'ang 'di na shin tu dkon / /
de phyir ston pas ngan 'gro'i 'gro ba pa / /
sa chen rdul gyi grangs dang mnyam pa dang / /
bde 'gro'i 'gro ba phyag sen rtse mo yis / /
bzhes pa'i rdul ltar shin tu nyung bar gsungs / /
rgya mtshor g.yengs pa'i gnya' shing bu ga ru / /
rus sbal mgrin pa chud pa ji lta bar / /
'di nyid thob dkar gsungs pa'i tshul rtogs nas / /
don med bya bas nam yang mi g.yeng @# / /
bar / /
rtse gcig dam chos legs par bsgrubs pa yis / /
rnam dag snying po blang bar bya'o zhes / /
yang yang bsam pa gnad kyi dam pa yin /
! /
de yang da lta nyid nam bsgrubs na / /
dang po mngal du chags pa nas bzung ste / /
ri gzar 'bab chu drag po ji bzhin du / /
'chi bdag drung du mgyogs par bgro ba la / /
mgyogs pas 'bros dang stobs kyis bzlog pa dang / /
zas nor sngags dang sman gyis bzlog tu med / /
gang du gnas sam lus ni ci thob kyang / /
'chi bas mi brdzi gang yang yod min te / /
rdo rje'i sku brnyes de bzhin gshegs rnams kyang / /
gdul bya'i dbang gis 'da' ba'i tshul ston na / /
bdag cag nges par 'chi ba smos ci dgos / /
da ni nges par ring yang lo brgya'i bar / /
gnas pa srid tsam de yang du ma 'das / /
lhag ma ltag chu chad pa'i rdzing bu bzhin / /
snon pa med cing lo zla zhag dang ni / /
de yang skad cig re res 'dzad pa yi / /
'grib byed bcas phyin 'chi bar cis mi nges / /
lo brgyar thub kyang rnam dag chos sgrub pa'i / /
long med nges par 'chi bar 'gyur ba ste / /
dang po byis pa mtha' ma rgas pa dang / /
bar du sha khrag stobs kyis dregs pa las / /
nyon mongs 'phel zhing 'jig rten chos brgyad kyis / /
dus rnams 'da' bas long med nges par 'chi / /
des na tshe 'di'i phun tshogs ci 'byor kyang / /
rmi lam yul gyi bde ba ji bzhin du / /
'chi ba'i tshe na dran pa'i yul tsam 'gyur / /
de phyir don med tshe 'di'i blo brid la / /
yongs su chags pa med par 'chi grabs su / /
rnal ma'i chos shig bya zhes thag chod bya / /
lhag par 'dzam bu gling pa rnams kyi tshe / /
rgan gzhon bar ma'i go rims ma nges te / /
snga dro skyes pa phyi dro 'chi ba dang / /
phyi dro skyes pa mtshan mo 'chi ba dang / /
kha cig mngal dang de bzhin btsas tsam dang / /
gzhan dag gog dang yongs su rgyug tsam dang / /
kha cig gzhon nu de bzhin dar ma dang / /
la la rgas nas 'chi ba la sogs pa / /
ji snyed mthong dang thos shing khyad par yang / /
blo bur shi ba'i 'gro ba 'di rnams bzhin / /
bdag kyang de ltar nam 'chi nges pa med / /
deng dang da lta'i tshe yang ma nges pas / /
da lta rang yang 'chi nyen yong snyam sems / /
'chi rkyen mang zhing gson rkyen nyung ba ste / /
blo bur 'byung ba 'khrugs pa'i nad la sogs / /
mi dang mi min 'chi ba'i rkyen mang gi /
rlung dmar dbus na srog gi mar me ni / /
nam 'jig ma nges da lta 'jig nyen yod / /
chu yi chu l+s+bur lta lbur lt bu'i lus 'di ni / /
tsher ma zug pa lta bu'i rkyen gyis kyang / /
da lta nyid du nges par 'chi snyam sems /
! /
de ltar 'chi tshe lus dang longs spyod dang / /
'khor dang nye du la sogs tshe 'di yi / /
phun tshogs thams cad dran pa'i yul tsam du / /
bzhag nas rang nyid gcig pur 'gro ba'i tshe / /
dge dang mi dge'i las 'bras ma gtogs pa / /
'ga' yang rjes su 'brang ba med snyam sems / /
thog med dus nas bsags pa'i sdig pa'i las / /
shin tu mi bzad stobs dang ldan pas na / /
shi @# / /
nas 'og tu mi ltung gdeng med cing / /
gal te ngan song gsum du lhung gyur na / /
bdag gi gnas skabs ji ltar 'gyur zhes sems / /
mi dge'i las rnams bgyis pa'i 'bras bu ni / /
yang sos thig nag bsdus 'joms du 'bod gnyis / /
tsha ba rab tu tsha ba mnar med pa / /
phan tshun lus ni mtshon gyis gsheg pa dang / /
sta re so rnon rnams kyis dum bur gtubs / /
kha cig lcags las byas pa'i ri bo zung / /
rab tu 'bar ba'i bar du til bzhin bcir / /
gzhan dag lcags las byas pa'i khang pa zung / /
rab tu 'bar ba'i nang du 'jug cing sreg /
'ga' zhig lcags zangs 'bar ba'i nang du 'tshed / /
kha cig lcags bsregs las grub sa gzhi la / /
lcags kyi gtun shing rab tu 'bar bas brdung / /
la la lcags las byas pa'i gsal shing ni / /
me lce 'bar ba'i rtse la bskyon cing sreg /
gzhan dag phyogs nas me chen 'bar ba bzhis / /
mar me'i snying po lta bur kun tu gdung / /
de las gzhan yang sdug bsngal mi bzad pa / /
mun nag 'khyag pa'i gcong rong nyams nga bar / /
las kyi bu yug 'tshubs pa'i rlung chen gyis / /
mi bzad grang ba'i reg pas btab pa na / /
lus ni tshal ba brgya phrag du mar gas / /
de dag las gzhan me mdag 'khrigs pa'i 'obs / /
rab tu 'bar bar lhung nas sreg pa dang / /
de bzhin bshad gci'i 'dam du bying ba la / /
lcags kyi mchu rnon mi bzad ldan pa yi / /
srin bu brgya phrag dag gis dbang cing 'dru / /
kha cig las kyi dbang gis brgyugs pa na / /
lam rnams spu gri'i so yis bltams pa dang / /
ral gri lo ma'i nags tshal dag gis kyang / /
gsheg cing sha khrag dum bur gcod par byed / /
de ltar sdug bsngal mi zad mtha' yas pa / /
lo grangs bye ba khrag khrig myong gyur kyang / /
ji srid rang rgyud mi dge ma zad par / /
de srid sdug bsngal bar ma chad du myong / /
yi dwags 'jig brten na yang bkres skom sogs / /
bzod dka'i sdug bsngal drag po sna tshogs te / /
kha cig zas skom rnyed kyang ser sna yis / /
spyod par mi nus rang sha bshad gcis 'tsho / /
gzhan dag cung zad zos pa'ang kha nang du / /
me lce 'bar bar gyur nas lto ba sreg /
kha cig mi gtsang ba yang ma rnyed pas / /
phan tshun 'thabs pa las byung mgrin pa las / /
lba ba byung ba smin pa'i rnag khrag 'tshal / /
'ga' zhig bltas pa'i gang+gA'i klung skems shing / /
ljon shing 'bras bu can yang mthong min la / /
so ga'i dus su bsil zer can gyis kyang / /
lhag par gdungs shing dgun ni nyi ma'ang bsil / /
de sogs sdug bsngal lo grangs lnga brgya dang / /
lnga stong khri sogs dbye ba mtha' yas so / /
dud 'gro rnams kyang gcig la gcig za dang / /
dbang med lha mi'i gzhan dbang gyur pa yis / /
sha dang rus pa pags pa la sogs pa / /
gzhan dag 'dod pa'i phyir du @# / /
gsong pa dang / /
brdeg dang bcing sogs sdul bsngal mtha' yas so / /
de ltar ngan song gsum du mi skye ba'i / /
bdag la gdeng med gal te skyes gyur nas / /
sdug bsngal de dag bzod dam mi bzod ces / /
tshig tsam min par snying nas legs bsams te / /
'jigs chen de las skyob pa'i skyabs kyi phul / /
bslu med dkon mchog gsum du legs shes nas / /
bsam pa theg pas skyabs su 'gro ba ni / /
bslab byar bcas la nan tan bya ba dang / /
dkar nag las dang 'bras bu'i tshul bsams te / /
sdig spong dge ba mtha' dag bsgrub pa dang / /
brgya la mi dge'i las kyis gos gyur na / /
stobs bzhi'i gnad kun tshang ba'i bshags pa gces /
! /
de ltar mi dge'i las rnams rgyang bsrings nas / /
dge ba'i las lam bcu po sgrub de yang / /
mtho ris lha mi'i go 'phang 'thob mod kyang / /
las nyon 'ching ba'i dra ba ma chod pas / /
skye ba'i rgya mtsho na rga'i rba rlabs 'khrug /
'chi bdag chu srin chen pos gang ba sogs / /
sdug bsngal 'byung gnas nyid du rig par bya / /
khyad par mi lus thob kyang 'di lta ste / /
dri nga mi gtsang rang bzhin mngal nang du / /
mi gtsang srin bu lta bur gnas bcas nas / /
las kyi rlung gis til mar btsir ba'am / /
tshor phung lhung ba lta bu'i sdug bsngal myong / /
rgas pas dar la babs pa 'joms pa dang / /
sked pa sgur zhing bzhin ras gnyer mas gang / /
mgo bo gangs ri ltar dkar gom 'gros 'khyor / /
stobs dang dbang po nyams pa'i sdug bsngal bsam / /
lus kyi 'byung ba 'khrugs par gyur pa las / /
yid 'ong bza' btung 'dod kyang spyod dbang med / /
mi 'dod dpyad rnams 'bad pas bstan pa dang / /
sha lpags bskams shing lus bkrag nyams pa sogs / /
na ba'i sdug bsngal snying nas bsam par bya / /
'chi bar nges shing sngar byas las la 'gyod / /
lus dang longs spyod gnyen bshes 'khor g.yog sogs / /
mi 'dod bzhin du blo bur 'bral dgos shing / /
kha bskams mchu brjes dbugs kyi phreng ba brtsegs / /
ngan 'gros 'jigs shing 'chi ba'i sdug bsngal bsam / /
dgra dang chom kun sogs dang 'phrad pa las / /
lus dang longs spyod gnod pas gtses pa dang / /
ying 'ong gnyen dang longs spyod bral ba las / /
mdangs nyams sems la mya ngan drag po skyes / /
dag tu smre sngags 'don pa'i sdug bsngal bsam / /
rang nyid gang la re ba'i don rnams kun / /
'bad pas bsgrubs kyang ma grub sdug bsngal dang / /
khyad par zag bcas nyer len phung po 'di / /
sdug bsngal kun gyi snod du shes par bya / /
lha min na yang lha yi dpal 'byor la / /
mi bzod sdug bsngal drag pos gtses pa ste / /
'thab rtsod las byung lus bcad bral ba yis / /
zug rdu shin tu mi bzad bstan par mchis / /
lha yul na yang 'chi ltas lnga phog pa / /
sa steng mi rnams @# / /
'chi bar shes pa bzhin / /
yid 'ong lus dang longs spyod kun bor nas / /
gcig pur pha rol 'gro ba'i sdug bsngal bsam / /
mdor na srid pa'i bde 'byor ci rgyas kyang / /
yid brten mi rung de las pha rol gyi / /
sdug bsngal mi zad 'dren par shes byas la / /
srid pa'i bde 'byor me 'obs lta bur gzigs / /
de yis nye bar bslangs pa'i bsam pa yis / /
bde legs rtsa ba lhag pa'i tshul khrims dang / /
lhag pa'i sems dang lhag pa'i shes rab ste / /
dkar chos gsum po 'di dag 'bad pas bsten / /
khyad par rang gis khas blangs tshul khrims ni / /
shin tu phra ba'ang srog gi phyir dag tu / /
gtong bar mi byed go cha rab bgos nas / /
drang srong chen po'i spyod pa bsten par 'tshal /
! /
bslab gsum rnam dag rgyud la bsten pa las / /
srid las grol mod 'on kyang rang gzhan gyi / /
don gnyis bsgrub phyir byang chub sems mchog la / /
nyin mtshan kun tu rab goms byed pa gces / /
bdag gi skye ba 'di la grangs med pas / /
srid par 'khyams pa'i sems can thams cad kyi / /
mngal du lan cig min par nying mtshams sbyar / /
snyam du mar shes 'di la nan tan bya / /
de ltar ma gyur sems can thams cad kyis / /
rang gi sdig sdug gtam ngan khyad bsad nas / /
bdag la phan bde ma lus yang yang bsgrubs / /
snyam du bsam pa thag pas drin bsams nas / /
drin can ma rnams nyon mongs gdon chen gyis / /
rang dbang ma thob gti mug mun pas bsgribs / /
'jigs rung g.yang sar gom pa 'dor ba'i ma / /
yal bar 'dor ba 'di ni rigs ma yin / /
de phyir bde bas 'phongs shing sdug bsngal ni / /
brgya phrag du mas mnar ba'i 'gro ba rnams / /
bde ba mchog dang 'phrad na ci ma rung / /
bde dang 'phrad par gyur cig ci nas kyang / /
bde dang 'phrad par bya'o snyam du bsam / /
de bzhin sdug bsngal rgyu dang bcas pa dang / /
bral bar gyur cig bral bar bya zhes bsam / /
de ltar ma gyur sems can mtha' yas pa / /
sdug bsngal las bsgral bde ba dam pa la / /
ci nas bdag gis dgod par bya'o zhes / /
rmad byung lhag pa'i bsam pa rnam dag bsgom / /
'on kyang da lta bdag la nus pa med / /
bde gshegs chos kyi sku mnga' sras bcas la / /
'gro kun srid las sgrol ba'i nus pa mnga' / /
de phyir bdag gis ma gyur sems can gyi / /
don du sangs rgyas thob par bya snyam pa'i / /
rin chen sems mchog tshul bzhin bskyed kyang 'tshal / /
de ltar byang chub smon pa'i sems mchog la / /
nges pa rnyed tshe smon sems cho gas bzung / /
mdor bsdus tshul gyi cho ga 'di yin te / /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
de nas 'di dang phyi @# / /
mar sems de dang / /
'bral med rgyu tshogs tshang ba bsten kyang 'tshal / /
slar yang phyogs bcu'i rgyal ba sras bcas rnams / /
mdun du bsams la 'jug sdom 'di ltar len / /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems pa'i bslab pa la / /
de dag rim bzhin gnas pa ltar / /
bdag kyang 'gro la phan don du / /
byang chub sems ni bskyed bgyi zhing / /
byang chub sems dpa'i bslab pa la / /
rim pa bzhin du bslab par bgyi / /
de nas /
deng dus bdag tshe 'bras bu yod / /
mi yi srid pa legs par thob / /
de ring sangs rgyas rigs su skyes / /
sangs rgyas sras su da gyur to / /
da ni bdag gis ci nas kyang / /
rigs dang mthun pa'i las brtsams te / /
skyon med btsun pa'i rigs 'di la / /
rnyog par mi 'gyur de ltar bya / /
de nas zhum pa med par rgyal sras kyi / /
rlabs chen zab dang rgya che'i sbyor tshul ni / /
spyi dang khyad par rang dang gzhan gyi rgyud / /
smin byed thabs rnams 'di ltar nyams su blang / /
'jig rten 'dren pas 'jig rten pha rol tu / /
sbyin las lhag pa'i gnyen mchog ma gsungs pas / /
de phyir zang zing mi 'jigs chos dang ni / /
byams pa'i sbyin pas 'phongs rnams dbugs dbyung bya / /
rgyal ba rnams kyis bde 'gro'i rgyu yi mchog /
rnam dag khrims las gzhan pa cang ma gsungs / /
de slad tshul khrims gsum po dus kun tu / /
srog las gces bar bsrung ba'i thabs la 'bad / /
dam pa rnams la mdzes pa'i rgyan dang ni / /
brtul zhugs kun gyi mchog tu bsngags pa'i phyir / /
bzod pa rnam pa 'di gsum rang rgyud la / /
bstan nas nam yang khro ba med par 'tshal / /
yon tan rigs rnams mtha' dag brtson 'grus kyi / /
rjes su 'gro zhing ldog par byed pas na / /
go cha dge chos sdud dang sems can gyi / /
don byed spro ba 'di dag rtag tu bsten / /
sems ni kun tu g.yo ba'i gang zag la / /
zhi ba'i bde ba thob pa'i mthu med pas / /
'jig rten 'jig rten 'das pa'i bsam gtan la / /
dran shes mthu dang ldan pas mnyam par gzhag /
shes rab bral bas thar pa'i grong mchog tu / /
'jug par ci smos 'jig rten don mi 'grub / /
de phyir dam pa'i don dang kun rdzob kyi / /
gnas rnams rig pa'i shes rab bskyed par 'tshal / /
de ltar bdag rgyud legs par smin pa na / /
bsdu ba'i dngos po bzhi yi thabs mkhas la / /
brten nas yid bzhin nor bu ji bzhin du / /
gzhan don phun sum tshogs pa sgrub par mdzod / /
zhi gnas lam dang ldan pa'i shes rab kyis / /
nyon mongs rnam par 'joms par gsungs pas na / /
kun tu dge ba'i dmigs pa brtan po la / /
log 'gro'i sems kyi glang chen mi bsrun pa / /
ma yengs dran pa'i thag pas dam bcings nas / /
shes bzhin lcags kyu rnon pos dbang du bya / /
nyes pa lnga bral 'du byed yan lag brgyad / /
bsten pa med par ji @# / /
tsam bsgoms gyur kyang / /
rnam dag ting 'dzin 'grub pa mi srid par / /
gsungs phyir zhi gnas 'grub pa'i rgyu rnams la / /
rgyal tshab dam pa'i gzhung bzhin nan tan bya / /
de ltar goms pas de yi lus dang sems / /
shin tu sbyangs pa'i bde bas drangs pa yi / /
skyon med ting 'dzin thob par gyur pa na / /
klu sgrub man ngag zla bas gsal byas pa / /
blo bzang smra ba'i dbang po'i dgongs pa'i don / /
tshul bzhin dpyad pa'i rigs tshul rdo rje yis / /
mthar 'dzin dra ba ma lus bcad par bya / /
rtags kyi dgag bya mthar thug ma nges na / /
shar du 'gro 'dod nub tu 'gro ba ltar / /
srid pa'i rtsa ba chod pa mi srid pas / /
thog mar dgag bya bzung la nan tan bya / /
nga'o snyam du shar ba'i blo 'di la / /
nga yi snang tshul ji ltar 'dug pa brtag /
snang tshul brtags tshe gang la'ang ltos med du / /
grub pa'i nga zhig snang ba nges pa mchog /
de tshe de ltar grub pa'i nga de nyid / /
bden par grub pa'i phung po lnga po dang / /
gcig dang tha dad gang du grub pa dag /
de ltar brtags nas nga de phung po dang / /
bden pa'i gcig tu grub pa ma yin te / /
phung po lnga po du mar grub pa'i phyir / /
de 'dra'i nga de du mar thal bar gyur / /
nga phung bden par grub pa'i tha dad du / /
gyur na 'brel med don gzhan 'gyur ba'i phyir / /
nga yi phung po nying mtshams sbyor ba sogs / /
mi 'thad phyir na bden pa'i tha dad min| |de phyir ngar 'dzin blo ni lhan skyes la / /
nga de snang ba ltar du ma grub par / /
nges pa'i nges shes de nyid rgyun bsrings te / /
goms pas nges pa brtan po rnyed pa na / /
nga yi ba sogs chos can 'khor 'das kyi / /
chos rnams kun la de bzhin blos sbyar bya / /
gang gang tshul bzhin rig pas dpyad pa la / /
de de rang bzhin med par nges pa yi / /
sbring sbring nges shes dam po dang ldan zhing / /
stong stong snang ngor nam mkha' lta bu yis / /
spros kun nyer zhi'i 'byings la mnyam gzhag na / /
lus sems shin tu sbyangs pa thob pa na / /
lhag mthong mtshan nyid ldan pa thob pa lags / /
rjes thob tu yang sna tshogs chos rnams kun / /
sgyu ma mkhan gyis rang gis sprul pa yi / /
sgyu ma'i rta glang mthong ba ji bzhin du / /
snang yang bden par med pa'i tshul rtogs nas / /
ma lus srid pa'i rtsa ba 'byin pa'i lam / /
snang stong sgyu ma lta bu'i rnal 'byor gyis / /
srid pa'i rtsa ba ma lus drungs nas phyungs / /
de ltar thun mong lam gyis rgyud sbyangs nas / /
rdo rje 'chang dbang bla ma'i grogs bzang la / /
brten nas rim gnyis lam gyis rgyud sbyangs te / /
tshe 'dir zung 'jug bsgrub la brtson par bya / /
de ltar rmad byung lam gyi rim pa mchog /
sdeb legs ngag gis rim par spel ba 'di / /
snyigs dus rgyal ba'i dbang po tsong kha pa / /
de yis legs par bshad pa'i mthu las yin / /
de slad yab rje bla ma'i dgongs pa'i don / /
dpal ldan mar me mdzad pa'i @# / /
lugs bzang mchog /
ma nor ji bzhin legs par bshad pa las / /
rnam dkar zla 'od dang mtshungs kun khyab ngos / /
gang des skye dgu kun gyi phan bde'i gzhi / /
blo bzang bstan pa phyogs bcur rgyas pa dang / /
'gro kun kun mkhyen go 'phang myur thob shog /
ces /
byang chub lam gyi rim pa gsal bar byed pa'i sgron me zhes bya ba 'di ni /
rab 'byams smra ba'i bshes gnyen bsod nams rgyal mtshan gyis byang chub lam gyi rim pa'i khrid dmigs rim du dril ba zhig gyis zhes nan cher bskul ba la brten nas /
lam 'di la shes nas dad pa thob pa'i /
dge slong blo bzang chos kyi rgyal mtshan zhes bgyi bas / /
blo bzang mdun sa dben sa chos kyi pho brang du sbyar ba 'dis kyang /
rgyal ba'i bstan pa yun ring du gnas par gyur cig / / /
mang+ga laM / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / /
