@# / /
tshe rabs rjes 'dzin gyi smon tshig don gnyis 'bras ster zhes bya ba bzhugs so / /
@## / /
oM swa sti sid+d+haM /
blo bzang mkhyen brtse'i 'od zer stong 'bra bas / /
thub dbang bstan pa'i padmo bzhad pa'i gnyen / /
'jigs med spangs rtogs yon tan rgya mtsho che / /
mchog gsum kun 'dus bla mar gsol ba 'debs / /
blo gros bzang pos thub dbang bstan pa'i gnang / /
kun gzigs mi 'jigs bla med sku bzhi'i lam / /
zab cing rgya che mtsho ltang dpag dka' ba / /
tshe gcig brtson bas bgrod pa khyod la 'dud / /
blo chen skal bzang skye bo'i 'jug dogs mchog /
thub bstan snying po mdo sngags zab rgyas gnad / /
'jigs med gsang gsum 'phrin las rgya mtsho yis / /
spel mdzad skyabs mchog dam par gsol ba 'debs / /
blo bzang bde gsang 'jigs mdzad dus @## / /
'khor lo / /
yongs rdzogs thub bstan bdag por dur smrig gi /
rnam rol 'jigs med lung rtogs rgya mtsho che / /
skyabs gnas kun 'dus khyod la gsol ba 'debs / /
blo bzang shes bya kun gzigs 'od gsal thugs / /
thub bstan gnad rdzogs dpal ldan sgyu ma'i sku / /
mnyam sbyor 'jigs med mthu stobs rgya mtsho'i bdag /
zung 'jug dang po'i mgon por gsol ba 'debs / /
gus pas phyag 'tshal mchod tshogs ma lus 'bul / /
sdig ltung kun bshags dge la rjes yi rang / /
zab rgyas chos ston srid mthar bzhugs gsol 'debs / /
dge tshogs byang chen kho na'i rgyur smin shog /
bla ma kun 'dus ngo bor gsol 'debs na / /
srid zhi'i 'jigs sgrol yongs 'dzin mdzad du gsol / /
yi dam kun 'dus ngo bor gsol 'debs na / /
mchog mthun dngos grub 'dod bra 'jo bar mdzod / /
mkha' 'gro kun 'dus ngo bor gsol 'debs na / /
zab lam myur bgrod gtan grogs mdzad du gsol / /
chos skyong kun 'dus ngo bor gsol 'debs na / /
thang chad kun sol las bzhi thogs med sgrubs / /
mgon khyod 'og min stug po bkod pa ru / /
lnga ldan longs spyod rdzogs pa'i skur bzhengs te / /
theg mchog chos sgra chad med bsgrags ba kun / /
lhag chad med par 'dzin cing spel bar shog /
rab 'byams phyogs bcu'i zhing khams mtha' klas par / /
bcu gnyis mdzad ba'i rnam par rol ba mi / /
'khor gyi thog mar gyur nas sde snod kun / /
dri dang lan ldon smra ba'i mchog gyur cig /
lhag pa'i lha mchog yi dam rgyud sde bzhi'i / /
skur bzhengs dbang bskur gsang sdags 'dom pa na / /
rgyud kun zhus te sdud cing 'dzin pa dang / /
rin chen lta bu'i gdul byar 'gyur bar shog /
nam mkha' ji srid gang 'dul bkod pa brgyas / /
'gro rnams smin grol lam la 'god pa'i tshe / /
bdag kyang de snyed lus bzung mgon khyod dang / /
lhan cig rgyal sras spyod la slob par shog /
dus dang gnas skabs dag ni thams cad du / /
sku gsung thugs kyi rnam thar legs bzung nas / /
mi mnyes skad cig tsam yang mi bgyed par / /
bka' bzhin bsgrub pa'i mchod pas mnyes byed shog /
thugs rje'i 'od zer bdag yid zhugs pa las / /
rnam dpyod padmo'i ge sar bzhad ba'i ngogs / /
'chad rtsod rtsom pa'i glu dbyangs 'khol ba yis / /
thar 'dod bung ba'i rol rtsed rgyas par shog /
'di snang 'gag tshe mgon khyod @# / /
bzhugs pa'i zhing / /
mngon dga' bde can dga' ldan sham b+ha lar / /
theg chen rigs can dbang bo rnon po ru / /
skyes nas mdo sngags zab rgyas gnad rdzogs shog /
mdor na deng nas byang chub snying bo'i bar / /
brtse ldan mgon gyis 'bral sed rjes bzung ste / /
bsam gyis mi khyab gsang gsum yon tan kun / /
'dzin pa'i sras kyi thu bor 'gyur bar shog /
nges 'byung byang sems yang dag lta ba dang / /
mtshan bcas mtshan med rim gnyis lam bzang la / /
brten nas yan lag bdun ldan zung 'jug skus / /
srid mtha'i bar du 'gro don mkha' khyab shog /
ces rnam 'dren stobs bcu mnga' ba ma lus pa'i rdul bral zag pa med pa'i ye shes kyi rang gzugs skyabs mchog thams cad mkhyen pa bka' drin 'khor med de nyid kyis tshe rabs kun tu rjes su 'dzin pa'i smon tshig don gnyis 'bras ster zhes bya ba 'di yang bde mo thang dga' ldan chos 'khor gling nas rnam par dpyod pa'i blo gros kyi padmo'i 'dab yangs grol ba mchod dpon legs bshad rgya mtshos snga phyir nan cher bskul ngor /
btsun gzugs shes rab rgya mtshos rang gis yid la brang pa'i don bzhin sku gdung yid bzhin gyi nor bu rin po che'i hrung du rje de nyid kyi dus mchod kyi nyin rtse gcig dad bas gsol ba btab pa'o / /
'di yang mdzod dge'i dgon gsar dga' ldan rab rgyas gling nas bar du bkod / / / /
mang+ga laM / /
