@# / /
yan lag bdun pa'i rnam bshad phan bde'i lam ston zhes bya ba bzhugs / /
@# / /
na mo gu ru many+dzu g+ho ShA ya /
blo bzang thub dbang rdo rje 'chang chen dang / /
dbyer med dpal ldan bla ma la btud nas / /
lam bzang skye ba'i lhan cig byed pa'i rkyen / /
bsag sbyang gnang bsdus yan lag bdun pa bshad / /
de yang bzang spyod smon lam las 'byung ba'i yan lag bdun pa'i tshig don mdor bsdus go bde bar 'chad pa la bdun /
phyag 'tshal ba /
mchod pa 'bul ba /
sdig pa bshags pa /
rjes su yi rang ba /
chos 'khor bskor bar bskul ba /
bzhugs par gsol ba 'debs pa /
dge ba bsngo ba'o / /
dang po la gnyis /
mdor bstan pa dang /
rgyas par bshad pa'o / /
dang po ni /
ji snyed su dag ces sogs tshigs bcad gcig ste /
phyag bgyi'o /
zhes bshad pa'i gzhir drang /
gang la na mi yi seng ge ste sangs rgyas kun la'o / /
phyogs 'di'i mi kun 'dus zhes pa lta bu phyogs re brjod par yang kun gyi sgra 'jug pas sangs rgyas kyang phyogs re ba tsam la phyag @# / /
bya ba yin nam zhe na /
yul phyogs re ba tsam ma yin gyi shar la sogs pa'i phyogs bcu'i 'jig rten gyi khams ji snyed cig yod pa na bzhugs pa'i sangs rgyas gcig kyang ma lus pa dang /
dus phyogs re ba tsam ma yin gyi dus gsum du gshegs pa ste sngar byon zin pa dang /
ma 'ongs pa na 'byon par 'gyur ba dang /
da ltar byung ba'i sangs rgyas su dag mchis la de dag thams cad la dmigs nas so / /
gang gis na gang zag su yin pa bdag gis so / /
tshul ji ltar na /
gzhan gyi g.yam la rgyug lta bu ma yin par lus dang ngag dang yid de sgo gsum ma dad pa'i rnyog pa dang bral ba'i drang pa'i dad pas kun nas bslang ste'o /
sangs rgyas la mi'i seng ger brjod pa'i rgyu mtshan ni /
mi'i skye bar ston la /
seng ge ltar gzhan zil gyis gnon cing bag tsha ba med pas so / /
gnyis pa rgyas par bshad pa la gsum /
lus kyi phyag /
yid kyi phyag /
ngag gi phyag go /
dang po ni /
bzang po spyod pa'i zhes sogs tshigs bcad gcig ste /
phyag 'tshal lo / /
gang lan sgrib gnyis kyi dgra las rgyal ba'i rgyal ba kun la'o / /
de yang phyogs re ba tsam min par phyogs dang dus kyis bsdus pa'i rgyal ba thams cad da lta mig gis dngos su mi mthong yang yid kyi yul du mngon sum du bzhugs pa ltar dmigs nas so / /
gang gis na /
rang gi lus sangs rgyas kyi zhing ma lus pa dag gi rdul phra rab ji snyed yod pa dang grangs mnyam par sprul la /
lus de dag thams cad kyi thal mo sbyor zhing yan lag lnga sa gzhi la rab tu btud pa yis so / /
tshul ji ltar na /
phyag yul rnams kyi bzang po'i spyod pa la smon lam gyi yul du byed pa'i don gnyer gyi 'dun pa'i stobs rab tu bskyed pa dag gis kun nas bslangs te'o / /
gnyis pa yid kyi phyag ni /
rdul gcig steng na zhes sogs tshigs bcad gcig ste /
rdul phra rab gcig gi steng ste go sa na yang /
sangs rgyas kyi zhing ma lus pa'i rdul phra rab ji snyed yod pa dang grangs mnyam pa'i sangs rgyas rnams 'khor sangs rgyas kyi chos las skyes pa'i sras byang chub sems dpas bskor ba'i dbus na dog pa @# / /
med par bzhugs pa dag tu mos shing /
ji ltar rdul phra rab gcig gi go sar rgyal ba sras bcas bzhugs pa de ltar chos kyi dbyings stong pa nyid kyis gang du khyab pa'i snod bcud rnams ma lus pa thams cad rgyal ba sras bcas dag gis til gyi gang bu ltar byur bur gang bar gyur pa la /
yon tan rjes su dran pa'i mos pa'i yid kyis 'dud pa'o / /
lus ngag gi phyag la yid kyi kun slong gtso bor shes pa'i phyir bar gyi gsal byed du bstan gsung /
gsum pa ngag gi phyag ni /
de dag bsngags pa zhes sogs tshigs bcad gcig ste /
bstod par bgyi'o / /
gang la na /
lam bde ba nas 'bras bu bde bar gshegs pa'i sangs rgyas thams cad do / /
gang gis na /
bdag gis so /
tshul ji ltar na /
yid yul du dmigs pa'i rgyal ba sras bcas de dag kun gyi sku gsung thugs 'phrin las kyi yon tan gyi bsngags pa brjod pas mi zad pa rgya mtsho chen po'i chu rdul dang 'dra ba rnams /
bstod dbyangs 'byung ba'i yan lag ste rgyu rang gi lus zhing rdul dang mnyam pa re re la mgo bo dpag tu med pa dang /
mgo bo re re la lce rgya mtsho chen po'i chu rdul ltar mang por sprul pa'i sgra dbyangs snyan pa kun gyis rab tu brjod cing gsal bar byas nas so / /
gnyis pa mchod pa 'bul ba la gnyis /
bla na yod pa'i mchod pa dang /
bla na med pa'i mchod pa'o / /
dang po ni /
me tog dam pa zhes sogs tshigs bcad gnyis te /
mchod par bgyi'o /
gang la na yid yul du dmigs pa'i rgyal ba sras bcas mtha' yas pa de dag la ni'o /
dngos po gang gis na /
bzo'i bkod pa mchog tu mdzes pas gzhan las khyad par du 'phags pa dang /
rgyu bzang bas mchog dang dam par gyur pa'i 'jig rten pa'i mchod rdzas yod do cog kun gyis so / /
de yang lha dang mi'i yul la sogs pa'i sdong po dang sil ma'i me tog rmad du byung ba'i dam pa rnams dang /
me tog dbyibs dang kha dog sna tshogs spel te brgyus pa'i 'phreng ba dam pa rnams dang /
rgyud can dang 'bud pa dang rdung ba dang dkrol ba las yid du 'ong ba'i sgra 'byin pa'i sil snyan dam pa rnams dang /
spos dri zhim po'i lde khu gang du rgyal ba rnams bzhugs pa'i sa gzhi la rkyang nul du byug par bya ba'i bdag rdzas dam pa rnams dang /
tsha gdung skyob par byed pa'i lha rdzas kyi gdugs mchog tu rgyur pa rnams dang /
spos mar la sogs pa dri zhim zhing 'od gsal ba dang nyi zla dang nor bu rin po che'i 'od la sogs pa'i mar me mchog tu gyur pa rnams dang /
dri bzang gi red bu la sogs pa sbyar ba dang /
@# / /
tsan+dan ? dang a ka ru la sogs pa sna gcig pa'i spos shing mer bsregs pa'i bdug spos dam pa rnams dang /
srab cing 'jam la yang ba'i lha mi'i na bza' dam pa rnams dang /
sku lus la byug par bya ba'i stong gsum du dri ngad ldang ba'i dri bzang gis bsgos pa'i spos chu mchog tu gyur pa rnams dang /
gtor zhing bdug tu dud pa'i dri bzang gi phye ma'i phur ma ste thum por byas pa'i rgya dang dpangs ri rab dang mnyam pa sogs so / /
gnyis pa bla na med pa'i mchod pa ni /
mchod pa gang rnams zhes sogs tshigs bcad gcig ste /
sangs rgyas dang byang chub sems dpa' mthu can rnams kyi ting nge 'dzin gyis mchod rdzas bzang rgu sprul pa gang yin pa rnams ni de las gong du gyur pa'i mchod pa gzhan med pas na bla na med pa dang /
sangs rgyas kyi zhing thams cad rgyas par 'gengs pas na rgya che ba ste /
mchod pa de dag gis rgyal ba thams cad la yang mchod pa'i mos pa bya'o / /
lam rim chen mor /
tshig rkang tha ma gnyis ni gong ma de gnyis ma tshang ba thams cad la sbyar te phyag dang mchod pa rnams kyi yul dang kun slong ston pa'o / /
zhes gsungs te /
ston tshul ni /
rgyal ba kun la zhes pas phyag mchod gang la 'bul ba'i yul dang /
bzang po spyod la dad pa'i stobs dag gis /
zhes pas phyag mchod gang gis byed pa'i kun slong bstan pa'o /
gsum pa sdig pa bshags pa ni /
'dod chags zhe sdang zhes sogs tshigs bcad gcig ste /
rgyu rang gi sems 'dod chags dang zhe sdang dang gti mug ste dug gsum gyis sbags pa'i gzhan dbang gis ni /
gzhi lus dang ngag dang de bzhin du yid kyis kyang rung ste /
rang bzhin ni bdag gis bgyis pa ste /
de yang dngos su rang gis bya ba de la zhugs pa dang /
gzhan byed du ngag gis bcug pa dang /
gzhan gyis byas pa la yid kyis rjes su yi rang pa'o / /
de lta bu'i sdig pa rang rgyud la ci mchis pa ste gang yod pa de dag thams cad la nyes dmigs dran pa'i 'gyod sems dang phyin chad sdom sems kyi sgo nas bdag gi rgyal ba sras bcas kyi spyan sngar so sor te yang dang yang du bshags par bya'o / /
bzhi pa rjes su yi rang ba ni /
phyogs bcu'i rgyal ba zhes sogs tshigs bcad gcig ste /
phyogs bcu'i 'jig rten gyi khams na bzhugs pa'i rgyal ba sangs rgyas kun dang /
sangs rgyas kyi thugs kyi sras byang chub sems dpa' rnams dang /
bse ru lta bu dang tshogs na spyod pa'i rang rgyal rnams dang /
slob pa rgyu zhugs phyir 'ong phyir mi 'ong gsum dang /
mi slob pa dgra bcom pa ste nyan thos zung bzhi ya brgyad rnams dang /
@# / /
'gro ba rigs drug gi so so skye bo ste gang zag lnga po de kun gyi bsod nams te dge ba'i chos che chung gang dang gang la yang mi bzod pa'i phrag dog med par ma zad /
de dang de dag kun gyi phan yon dran nas dbul po'i bus gter rnyed pa'i pha ltar bdag yi rang zhing dga' ba bsgom pa'o / /
lnga pa chos 'khor bskor bar bskul ba ni /
gang rnams phyogs bcu'i zhes sogs tshigs bcad gcig ste /
gang phyogs bcu'i 'jig rten gyi khams rnams na blang dor gyi gnas bstan nas rmongs pa'i mun pa sel ba'i sgron me gang dag /
byang chub sgrub pa'i lam gyi rim par bslabs pas sangs rgyas te dus gsum gyi shes bya la ma chags shing thogs pa med pa'i mkhyen pa brnyes nas ring du ma lon pa'i 'gro ba'i mgon po de dag thams cad la /
bdag gis lus kyang de snyed du sprul nas sems can thams cad la zab pa dang rgya che ba'i chos kyi 'khor lo bla na med pa bskor bar bya ba'i phyir du bskul ma gdab po / /
drug pa bzhugs par gsol ba 'debs pa ni /
mya ngan 'das ston zhes sogs tshigs bcad gcig ste /
phyogs bcu'i 'jig rten gyi khams na gdul bya 'ga' zhig gi phyir mya ngan las 'das tshul ston par gang bzhed pa'i sangs rgyas de dag thams cad la /
dgos pa 'gro ba kun la nges legs kyi lam ston pas phugs su phan zhing /
mngon mtho'i lam ston pas gnas skabs su bde ba bskyed pa'i phyir du /
dus bskal pa chen po phyogs bcu'i sangs rgyas kyi zhing gi rdul phra rab kyi grangs snyed du mya ngan las mi 'da' bar bzhugs par yang /
bdag gis lus dpag tu med par sprul zhing thal mo rab tu sbyar nas gsol ba gdab par bgyi'o / /
bdun pa dge ba bsngo ba ni /
phyag 'tshal ba dang zhes sogs tshigs bcad gcig ste /
gong du bshad pa'i sgo gsum gus pas phyag 'tshal ba dang /
bla na yod med kyis mchod pas mchod cing /
stobs bzhis sdig pa bshags pa dang /
gang zag lnga'i dge ba la rjes su yi rang ba dang /
chos kyi 'khor lo bskor bar bskul zhing /
mya ngan las mi 'da' bar bzhugs su gsol ba yi dge bas mtshon nas bdag dang gzhan gyis dge ba cung zad tsam nas shin tu chen po'i bar /
gang dang ci bsags pa thams cad /
bdag gis sems can thams cad kyi don du rdzogs pa'i byang chub thob par bya ba'i phyir du 'dun pa drag pos bsngo bar bgyi'o / /
de ltar yan lag bdun pa de bsdu na /
bsag pa dang sbyang ba dang spel zhing mi zad par byed pa'i phung po gsum du 'du'o / /
lam rim chen mo las /
yan lag bdun pa'i tshig @# / /
don bshad zin pa'i mjug tu /
de ltar tshig de dag gi don go bar byas la /
yid gzhan du ma yengs par dal bus ji skad bstan pa bzhin du byas na /
bsod nams kyi phung po dpag tu med pa 'dzin no / /
zhes dang por tshig zin cing don go ba zhig dang /
de nas yan lag bdun pa nam byed res kyis tshig dal bus kha ton bgyid cing sems ma yengs par tshig don gzhung las 'byung ba ltar bsgoms na tshar re re la yang bsod nams dpag tu med pa 'byung bar gsungs pa 'di la nus pa ci yod kyis 'bad nas dal ba'i rten la snying po dam pa blang bar bya'o /
smras pa /
rnam 'dren nyi ma'i gnyen gyi gsung gsang bcud / /
'phags pa gdong po bkod pa'i mdo sde las / /
'byung ba'i mchog dman yongs kyi nyams len sdoms /
bsag sbyang gnad bsdus yan lag bdun pa'i don /
klu sgrub phyogs glang rgyan bzang shAkya'i bshes / /
gtsang chung chos grags sgrol ba'i mgon po dang / /
yab rje rgyal ba gnyis pa la sogs pa'i / /
rgya bod mkhas pa'i gzhung mang bltas nas sbyar / /
de las byung ba'i dge tshogs pak+Shu'i klung / /
legs sbyang chu phran stong dang lhan cig tu / /
rnam mkhyen rin chen 'byung ba'i gnas phyin nas / /
mkha' mnyam 'gro ba'i gsos su 'gyur bar shog /
ces bzang spyod smon lam las 'byung ba'i yan lag bdun pa'i don rnam par bshad pa phan bde'i lam ston zhes bya ba 'di yang sdom brtson chos kyi spyan ldan zhabs drung blo bzang chos 'phel nas bskul ngor /
shAkya'i dge slong d+harma b+ha dras myos ldan gyi lo'i snon zla ba'i yar tshes bzang por dngul chu'i ri phug tu bris / / / /
