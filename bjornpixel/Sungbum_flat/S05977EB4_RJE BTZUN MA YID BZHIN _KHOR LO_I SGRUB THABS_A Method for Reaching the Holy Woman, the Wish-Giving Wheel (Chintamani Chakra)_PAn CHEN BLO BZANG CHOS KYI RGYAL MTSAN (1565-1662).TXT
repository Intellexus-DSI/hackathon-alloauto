@# / /
na mo Ar+ya tA re /
'dir tshe dang ye shes spel ba'i phyir /
byin rlabs can du grags pa'i rje btsun ma yid bzhin 'khor lo bsgrub par 'dod pas /
'di'i sku dang mchod gtor sogs legs par bshams /
skyabs 'gro sems bskyed sngon du btang /
sems can thams cad kyi don du myur du @# / /
rdzogs pa'i sangs rgyas kyi go 'phang thob par bya /
de'i phyir du rje btsun ma yid bzhin 'khor lo bsgrub pa'i rim pa nyams su blang snyam pa gsum sogs bya /
rang rje btsun mar gsal ba'i thugs ka'i taM yig las /
'od zer 'phros /
po ta la nas rje btsun ma yid bzhin 'khor lo la sangs rgyas dang byang chub sems dpa'i tshogs kyis bskor ba mdun gyi nam mkha' spyan drangs /
'od zer rang gi snying gar thim /
lha dang lha min cod pan gyis /
ces sogs kyis phyag bya /
oM Ar+ya tA re sa pa ri wA ra ar+g+haM nas /
shap+ta'i bar gyis mchod /
dkon mchog gsum la bdag skyabs mchi /
zhes sogs kyis byang sdom bzung /
tshad med bzhi bsgom /
tshogs zhing rang gnas su gshegs te /
bsod nams kyi tshogs gsog pa'o / /
oM swa b+hA wa shud+d+hAH sarba d+harmaH swa b+hA wa shud+d+ho nya haM /
stong pa nyid du gyur /
stong pa'i ngang las paM las padma dang /
a las zla ba'i dkyil 'khor gyi steng du rang gi sems nyid taM las ut+pal taM yig dkar pos mtshan pa /
de la sa 'od zer 'phros /
don gnyis byas /
'dus /
yongs su gyur pa las /
rang nyid 'phags ma yid bzhin 'khor lo sku mdog dkar mo zhal gcig phyag gnyis ma /
phyag g.yas mchog sbyin dang /
g.yon thugs kar dkon mchog gsum mtshon gyi phyag rgyas ut+pal 'dzin pa /
dbu rgyan la sogs pa rin po che'i rgyan sna tshogs pas brgyan cing /
lha rdzas las grub pa'i dar sna tshogs pa'i na bza' gsol ba /
'od kyi dkyil 'khor gyis bskor ba'i dbus na zhabs gnyis rdo rje'i skyil krung gis bzhugs pa /
de'i spyi bor oM dkar po /
mgrin par AH dmar po /
thugs kar zla ba'i gdan la taM yig dkar po hUM sngon pos mtshan pa /
de las 'od zer 'phros /
po ta la dang bde ba can nas bsgoms pa dang 'dra ba'i ye shes pa la /
sangs rgyas dang byang chub sems dpa'i tshogs kyis bskor ba spyan drangs /
dzaH hUM baM hoH gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
khyed rnams kyis bdag la mngon par dbang bskur du gsol /
zhes gsol ba btab pas /
oM sarba ta thA ga ta a b+hi She ka ta sa ma ya shrI AH hUM zhes dbang bskur /
lus gang /
dri ma dag /
chu lhag pa spyi gtsug tu gnas pa yongs su gyur pa las /
'od dpag med kyis dbu brgyan par gyur /
mchod pa rnams bsangs sbyangs byin gyis brlabs te /
oM Ar+ya tA re sa pa ri wA ra ar+g+haM nas /
shap+ta'i bar gyis mchod /
rgyal ba kun gyi mkhyen brtse 'phrin las rnams / /
rab mdzes lha mo'i gzugs su shar ba gang / /
dran pa tsam gyis tshe dang ye shes sogs / /
ci 'dod dngos grub stsol la phyag 'tshal lo / /
zhes pas bstod /
de nas rang gi thugs kar zla gdan @# / /
la /
'khor lo dkar po rtsibs bcu pa lte ba mu khyud rim pa gsum dang bcas pa /
lte bar taM yig dkar po'i mthar /
oM ma ma A yur dz+nyA na pu N+ya puSh+TiM ku ru swAhA /
zhes pa dang /
rtsibs rnams la yi ge bcu pa dang /
mu khyud nang ma la A li g.yas bskor dang /
bar ma la kA li g.yon bskor /
phyi ma la rten 'brel snying pos bskor ba'i sngags kyi 'od zer gyis /
phyogs bcu'i sangs rgyas byang sems thams cad kyi thugs ka nas 'chi med tshe'i bdud rtsi dang /
gzhan yang 'khor 'das kyi snod bcud thams cad kyi bkrag mdangs yon tan thams cad 'chi med tshe'i bdud rtsi'i rnam par spyan drangs /
sngags phreng la thim pa'i yig 'bru rnams las bdud rtsi'i rgyun babs pas /
lus kyi nang thams cad gang /
tshe dang bsod nams rgyas pa la bar du gcod pa thams cad sbyangs /
'chi med tshe'i dngos grub thob par bsams la /
oM tA re tut+tA re tu re ma ma A yur dz+nyA na pu N+ya puSh+Ti ku ru swAhA /
zhes spel tshig dang bcas pa thog mthar bzla /
gtso bor yi ge bcu pa la bzlas pa bya /
sngags kyi lhag chad kyi nyes pa zhi ba'i don du yig brgya bzla /
mjug tu /
dge ba 'di yis myur du bdag /
ces sogs bsngo ba smon lam gyis brgyan par bya'o / /
thun mtshams su gtor ma 'bul bar 'dod na /
dkar gtor chab kyis bran pa bya spyod ltar byin gyis brlabs /
rang gi thugs ka'i taM yig gi 'od zer gyis /
po ta la dang bde ba can nas rje btsun ma 'phags ma sgrol ma ye shes pa la /
sangs rgyas dang byang chub sems dpa'i tshogs kyis bskor ba spyan drangs pa'i ljags 'od zer gyi sbu gus drangs te /
gsol bar bsams la /
oM Ar+ya tA re sa pa ri wA ra i daM ba liM ta kha kha khA hi khA hi /
zhes pa gsum mam /
a kA ro gsum mam bdun gyis phul /
ar+g+haM sogs kyis mchod /
bstod pas bstod /
rje btsun bcom ldan 'das ma thugs rje can /
zhes sogs kyis 'dod don la gsol ba gdab /
bzod par gsol te gshegs su gsol nas shis pa brjod do / /
zhes pa 'di yang dam pas bsngags pa'i yon tan phul du byung ba dang ldan pa lha sras rnam sras dzam la'i thugs dam du /
chos smra ba blo bzang chos kyi rgyal mtshan gyis sbyar ba'o / /
