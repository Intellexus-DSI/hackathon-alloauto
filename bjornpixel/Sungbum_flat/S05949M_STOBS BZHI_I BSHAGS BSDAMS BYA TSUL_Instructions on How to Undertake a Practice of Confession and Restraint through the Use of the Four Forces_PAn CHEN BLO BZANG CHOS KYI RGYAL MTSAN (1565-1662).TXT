@# / /
stobs bzhi'i bshags bsdams bya tshul bzhugs / /
@## / /
na mo gu ru many+dzu g+ho ShA ya /
sdig pa bshags par 'dod pas /
sdig ltung gi gnyen po zla med pa /
stobs bzhi'i snying po nyams su len tshul ni /
gnas byi dor byas te /
sku gsung thugs kyi rten bkram /
mchod pa rgyas par bshams /
rang nyid stan bde ba la 'dug ste /
skyabs 'gro sems skyed kha tsam tshig tsam ma yin pa /
rgyud dang 'dres nges ci mang byas la /
phyogs dus kun khyab skyabs gsum bka' sdod bcas /
zhes sogs kyis spyan drangs /
bla ma dkon mchog gsum mdun gyi nam mkha' gang bar bzhugs par bsams pa la /
ji snyed su dag phyogs bcu'i 'jig rten na /
zhes pa nas /
thams cad rdzogs pa'i byang chub phyir bsngo'o /
zhes bdun rnam dag dmigs pa dang bcas pas phul /
de @# / /
nas nyes can kha drag po la rten 'cha' ba ltar /
rang gzhan sems can thams cad kyis /
thog med nas bsags pa'i sdig ltung dang /
de dag gi 'bras bu ngan song gsum dang /
'khor ba'i 'jigs pas nyen nas /
skyabs bslu ba med pa /
mdun gyi nam mkha'i bla ma dkon mchog gsum la glo snying brang gsum gtad nas /
gtso bo rgyal ba 'gro ba'i mgon /
zhes sogs lan gsum brjod pa ni /
sgrub pa pos bsam shes na /
stobs gzhan rnams kyang tshang zhing /
khyad par 'di yan /
rten gyi stobs gtso che ba yin no / /
'dren pa mnyam med shAkya'i rgyal po dang / /
rdo rje snying pos rab tu 'joms pa sogs / /
sangs rgyas so lnga bde gshegs dpa' bo bdun / /
snyigs ma'i mgon po de bzhin gshegs pa brgyad / /
bskal bzang 'dren pa thub pa'i nyi ma stong / /
mar me mdzad dang thub dbang byams mgon sogs / /
dus gsum rgyal ba sras bcas thams cad la / /
phyag 'tshal mchod cing snying nas skyabs su mchi / /
bdag cag ngan song srid pa'i 'jigs las skyobs / /
zhes de ltar bsam pa thag pa nas brjod pa ni /
gnyen po kun tu spyod pa'i stobs so / /
phyogs dus kun tu bzhugs pa'i rgyal rnams dang / /
thugs rje che ldan rgyal sras dpa' bo rnams / /
brtse ba'i thugs kyis bdag la dgongs su gsol / /
bdag gis thog med dus nas da lta'i bar / /
dug gsum dbang gis mtshams med nye pa lnga / /
mi dge bcu dang mchog gsum dkor phrogs sogs / /
'jigs rung ngan song gsum dang mi khom pa'i / /
gnas su skye 'gyur mi dge sdig pa'i las / /
bcas dang rang bzhin kha na ma tho ba / /
bgyis dang bgyid stsal rjes su yi rang ba / /
gnong zhing 'gyod pas 'chab cing mi snyed par / /
'jigs shing skrag pas mgon po rnams kyi drung / /
sgo gsum gus pas thal mo sbyar byas te / /
bsam pa thag pas yang dang yang du bshags / /
brtse ba'i thugs kyis nongs par gzung du gsol /
zhes brjod cing sems pa ni /
rnam par sun 'byin pa'i stobs so| |phongs pa'i gnyen mchog bslu med skyabs kyi phul / /
dus gsum bde gshegs sras dang bcas rnams la / /
mchog tu gus pas thal sbyar gsol ba ni / /
ngan song ngan 'gro mi khom brgyad rnams su / /
mi 'dod sdug bsngal sna tshogs 'byung ba'i sgo / /
lus ngag yid kyi sdig ltung mi dge'i las / /
deng nas phyin chad shin tu phra ba yang / /
mi bgyid srog dang bsdos te yang dag sdom /
zhes brjod cing don sems pa ni /
nyes pa @# / /
las slar ldog pa'i stobs bsgrub pa'i nyams len no / /
mjug tu bsngo ba smon lam gyis rgyas gang ba / /
bzod par gsol te /
rten yod tshe brtan bzhugs dang /
med na gshegs su gsol /
gzhan yang /
rdo rje sems dpa'i bsgom bzlas dang /
sangs rgyas so lnga la brten pa'i ltung bshags gnyis ka la yang stobs bzhi tshang bas /
sdig bshags phul du byung ba yin pas nyams len 'tshal /
phan bde'i 'od stong sgrib byed cing / /
mi bzad sdug bsngal gnam lcags kyi / /
mda' char stong 'bebs sdig ltung gi /
sprin stug nag po dkrigs pa yang / /
stobs bzhi'i bshags bsdams man ngag gi |'thor byed drag pos cig car 'joms / /
de'i phyir mngon mtho legs bris mi'i / /
baiDUr+ya yi them skas la / /
'dzegs te skye rga na 'chi sogs / /
gdung ba'i ming yang mi 'byung zhing / /
'gro la yid bzhin nor bu ltar| |mchog stsol thams cad mkhyen grong du / /
bgrod par 'dod rnams 'di long zhig /
ces pa 'di yang /
ri khrod dga' ldan mkhan chen pas /
stobs bzhi'i bshags bsdams byed tshul mdor bsdus rgyun du kha ton byas chog pa zhig cis kyang dgos zhes nan gyis bskul ba la brten nas /
rgyal khams kyi btsun pa blo bzang chos kyi rgyal mtshan gyis /
bkra shis lhun po'i gzims khang gi yang thog nyi 'od 'khyil bar 'phral du bris pa'o / /
oM ye d+ha rmA he tu pra b+ha wA he tu n+te ShAn+ta thA ga to hya ba da ta /
te ShAny+tsa yo ni rod+ha e waM bA dI mahA shra ma NaH swA hA / /
bkra shis / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
