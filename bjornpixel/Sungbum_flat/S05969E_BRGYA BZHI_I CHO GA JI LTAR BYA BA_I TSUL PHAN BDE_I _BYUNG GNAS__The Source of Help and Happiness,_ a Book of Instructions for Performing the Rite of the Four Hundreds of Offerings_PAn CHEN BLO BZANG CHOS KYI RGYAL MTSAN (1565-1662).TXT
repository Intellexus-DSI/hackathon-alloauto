@# / /
brgya bzhi'i cho ga ji ltar bya ba'i tshul phan bde'i 'byung gnas ces bya ba bzhugs so / /
@## / /
bka' drin gsum ldan rtsa ba'i bla ma dang / /
dbyer med shAkya'i rgyal po'i zhabs btud nas / /
bdud bzhi'i g.yul las rnam par rgyal ba'i phyir / /
dam pa rnams kyi phyag len ji lta bar / /
brgya phrag bzhi yi cho ga bstan par bya / /
sngon gyi dus na lha'i dbang po brgya byin bsnyun nad kyis zin pa'i tshe bcom ldan 'das kyis bdud bzhi'i nad kyis zin par dgongs nas /
de'i ched du 'chi bdag gi bdud sel ba la /
srog gi ngar glud brgya /
nyon mongs pa'i bdud sel ba la snang gsal mar me brgya /
lha'i bu'i bdud sel ba la lha bshos brgya /
phung po'i bdud sel ba la mchod rten brgya ste /
brgya rtsa bzhi mdzad pas /
lha'i dbang po bsnyun nad las grol lo / /
de la dang po maN+Dal padma 'dab brgyad bris la de'i dbus su de bzhin @# / /
gshegs pa'i phyag g.yas pa bris pa'i mthe'u chung la lha bdud dkar po /
srin lag la nyon mongs pa'i bdud dmar po /
gung mo la 'chi bdag gi bdud nag po /
mdzub mo la phung po'i bdud ser po'i gzugs brnyan rnams dgod /
phyag gi mthil du nang pa'i glung la gos dang brgyan btags nas bkod do / /
de'i mtha' nas tsha tsha brgyas bskor /
de'i phyi rim la mar me brgya /
de'i phyi rim la ngar glud brgya / /
de'i phyi rim la lha bshos brgya /
de'i phyi rim la yon chab la sogs dkon mchog gi mchod pa bzang po bsham mo / /
de nas rang yi dam du gsal ba'i snying kha'i sa bon las 'od zer 'phros /
mdun du dkon mchog gsum dang bla ma yi dam mkha' 'gro chos skyong spyan drangs shing /
bdun rnam dag dang mchod pa ci rigs pa dbul lo / /
de'i rjes su tsha tsha'i rab gnas gzhung bzhin du byas la mchod bstod shis brjod rnams bya'o / /
de nas byang chub kyi sems dang ldan pa'i sgo nas /
rang lhar gsal ba'i thugs ka'i sa bon las 'od zer lcags kyu lta bu 'phros /
bdud bzhi 'khor dang bcas pa dang /
gnod byed thams cad mdun du thibs kyis byon par bsam mo / /
kyai 'chi bdag bdud dang phung po'i bdud / /
nyon mongs bdud dang lha bu'i bdud / /
bdud bzhi bdud kyi dmag dpung tshogs / /
sngon tshe lha dbang brgya byin la / /
'chi bdag nag po'i bdud kyis zin / /
bdud bzhi sel ba'i don slad du / /
bcom ldan rgyal ba shAka thub kyis / /
mchod sbyin brgya bzhi'i rdzas bsags te / /
brgya bzhi sbyin par btang ba yis / /
lha dbang brgya byin bsnyun las thar / /
da lta rgyu sbyor yon bdag gi /
mo ngan rmi lam ngan pa dang / /
'byung po bdud kyis mos pa dang / /
rtsis dpyad ngan pa bzlog slad du / /
chos sbyin brgya bzhi'i rdzas bsags te / /
'byung po bdud bzhi spyan 'dren na / /
yud tsam gyis ni gnas 'dir gshegs / /
phyag ser bzhi yi rtsa la bzhugs /
ces brjod pas /
rang rang gi gzugs la gnyis su med par thims par bsam mo / /
de nas gtor ma brgya rtsa gcig gnod byed 'ba' zhig la bsngo bar bya'o / /
sngags 'di nyer gcig bzlas /
na maH sa man+ta bud d+hA nAM /
na maH sarba ta thA ga ta /
a ba lo ki te /
sam+b+ha ra sam+b+ha hUM /
ngar glud brgya po phung khams skye mched du byin gyis @# / /
brlabs nas /
'chi bdag gi bdud la byin pas /
nad pa de dang glud brjes par bsams shing /
bka' bsgo bar bsams la /
lan chags dang sha 'khon byang zhing /
bu lon khyer bar bsngo'o / /
mar me brgya po de gzungs nyer gcig gis mchod pa'i lha mor byin gyis brlabs nas ma rig pa'i mun pa sel zhing /
nyon mongs pa'i gdug rtsub zhi bar bsngo'o / /
lha bshos brgya po de lha'i bu'i bdud la byin nas /
bgegs rigs stong phrag brgyad cu /
gdon rigs sum brgya drug cu /
glo bur ye 'brog bdun brgya nyi shu /
nad rigs bzhi brgya rtsa bzhi la bsngo'o / /
tsha tsha brgya po de phung po'i bdud la byin nas /
glo bur du 'chi ba'i bar chad zhi bar bsngo'o / /
de nas 'di skad do / /
kye lha bdud dkar po bya ba khyod / /
shes bya'i sgrib pa dag las byung / /
de ring rgyu sbyor yon bdag gi /
mchod sbyin brgya bzhi'i glud 'di longs / /
glud 'di longs la nad 'di phrol / /
nad 'di phrol la gdon 'di bzlog /
gdon 'di bzlog la tshe 'di srings / /
tshe 'di bsrings la glud 'di longs / /
nad phrol gdon bzlog tshe srings shig /
ces brjod nas glud dor /
kyai nyon mongs bdud ni dmar po khyod / /
dug lnga'i sgrib pa dag las byung / /
de ring zhes sogs gong ltar brjod nas bka' bsgo'o / /
kye 'chi bdag bdud ni nag po khyod / /
las kyi sgrib pa dag las byung / /
de ring rgyu sbyor yon bdag gi /
mchod sbyin brgya bzhi'i glud 'di longs / /
glud 'di longs la nad 'di phrol / /
nad 'di phrol la gdon 'di bzlog /
gdon 'di bzlog la tshe 'di srings / /
tshe 'di bsrings la glud 'di longs / /
nad phrol gdon bzlog tshe srings shig /
ces brjod nas glud dor /
kye phung po'i bdud ni ser po khyod / /
bag chags sgrib pa dag las byung / /
da lta rgyu sbyor yon bdag gi /
sgrib pa rnam bzhi sbyang ba'i phyir / /
mchod dang sbyin pa'i las bgyis nas / /
mchod pa bzhi ni dkon mchog gsum / /
mchod yon mar me zhal zas sogs / /
bsod nams ye shes tshogs bsags te / /
nyon mongs sgrib dang shes bya'i sgrib / /
sgrib pa rnam gnyis sbyangs pa yi / /
lha bdud nyon mongs bdud las thar / /
lan chags srog glud 'di bsngos pas / /
lan chags rnam smin bdud las thar / /
sngon tshe rgyal ba'i byin rlabs dang / /
mchod sbyin gtor tshogs 'di bsngos pas / /
da lta rgyu sbyor yon bdag gi /
bar chod mi mthun rkyen rnams bzlog /
grib dang mi gtsang dri ma'i tshogs / /
tshogs gnyis bsags pas dag par byed / /
bdud kyi gtso bo bdud chen bzhi'i / /
bar chod sel byed brgya bzhi ste / /
mchod sbyin gtor ma 'di sbyin pas / /
bdud chen bzhi po rab tu sel / /
dar gyi gtso bo 'dus pa bzhi / /
'byung ba rnam bzhi 'khrugs pa yis / /
gzugs dang phung po 'jig par byed / /
@# / /
dang po tshangs pa gnas kyi so / /
bgegs kyi gtso bo bdud chen bzhi / /
bar chod rkyen rnams glo bur byed / /
de dag mchod sbyin brgya bzhi yi / /
cho gas gnod byed sel bar byed / /
'gro ba rab 'bring tha ma'i blos / /
gtor ma'i gzugs can ting 'dzin gyis / /
bsags shing byin gyis brlabs nas su / /
bdud chen bzhi la bsngos nas ni / /
mgu ba'i tshul gyis dgyes par mdzod / /
sngon tshe rgyal ba shAka thub kyi / /
mchog sbyin phyag rgya g.yas pa ru / /
mchod sbyin brgya bzhi'i rdzas bsags te / /
phyag sor rtse mor mgron bkug nas / /
bdud bzhi mchod de mdangs dang ldan / /
sngon tshe rgyal ba'i byin rlabs dang / /
da lta bdag dang yon bdag gi /
mchod sbyin glud gtor 'di khyer la / /
rang rang 'dug pa'i gnas su dengs / /
lha bdud dkar po bya ba khyod / /
ci yang med pa'i gnas su dengs / /
'chi bdag bdud ni nag po khyod / /
nam mkha' mtha' yas gnas su dengs / /
nyon mongs bdud ni dmar po khyod / /
rnam shes mtha' yas gnas su dengs / /
phung po'i bdud ni ser po khyod / /
yod min med min gnas su dengs / /
nyon mongs sgrib dang bag chags sgrib / /
las kyi sgrib dang shes bya'i sgrib / /
sgrib pa bzhi las byung ba yi / /
lha bu'i bdud dang nyon mongs bdud / /
'chi bdag bdud dang phung po'i bdud / /
bdud bzhi bdud kyi rgyal po bzhi / /
skye mched rigs bzhi'i gnas su dengs /
ces brjod /
de nas gshegs su gsol ba ni / /
lha bdud dkar po ngar glud nyi shu /
lha bshos nyi shu dang bcas pa shar du gtong /
phung po'i bdud ser po ngar glud nyi shu /
lha bshos nyi shu dang bcas pa lho ru gtong /
'chi bdag gi bdud nag po ngar glud nyi shu /
lha bshos nyi shu dang bcas pa nub tu gtong /
nyon mongs pa'i bdud dmar po ngar glud nyi shu /
lha bshos nyi shu rang bcas pa byang du gtong /
yon bdag gi glud dang ngar glud nyi shu lha bshos nyi shu dang bcas pa gdon gnod pa'i sa 'am /
the tshom za ba'i gnas su gtong /
zhes so so'i gnas su bskyal nas /
'di ltar /
bdud bzhi 'khor dang bcas pa dang / /
gnod par byed pa'i gdon bgegs rnams / /
rang rang so so'i gnas song ste / /
byams pa'i sems dang ldan par gyis / /
zhes brgya bzhi'i cho ga ji ltar bya ba'i tshul phan bde'i 'byung gnas ces bya ba 'di yang /
snga rabs pa rnams kyi ngag rgyun ltar /
shAkya'i dge slong blo bzang chos kyi rgyal mtshan gyis bkod pa'o / /
mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / / / /
