@# / /
na mo gu ru many+dzu g+ho ShA ya /
gang gi mtshan snyan chu mdang gi /
nor bu'i rna rgyan 'chang ba yang / /
gdung ba'i rnyog ma kun sel ba / /
mchog gsum rin chen la btud nas / /
gnod sbyin rdo rje bdud 'dul gyi / /
thugs dam bskang ba'i rim pa ni / /
bar chad kun sel zhes bya ba / /
dam pa'i man ngag ji bzhin brjod /
'dir mgon po rdo rje bdud 'dul gyi thugs dam bskang ba dang /
'phrin las 'chol bar 'dod pas /
yid mthun gyi gnas su /
'di'i bris sku'i gnas su mchod gtor nang mchod dam rdzas spyan gzigs sogs rgyas par bshams la /
rang nyid phyag rdor ram /
mi g.yo ba'i nga rgyal la gnas pas /
nang mchod tsaN+Da ma hA ro Shas bsangs /
swa b+hA was sbyangs /
stong pa'i ngang las yaM las rlung| raM las me'i dkyil 'khor gyi steng du /
AH las mi mgo'i sgyed bu gsum gyi steng du /
AH las thod pa yangs shing rgya che ba'i nang du /
sha lnga dang bdud rtsi lnga /
de'i steng du oM AH hUM gis mtshan pa las 'od zer 'phros /
rlung g.yos /
me sbar /
thod pa'i nang gi rdzas rnams zhu zhing khol ba'i nang du /
yi ge gsum po lhung nas zhu bas /
kha dog dri ro nus pa'i skyon sbyangs /
zag med ye shes kyi bdud rtsi'i rgya mtsho chen por gyur /
oM AH hUM gsum brjod de byin gyis brlabs /
mchod rdzas bskang rdzas sogs kyang bsangs sbyangs /
stong pa'i ngang las rang rang gi ming yig dang po thig les brgyan pa zhu ba las byung ba'i /
bla ma @# / /
dang gnod sbyin chen po rdo rje bdud 'dul 'khor dang bcas pa mnyes par byed pa'i dam rdzas /
spyan gzigs /
mchod pa'i bye brag bsam gyis mi khyab pa zhig /
bla ma dang gnod sbyin chen po rdo rje bdud 'dul 'khor dang bcas pa'i spyan lam du 'byung zhing rgyas par gyur cig oM sarba bid pU ra pU ra /
sU ra sU ra /
a wartA ya /
a wartA ya ho badzra s+pha ra Na khaM /
oM ar+g+haM AH hUM nas /
shap+ta AH hUM zhes pa'i bar gyis byin gyis brlabs /
de nas rten bskyed pa ni /
swa b+hA was sbyangs /
chos thams cad rang bzhin gyis grub pas stongs pa'i stong pa nyid du gyur /
stong pa'i ngang las rang gi mdun du /
b+h+ruM las rin po che sna bdun gyi gzhal yas khang mdzes shing yid 'phrog pa'i nang du /
'khor lo rtsibs bzhi pa'i lte bar sna tshogs padma dang nyi ma dang /
srin po bsgyel ba'i steng du /
k+Sha mthing nag las byung ba'i rin po che 'bar ba k+Shas mtshan pa las 'od zer 'phros /
gdug pa can thams cad tshar bcad /
tshur 'dus /
sa bon phyag mtshan dang bcas pa la thim pa yongs su gyur pa las /
gnod sbyin chen po rdo rje bdud 'dul sku mdog mthing nag /
zhal gcig phyag gnyis pa /
phyag g.yas nor bu rin po che 'bar ba dang /
g.yon bdud rtsis gang ba'i bum pa bsnams pa /
spyan gsum dmar po sdang mig tu bgrad cing /
zhal rab tu gdangs nas mche ba gtsigs pa /
dbu la rin po che'i prog zhu gsol zhing /
rin po che'i rgyan sna tshogs pas brgyan pa /
sku la dar nag gi ber chen dang /
zhabs la sag lham gsol ba /
shin tu brjid cing zhabs g.yas cung zad brkyangs pa'i sems dpa'i skyil krung gis bzhugs pa /
de'i g.yon du yum kun grub ma sku mdog sngon mo zhal gcig phyag gnyis ma /
g.yas nad rkyal dang /
g.yon zhal zas yab la stob cing /
dar dkar gyi na bzas bklubs pa /
rtsibs bzhi'i steng du /
shar du nor bdag dzam+b+ha la dkar po /
lhor mgon po nag po /
nub tu 'brog gnas mched lnga /
byang du rnam sras ljang gu /
de dag gi phyi rol tu gnod sbyin dang /
sde brgyad kyi 'khor dpag tu med pas bskor ba'i gtso 'khor thams cad kyi spyi bor oM /
mgrin par AH thugs kar hUM gis mtshan par gyur /
thugs ka'i hUM gi 'od zer gyis byang phyogs lcang lo can gyi pho brang nas /
mgon po rdo rje bdud 'dul 'khor dang bcas pa skad cig gis spyan drangs /
rol mo dbyangs dang bcas pas / /
hUM| rin chen lhun po'i byang gi phyogs / /
lcang lo can gyi pho brang nas / /
gnod sbyin sde dpon mthu rtsal can / /
rdo rje bdud 'dul snyan gson cig /
sngon tshe rdo rje 'chang dbang gis / /
bka' bsgos ji ltar khas blangs bzhin / /
sangs rgyas bstan pa bsrung ba dang / /
@# / /
rnal 'byor 'phrin las bsgrub pa'i phyir / /
rtse gcig mos pas spyan 'dren na / /
gnas 'dir myur du gshegs su gsol / /
d+harma pA la mahA yak+Sha sa pa ri wA ra e hye hi /
dzaH hUM baM hoH dam tshig pa dang gnyis su med par bsam /
bya khyung gi phyag rgya bcings la /
badzra mahA sa ma ya hUM phaT /
ces dam la bzhag /
gang zhig dran pa tsam gyis phyi nang gi /
bar chad kun sel 'dod dgu'i dngos grub kun| |stsol mdzad gnod sbyin sde dpon mthu stobs can / /
mgon po 'khor dang bcas la phyag 'tshal lo / /
zhes phyag bya /
ar+g+haM nas shap+ta'i bar dang /
sngags la yi ge 'bru gsum btags te nang mchod 'bul /
yig brgya bdun nam /
nyer gcig bzlas la /
hUM| bdag cag ma rig dbang gyur pas / /
sgo gsum nyes tshogs ci mchis dang / /
khyad par gnod sbyin chen po yi / /
thugs dang 'gal ba ma lus bshags /
ces bshags pa bya /
de nas thugs dam bskang ba ni /
hUM| chos dbyings bde ba chen po'i lha lam las / /
phyi nang gsang ba'i mchod pa'i sprin spros te / /
gnod sbyin chen po 'khor bcas spyan lam du / /
'byung zhing rgyas la dgyes pa bskyed gyur cig /
ro brgya'i gser skyems mchod yon rgya mtshor 'khyil / /
mdzes pa'i me tog sa dang bar snang gang / /
dri zhim spos kyi dud pa sprin ltar gtibs / /
mun sel sgron me tshar du dngar ba 'dis / /
mgon po 'khor dang bcas pa'i thugs dam bskang / /
dri chab bzang po'i ngad kyis phyogs kun 'gengs / /
ro brgya ldan pa'i zhal zas lhun por spungs / /
sna tshogs rol mo'i sgra dbyangs 'brug ltar sgrog /
phun tshogs 'dod yon rnam lnga'i char 'bab pas / /
mgon po 'khor dang bcas pa'i thugs dam bskang / /
rdzu 'phrul shugs ldan rta nag rlung ltar 'phyo / /
g.yag rog zhol chen 'jigs pa'i ngar sgra sgrog /
dar gyi rgyan ldan lug nag spyi dkar mdzes / /
khyung ltar lding ba'i bya nag tshogs rnams kyis / /
mgon po 'khor dang bcas pa'i thugs dam bskang / /
khyi nag snying dkar dom ltar mchong zhig rgyug /
stag spyang seng ge drag po'i ngar skad 'don / /
rdo rje'i go khrab sna tshogs mtshon cha sogs / /
dam rdzas spyan gzigs stong gsum khyon gang bas / /
mgon po 'khor dang bcas pa'i thugs dam bskang / /
dmar chen sha khrag gtor ma ri ltar spungs / /
ja chang bdud rtsi'i btung ba mtsho ltar bskyil / /
rin chen bdun dang nye ba'i rin chen gyis / /
phyogs kyi 'khor lo ma lus yongs bkang ste| |mgon po 'khor dang bcas pa'i thugs dam bskang / /
rin chen rgyan phreng dar nag ber chen dang / /
nor bu bum bzang phyi nang gsang ba'i rten / /
'jig rten 'jig rten 'das pa las byung ba'i / /
dngos @# / /
bshams yid sprul mchod sprin rgya mtsho 'dis / /
mgon po 'khor dang bcas pa'i thugs dam bskang / /
thugs dam bskangs shing nyams chags gsos gyur cing / /
rkyen ngan bar gcod thams cad bzlog pa dang / /
mthun rkyen dngos grub ma lus stsal du gsol / /
de ltar thugs dam bskangs nas /
rang phyag rdor dang mi g.yo ba gang rung du gsal ba'i thugs ka las 'od zer 'phros /
gnod sbyin gyi thugs ka'i sngags phreng la phog /
thugs rgyud bskul /
'phrin las thams cad thogs med du bsgrub par bsams la /
oM badzra rat+na tsit+ta rA ga rA ga hUM phaT /
ces pa dang /
yum gyi sngags bzla 'dod na /
oM badzra rat+na tsit+ta bdud mo ting kyol ting ting dzaH dzaH hUM phaT /
ces bzlas pa ci 'grub bya /
de nas gtor bsngos bsdus par bkod pa ltar gtor ma phul /
ar+g+haM sogs kyis mchod cing /
snying po'i mjug tu oM AH hUM btags te nang mchod kyang 'bul lo / /
de nas /
bstod pa bya ba ni /
hUMH rgyal ba'i mkhyen brtse'i mkha' dbyings las / /
gnod sbyin chen po'i dbyar skyes phreng / /
'phrin las drag po'i me char gyis| |bstan dgra phye mar 'thag la bstod / /
chos kyi dbyings las 'ongs pa'i lha / /
khro chags brjid pa'i skur ston pa / /
dbang sngon mdog can nyin byed brgya'i / /
'od stong 'gyed la phyag 'tshal bstod / /
zhal gcig phyag gnyis g.yas pa na / /
rin chen 'bar bas 'dod dgu dang / /
g.yon pa rin chen bum bzang gis / /
tshe dang ye shes stsol la bstod / /
dmar zlum spyan gsum sdang mig gis / /
bstan dgra'i rjes gcod bya ra mdzad / /
dar nag ber chen lhab lhub ni / /
gser gyi ska rags can der bstod / /
khyod sku'i dpag bsam ljon pa ni / /
rnam mang rin chen las grub pa'i / /
rab mdzes rgyan gyi me tog gis / /
mngon par mdzes la phyag 'tshal lo / /
mgon der gsang ba'i dgyes pa bskyed / /
rnal 'byor bu bzhin skyong mdzad cing / /
gnas gsum mkha' 'gro'i gtso mo mchog /
dbyings phyug dpa' mo che la bstod / /
sku dang cha lugs sna tshogs shing / /
mthu stobs rdzu 'phrul bsam mi khyab / /
'phrin las rnam bzhi'i mchog stsol ba'i / /
'khor tshogs rgya mtsho'i tshogs la bstod / /
chos skyong chen po lcam dral la / /
bdag cag dpon slob 'khor bcas kyi / /
mi nor longs spyod bcas pa rnams / /
bcol lo bltos so mthu ma chung / /
nyin gsum bya ra mtshan gsum du / /
drung nas mel tshe ma g.yel cig /
nad gdon chom rkun dgra la sogs /
phyi nang bar gcod zhi ba dang / /
tshe dang bsod nams longs spyod dang / /
'khor tshogs bstan pa rgyas par mdzod / /
srid zhi'i skye 'gro phun tshogs kun / /
ma lus dbang du 'du ba dang / /
bdag la gnod pa'i dgra @# / /
bgegs kun / /
drag po'i chad pas tshar chod cig /
ces bstod cing 'phrin las bcol lo / /
smras pa /
rig gnas kun gyi bstan pa'i srog shing che / /
zhang blon chen po rdo rje bdud 'dul gyi / /
sgrub thabs gsar pa'i rin chen phreng mdzes pa / /
spel bar byed po chos kyi rgyal mtshan nyid / /
'di ltar bskrun pa'i dge tshogs nyal 'gro'i rgyun / /
dus gsum rnam dkar dza hu'i bu mo dang / /
lhan cig kun mkhyen rgya mtsho cher zhugs nas / /
srid pa'i tsha gdung sel ba'i mchog gyur cig /
ces gnod sbyin chen po rdo rje bdud 'dul gyi bskang gso'i rim pa bar chad kun sel zhes bya ba 'di yang /
rigs rus mchog tu dge zhing /
dad pa dang rnam dpyod phun sum tshogs pa /
rig gnas mtha' dag la mkhyen pa'i spyan yangs g.yo ba'i sde pa rnam sras dzam la zhes bya bas bskul ba'i ngor /
mdo rgyud dam pa'i man ngag 'dzin pa /
shAkya'i dge slong blo bzang chos kyi rgyal mtshan gyis /
'di'i sgrub thabs slob dpon padmas mdzad par grags pa dang /
grwa pa mngon shes kyis mdzad zer ba'i yig rnying 'ga' zhig 'dug kyang /
snga mo nas brgyud pas bris nor mngon che zhing /
phal tshig ring thung yang mi snyoms pa yid brtan dka' ba dang /
gzhan ma khungs btsun pa'i gtor chog gtsang ma zhig ma mthong yang| 'di'i rjes gnang las tshogs rags rim dpal ldan bla ma dam pa'i zhabs drung du thob pa'i gdams pa la gzhi byas /
sngar gyi yig rnying de dag gi legs cha rnams kyis kyang kha bskangs te /
chos grwa chen po bkra shis lhun po'i gtsug lag khang du sug bris su byas pa las /
slar yi ge pa ni rab 'byams smra ba'i lots+tsha ba dge 'dun dpal 'bar ro / /
'dis kyang bstan pa rin po che mi nub pa'i rgyal mtshan du gyur cig / / /
