@# / /
'phags ma gdugs dkar mo'i sgrub thabs mchog stsol nor bu zhes bya ba bzhugs so / /
@## / /
ye shes dri med gdugs dkar g.yas phyogs su / /
mdzes par 'khor bas nyer 'tshe'i g.yul rgyal zhing / /
dge legs mtshan ma kun nas mngon gsal ba'i / /
mchog stsol nor bu'i phyang phrul g.yo 'di longs / /
'phags ma gdugs dkar so'i sgom bzlas nyams su len pa la /
skyabs sems tshad med bzhi tshig tsam du ma song bar rgyud dang 'dres pa sngon du btang nas /
rang nyid skad cig gis 'phags ma gdugs dkar mor gsal ba'i thugs ka'i oM yig las 'od zer 'phros /
rang bzhin gyi gnas nas bla ma dang gnyis su med pa'i 'phags ma gdugs dkar mo la sangs rgyas dang byang chub sems @## / /
dpa'i tshogs kyis bskor ba spyan drangs /
mdun gyi nam mkhar bzhugs par bsam /
rgyal ba kun gyi mtshan mchog gtsug tor nas / /
legs par 'khrungs pa'i rmad byung lha mo ni / /
gzhan gyis mi thub gtsug tor gdugs dkar zhes / /
yongs su grags pa'i zhabs la phyag 'tshal lo / /
dngos bshams yid sprul mchod pa ma lus 'bul / /
thogs med nas bsags sdig ltung thams cad bshags / /
dge la yi rang bskul zhing gsol ba 'debs / /
'dis mtshon dge ba byang chub chen por bsngo'o / /
zhes yan lag bdun pa phul rjes tshogs zhing rnams rang gnas su gshegs par bsam /
de nas /
oM swa b+hA wa shud+d+ha sarba d+harmaHswa b+hA wa shud+d+honyahaM /
stong pa nyid du gyur /
stong pa'i ngang las paM las padma dang raM las nyi ma'i dkyil 'khor gyi steng du rang gi sems nyid oM las gdugs dkar po'i tog oM gyis mtshan pa las 'od zer 'phros /
don gnyis byas /
tshur 'dus yongs su gyur pa las rang nyid bcom ldan 'das ma gdugs dkar mo can rdo rje gtsug tor phyir bzlog pa chen mo /
sprul pa'i dbu stong dang phyag stong mnga' ba /
spyan bye ba brgya stong mnga' ba /
mi phyed 'bar ba'i mtshan rtags can /
rdo rje yangs pa chen mo sa gsum gyi dkyil 'khor la mnga' mdzad ma /
sku mdog dkar mo sgeg pa dang dpa' pa'i nyams can gyi rtsa zhal nyis brgya dkar ba /
'jigs su rung ba dang rgod pa'i nyams can gyi g.yas zhal nyis brgya ser po /
gshe ba dang rngam pa'i nyams can gyi rgyab zhal nyis brgya dmar po /
snying rje ba dang zhi ba'i nyams can gyi g.yon zhal nyis brgya ljang khu /
ngo mtshar ba dang drag po'i nyams can gyi steng zhal nyis brgya sngon po /
zhal re re'ang spyan gsum gsum dang ldan zhing /
dbu re re la khro bo'i rdo rje 'bar bas mtshan pa /
dbu'i steng du gdung bdun /
bde gshegs bcu sogs yang dag par rdzogs pa'i @# / /
sangs rgyas bye ba phrag bdun gyi cod pan 'chang ba /
phyag g.yas g.yon gyi dang pos 'khor lo dang bcas pa'i skyabs sbyin dang /
mda' dang bcas pa'i gdugs dkar po'i yu ba thugs kar 'dzin cing /
g.yas g.yon gyi lhag ma dgu bcu rtsa dgu na 'khor lo dang mda' /
g.yas kyi phyag lhag ma bzhi brgyas rdo rje rin po che padma sna tshogs rdo rje rnams brgya phrag re re 'dzin cing /
g.yon gyi phyag lhag ma bzhi brgyas gzhu dang ral gri zhags pa lcags kyu rnams brgya phrag re re 'dzin pa /
rin po che'i rgyan sna tshogs kyis brgyan cing| dar gyi stod g.yogs dang smad g.yogs mdzes par gsol ba /
zhabs g.yas lnga brgya brkyangs pas rgyal po'i chad pa'i 'jigs pa la sogs pa 'jigs pa chen po thams cad gnon par mdzad cing /
g.yon lnga brgya bskums pas mdangs 'phrog pa la sogs pa'i gdon thams cad 'joms par mdzad pa /
sku'i cha thams cad la zur gyis blta ba dang /
cher bgrad pa dang /
glog ltar 'khyug pa dang /
drag tu gzir ba la sogs pa'i spyan bye ba brgya stong mnga' ba /
gar gyi nyams dgu dang ldan zhing /
ba spu'i bu ga thams cad nas bskal ba'i me lta bu'i rdo rje'i me 'od rab tu 'bar bas sa gsum gyi dkyil 'khor rgyas par 'gengs pas sems can thams cad 'jigs pa ma lus pa las skyob pa'i bdag nyid can du gyur pa'i spyi bor oM dkar po /
mgrin par AHdmar po /
thugs kar hUM sngon po oM yig dkar pos mtshan pa /
de las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
oM ar+g+haM pra tI ts+tsha swAhA /
dzaHhUM baM hoH gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
de bzhin gshegs pa thams cad kyis mngon par dbang bskur du gsol zhes gsol ba btab pas /
de rnams kyis oM sarba ta thA ga ta a b+hi She ka ta sa ma ya shrI ye hUM /
zhes gsung zhing bum chus dbang bskur bas lus gang dri ma dag /
chu'i lhag ma spyi bor lud pa yongs su gyur pa las rnam par snang mdzad kyis dbu brgyan par gyur /
mchod pa bya rgyud ltar byin gyis brlab la /
oM uSh+NI Sha si tA ta pa tre sa pA ri wa ra ar+g+haM pra tI ts+tsha swAhA /
nas /
shap+ta'i bar gyis mchod /
bde gshegs thugs rje'i gtsug tor las 'khrungs shing / /
bde 'byung bstan la gnod byed tshar bcad nas / /
bde legs 'bras bu nye bar @# / /
stsol mdzad pa'i / /
bde mchog gdugs dkar can la phyag 'tshal bstod / /
de nas /
rang gi snying gar zla ba'i dkyil 'khor gyi steng du oM yig gi mthar bzlas bya'i sngags kyis bskor ba las 'od zer 'phros pas /
nad gdon bar chad thams cad sbyangs /
bcom ldan 'das ma'i sku gsung thugs kyi dngos grub thams cad thob par bsam pa sogs skabs su gang babs kyi dmigs pa las yid gzhan du ma yengs par /
tadya thA /
oM a na le a na le /
kha sa me kha sa me /
b+hai re b+hai re /
sau me sau me /
sarba bud d+ha a d+hi ShTHa na ad+hi ShTHi te swAhA /
oM sarba ta thA ga to Sh+NI Sha si tA ta pa tre hUM phaT /
hUM ma ma hUM ni swAhA /
zhes sbrel ba dang /
oM sarba ta thA ga to Sh+NI Sha si tA ta pa tre hUM phaT /
hUM ma ma hUM ni swAhA /
zhes pa rnams ci nus su bzla /
'di la bsnyen pa song nas /
las sngags zlo bar 'dod na /
rang lhar gsal ba'i sku las mtshon du ma thogs pa'i khro bo dang khro mo'i tshogs dpag tu med pa 'phros te /
pha rol gyi rig sngags kyi zhags pa bcad nas sngags sbyor ba po dang zlo ba po phur bus btab cing mnan par bsamS nas /
oM a si tA sogs gzungs ring ci nus bzlas rjes yig brgya brjod /
bdag bskyed kyi ye shes pa phyung ste mdun gyi nam mkhar bzhugs par bsam /
sngar bzhin mchod bstod bya /
bcom ldan 'das gdugs dkar mos bdag dang sems can thams cad kyi nad gdon bar chad thams cad nye bar zhi zhing dngos grub ma lus pa stsal du gsol /
zhes 'dod don la gsol ba gdab /
gang yang bdag blo sogs kyis nongs pa bzod par gsol te /
ye shes pa rang bzhin gyi gnas su gshegs /
rang dam tshig pa'i nga rgyal gyis gnas nas bsngo smon bkra shis brjod cing mi dmigs pas rgyas gdab par bya'o / /
'phags ma gdugs dkar mo'i sgrub thabs mchog stsol nor bu zhes bya ba 'di jo rig thu wang gi shog zhabs drung blo bzang le phraM? gyis rgyun 'don byed rgyur shin tu mdor bsdus 'di lta bu zhig dgos zhes bskul ngor /
zhwa ser cod pan 'dzin pa'i tha shas btsun pa ngag dbang blo bzang bstan pa'i rgyal mtshan gyis sbyar ba'o / / / /
