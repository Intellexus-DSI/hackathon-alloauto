@# / /
phyag chen rtsa ba rgyal ba'i gzhung lam bzhugs so / /
@# / /
na mo mahA mu drA ya /
kun khyab kun gyi rang bzhin phyag rgya che / /
dbyer med brjod bral sems kyi rdo rje'i dbyings / /
rjen par ston mdzad khyab bdag grub pa'i rje / /
zla med bla ma'i zhabs la gus pas 'dud / /
mdo rgyud man ngag rgya mtsho'i bcud bsdus nas / /
legs par 'doms mdzad dge ldan bka' brgyud pa / /
grub mchog d+harmA badzra yab sras kyi / /
bka' srol phyag rgya chen po'i gdams pa bri / /
'di la sbyor dngos mjug gsum las / /
dang po bstan dang theg chen la / /
'jug pa'i sgo dang gzhung shing phyir / /
kha tsam tshig tsam ma yin pa'i / /
skyabs @# / /
'gro sems bskyed nan tan bya / /
sems kyi chos nyid mthong ba yang /
tshogs bsags sgrib sbyangs la bltos pas / /
yig brgya 'bum tsam ltung bshags ni / /
brgya phyag gang mang sngon btang nas / /
dus gsum sangs rgyas thams cad dan. / /
dber med rtsa ba'i zla ma la / /
snying nas gsol 'debs yang yang bya / /
dngos gzhi phyag rgya chen po la / /
bzhed tshul mang du 'dug na yang /
mdo sngags dbye bas gnyis su yod / /
phyi ma rdo rje'i lus nyid la / /
gnad du bsnun sogs thabs mkhas las / /
byung ba'i bde chen 'od gsal te / /
sa ra ha dang klu sgrub zhabs / /
nA ro mai tri'i phyag chen te / /
grub snying skor nas bstan pa yi / /
bla med rgyud sde'i yang snying yin / /
sngon ma rgyas 'bring bsdus gsum gyis / /
dngos bstan stong nyid bsgom tshul te / /
'di las gzhan pa'i that pa'i lam / /
med ces 'phags mchog klu sgrub gsung / /
'dir ni de yi dgongs pa bzhin / /
phyag rgya chen po'i khrid phog ste / /
sems kyi ngo sprod byed pa'i tshul / /
rgyud ldan bla ma'i gsung bzhin brjod / /
lhan cig skyes sbyor ga'u ma / /
lnga ldan ro syoms yi ge bzhi / /
zhi byed gcod yul rdzogs chen dang / /
dbu ma'i lta khrid la sogs pa / /
so sor ming 'dogs mang na yang / /
nges don lung rigs la mkhas shing /
nyams myong can gyi rnal 'byor pas / /
dpyad na dgongs pa gcig tu 'bab / /
des na 'di la lta thog nas / /
sgom pa 'tshol dang @# / /
sgom thog nas / /
lta ba 'tsho ba'i lugs gnyis las / /
'dir ni phi ma'i lugs bzhin yin / /
bsam gtan bde ba'i stegs bu la / /
lus gnad bdun dand ldan byas la / /
rlung ro dgu phrugs dag tu bsal / /
rig pa dwangs snyigs legs par phye / /
rnam dag dge ba'i sems ldan pas / /
skyabs 'gro sems bskyed sngon du btang / /
zab lam bla ma'i rnal 'byor bsgom / /
shugs drag gsol 'debs brgya rtsa sogs / /
byas nas bla ma rang la bsnyim / /
snang ba ban bun dang de la / /
re dogs la sogs rnam rtog gis / /
bcas bcos gang yang ma byed par / /
g.yo med cung zad mnyam par gzhog /
brgyal dang gnyid log lta bu yi / /
yid byed bkag pa ma yin pa / /
ma yengs dran pa'i rgyang so tshugs / /
'gyu ba rig pa'i shes bzhin sdogs / /
rig cing gsal ba'i ngo bo la / /
hrim gyis bsgrims la gcer gyis ltos / /
rnam rtog gang dang gang skyes pa / /
de dang de nyid ngos zin bya / /
yang na ral bskor mkhan bzhin du / /
rnam rtog ci skyes rbad rbad gcod / /
bcad mthar gnas pa de yi tshe / /
dran pa ma shor lhod kyis glod / /
hrim gyis bsgrims la lhod kyis glod / /
sems kyi 'jog sa de na gda' / /
zhes dang gzhan yang ji skad du / /
'jur bus bcings pa'i sems nyid ni / /
glod na grol ba the tshom med / /
ces gsungs pa ltar ma yengs glod / /
rnam rtog gang skyes ngo bo la / /
bltas che rang yal stong sang 'char / /
de bzhin gnas tshe 'ang brtags pa na / /
ma sgribs stong gsal hrig ge ba / /
mthong @# / /
ba gnas 'gyu 'dres pa zhes / /
grags shing rnam rtog ci skyes kyang / /
mi 'gog 'gyu ba ngos zin par / /
byas te de yi ngo bo la / /
'jog pa rdzings kyi bya btson ni / /
'phur ba'i dpe dang mtshungs pa yin / /
ji ltar gzings nas 'phur ba'i bya rog ni / /
phyogs rnams bskor nas slar yang der 'bab bzhin / /
zhes pa ji bzhin bskyangs pa las / /
mnyam gzhag ngo bo gang gis kyang / /
ma sgribs dwangs shing gsal ba dang / /
gzugs can gang du'ang ma grub pas / /
stong sang nam mkha' lta bu dang / /
ci yang 'char bas hrig ge ba / /
de ltar sems kyi chos nyid ni / /
mngon sum lhag gi mthong mod kyang / /
'di zhes gzung zhing bstan du med / /
gang shar 'dzin med lhug par 'jog /
'di ni sangs rgyas sbar bcangs su / /
gtod pa'i gdams ngag yin no zhes / /
deng sang gangs ri'i skom chen pa / /
phal cher dgongs pa gcig gis sgrog /
de lta mod kyi tshul 'di ni| |dang po'i las can sems gnas pa / /
bsgrub pa'i rmad byung thabs mkhas dang / /
sems kyi kun rdzob ngo sprod tshul / /
yin zhes chos kyi rgyal mtshan smra / /
da ni sems kyi chos nyid la / /
ngo sprod ji ltar bya ba'i tshul / /
sangs rgyas rnams kyi ye shes kun / /
ngur smrig 'dzin pa'i tshul bzung nas / /
bdag blo rmongs pa'i mun self ba'i / /
rtsa ba'i bla ma'i zhal gdams 'god / /
sngar gyi mnyam gzhag ngang nyid las / /
ma g.yos drangs pa'i chu nang du / /
ji ltar nye'u chung 'khyug pa ltar / /
phra mo'i shes pas sgom pa po'i / /
skyes bu'i rang bzhin mdzangs par brtag /
'phags pa klu sgrum skyob nyid kyis / /
skyes bu sa min chu ma yin / /
me min rlung min nam mkha' @# / /
min| |rnam shes ma yin kun min na / /
de las gzhan na skyes bu gang / /
skyes bu khams drug 'dus pa'i phyir / /
yang dag ma yin ji lta bar / /
de bzhin khams ni re re yang / /
'dus phyir yang dag nyid du min / /
gsungs pa ji bzhin btsal ba na| |mnyam gzhag mnyam par 'jog mkhan sogs / /
rdul phran tsam yang ma rnyed pa / /
de tshe g.yeng med rtse gcig tu / /
nam mkha' lta bu'i mnyam gzhag skyong / /
yang na mnyam par gzhag pa'i ngang / /
gzugs su ma grub stong sang nge / /
sgrib med sna tshogs 'char zhing 'phro / /
'gag med gsal zhing rig pa'i rgyun / /
chad pa med par 'jug pa'i sems / /
ltos med snang zhing 'dzin pa yi / /
zhen yul mgon po zhi ba lhas / /
rgyud dang tshogs zhes bya ba ni / /
'phreng ba dmag sogs bzhin du brdzun / /
zhes gsungs lung dang rig pa yis / /
snang tshul ltar du ma grub pa'i / /
ngang du rtse gcic mnyam par gzhog /
mdor na bdag gi dge ba'i bshes / /
don dang mthun pa'i thams cad mkhyen / /
sangs rgyas ye shes zhal snga nas / /
gang shar rnam rtog 'dzin par yongs rig na / /
don dam chos dbyings gzhan la ltos med 'char / /
shar ba'i ngang du rig pa zhugs pa la / /
rtse gcig mnyam par 'jog pa e ma ho / /
zhes gsungs de bzhin dam pas kyang / /
stong pa'i ngang du rig pa'i mdung bskor bya / /
lta ba la thogs thug med do ding ri ba / /
zhes sogs dgongs pa gcig tu gnas / /
rjes ni phyag chen bsgoms pa las / /
byung ba'i rnam dkar ci mchis pa / /
dus gsum dge tshogs rgya mtshor bcas / /
bla med byang chub chen por bsngo / /
de ltar goms nas tshogs @# / /
drug gi /
yul du snang ba ci shar yang / /
snang tshul zhib mor rtogs shig dang / /
gnas tshul rjen par lhang gis 'char / /
gang shar ngos 'dzin lta ba'i gnad / /
mdor na rang sems la sogs pa / /
gang gang snang ba'i don der ni / /
ma 'dzin de de'i gnas tshul de / /
nges par gyis la rtag tu dkyongs / /
'di ltar shes nas 'khor 'das kyi / /
chos kun rang bzhin gcig tu sbyor / /
de skad du yang 'phags pa lhas / /
dngos po gcig gi lta po gang / /
de ni kun gyi lta bor bshad / /
gcig gi stong nyid gang yin pa / /
de ni kun gyi stong nyid yin / /
ces gsungs de ltar chos nyid la / /
tshul bzhin mnyam par bzhag pa'i ngor / /
yod med la sogs 'khor 'das kyi / /
spros pa'i mtha' dang bral mod kyi / /
de las langs nas brtags pa'i tshe / /
ming rkyang btags yod tsam zhig gi /
bya byed rten 'brel bsnyon med par / /
rmi lam smig rgyu chu zla dang / /
sgyu ma lta bur ngang gis 'char / /
snang bas stong pa mi bsgrib cing / /
stong pas snang ba mi 'gog pa / /
stong dang rten 'byung don gcig pa'i / /
lam bzang di tshe mngon sum 'gyur / /
de skad smra ba mang thos spong ba pa / /
blo bzang chos kyi rgyal mtshan zhes bya ste / /
dge bas 'gro kun zhi sgo gnyis pa dang / /
bral ba'i lam 'dis myur du rgyal gyur cig / / /
smras pa /
yod med skye 'gag mtha' bzhi'i spros pa kun| |dbu mar brtul ba'i brod bral phyag rgya che / /
srid pa'i nad sel nyon mongs zug rngu'i sman / /
'di ko theg gsum thar pa'i 'bab stegs yin / /
gangs can mkhas mang nor bu'i ba gam rtser / /
blo bzang chos kyi rgyal mtshan rab mdzes pa'i / /
legs bshad gser @# / /
gyi dril chen 'khrol ba'i sgra / /
sa gsum mya ngan sel ba'i rol mor bsgrags / /
tshul 'di sgo mang bsam blo khal kha yi /
mang thos lha ram thub bstan nyi ma nas / /
rgyu sbyar par du bskrun pa'i rnam dkar ni / /
'o ma'i chu gter mkha' la 'phyur 'dra des / /
mtha' yas pha mar gyur pa'i 'gro ba kun / /
mdo dang sngags kyi phyag rgya chen po'i lam / /
snying dbus snying gi nyi mar myur 'char zhing / /
kun bzang snang ba rab 'byams spro gyur cig /
rgyu sbyor nyid kyang mtha' yas zhing khams su / /
zab zhi rten 'byung dbu ma chen po'i tshul / /
rgyal dang rgyal sras mdun sar smra ba la / /
zla med 'jam dpal dyangs dang tshungs gyur cig /
ces pa 'di yang 'bras sgo mang bsam blo khal kha lha ram pa lung rigs rab 'byams smra ba thub bstan nyi ma nas paN chen blo bzang chos rgyan gyi gsung dge ldan phyag rgya chen po'i rtsa ba par du bskrun pa'i smon tshig tu ~sku bcar mtshan zhabs dar han dga' ldan khri byangs sprul ming pas sbyar ba dge /
