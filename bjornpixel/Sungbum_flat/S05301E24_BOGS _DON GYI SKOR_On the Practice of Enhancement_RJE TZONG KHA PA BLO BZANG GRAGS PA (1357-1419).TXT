! bcu bzhi pa bogs 'don la mdor bstan rgyas bshad gnyis las /
dang po ni /
rje btsun bla ma rdo rje 'chang dang dbyer ma mchis pa dang dpa' bo mkha' 'gro'i tshogs la phyag 'tshal lo / /
dngos grub rgya mtsho 'du bar mdzod /
lus dben gyi skabs su dmigs rten gsal po byung yang /
rlung ji lta ba bzhin 'du ma 'dod na rtsa'i sbubs thams cad nas rlung spos reng gi dud pa'i rnam pa can /
stod smad thams cad nas dmigs pas bkug ste /
dmigs rten la thim pa yang yang byas pas myur du gnas der 'dus nas rtags rnams 'char ba'i rlung gi bogs 'don khyad par ba yin no / /
lus dben sogs gang gi skabs su 'ang sems rmugs pa dang bying ba sogs byung na rtsa'i nang thams cad dang khyad par dbu ma'i nang du sgron me shin tu gsal ba'i 'od kyis khyab pa lta bur 'tshor zhing dwangs pa bsgom par bya'o / /
'di gsal ba'i bogs 'don yin no / /
dmigs pa gsal yang bde nyams chung na rtsa'i nang thams cad byang sems skar ma shar ba lta bus gang ba /
bde ba chen po'i ngo bor zhu ba rnams dbu ma la phyogs par rgyug pa /
khyad par spyi bo'i haM zhu ba dga' bzhi'i rim pas 'ongs pa dang 'grogs te nor bu'i rtser slebs pas /
lhan cig skyes pa'i dga' ba myong bar bsam pa ni rlung 'du zhing bde ba'i bogs 'don pa yin no / /
gnyis pa ni /
gshed skar sogs rdzogs rim gzhan gyi skabs su'ang /
dmigs rten thig le sogs gsal btab nas de'i rjes su sems thig le la thim pa'i tshul gyis bcug nas /
'dzin pa'i tshul la mkhas par byas te rtse gcig tu bsgoms pas rtags bzhi dang stang pa bzhi 'char zhing de dang dus mnyam du dga' ba bzhi yang 'di dag gi skabs su stobs che bar 'byung mod /
'on kyang dmigs pa gsal nyams chung ba dang /
bde ba shas chung ba bogs 'don pa'i zhal shes ni /
rang yi dam du gsal btab pa'i lte ba dang /
gsang gnas sogs su dmigs pa gtod pa dang /
phra mo bsgom pa sogs rang rang gi dmigs rten 'od zer 'phro ba 'tsher ba me 'bar la khad ? pa'i rnam par bsgoms la / /
de nas yum gyi d+hU tI'i nang nas rlung shin tu phra ba rta rnga lta bu zhig sngo khyug ste byung bas dmigs rten la 'phog pas /
dmigs rten de las me lce phra mo shin tu 'tsher ba zhig 'thon pa'i 'od zer d+hU tI'i nang nas yar song bas /
lus kyi nang d+hU tI'i rtsa 'khor thams cad dang de las gyes pa'i rtsa so so'i nang thams cad mun khung du mar me bteg pa bzhin du gsal bar bsgoms pas /
dmigs pa shin tu gsal nyams che bar 'gyur /
bde ba chen po bskyed pa'i bogs ? 'don ni gzhan sngar ltar 'dra ba la yum gyi gsang gnas nas rlung gong ltar byung nas /
rang gang du dmigs pa gtad pa'i thig le dang yi ga sogs me 'bar la khad pa shin tu 'tsher ba de la phob ? @# / /
nas /
de las me lce phra mo shin tu rno ba zhig rbad chad nas dbu ma'i nang nas yar song ba'i 'od kyis rtsa sbubs thams cad gsal ba'i nang byin po nas thig le dkar po sran ma tsam dang /
yungs kar tsam gnas pa thams cad nas skar ma dang zla ba shar ba bzhin song ste mthong bas bde mer byung bar bsams shing /
me phra mo de skar mda' 'phangs pa bzhin du dbu ma'i nang nas gyen du song ste spyi bo'i rtsa 'khor gyi dbus su haM yig dkar po byang chub kyi sems kyi rang bzhin mgo thur du lta ba de la phog pas /
'o rgyal phug pa bzhin de'i nang du thim song nas haM yig las kyang byang sems dkar po shar ra ra babs pas /
dmigs rten shin tu 'tsher ba de la phog pas bde mer byung ba dang /
me'i steng na mar gyi thig pa lhung ba bzhin du slar me 'bar pa'i steng du byang sems 'ba pas bde ba mi bzod pa 'dra ba skyes par bsgom zhing /
'dzag pa'i gegs byung gi dogs pa med pa 'di lta' yang yang bsgom pa dang /
dmigs rten rnams kyang byang sems 'dzag la khad pa'i rnam par bsgom /
rje rin po che'i zhal gyi gdams pa mkhas grub rjes zin bris mdzad pa'o / /

