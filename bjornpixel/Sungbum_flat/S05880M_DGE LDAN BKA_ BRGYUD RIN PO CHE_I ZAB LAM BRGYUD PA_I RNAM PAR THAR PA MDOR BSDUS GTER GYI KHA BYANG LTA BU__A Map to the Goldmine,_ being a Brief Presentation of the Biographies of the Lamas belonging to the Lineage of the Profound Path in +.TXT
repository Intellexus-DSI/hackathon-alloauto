@# / /
dge ldan bka' brgyud rin po che'i zab lam brgyud pa'i rnam par thar pa mdor bsdus gter gyi kha byang lta bu bzhugs / /
@## / /
na mo gu ru many+dzu g+ho ShA ya /
bslu med bla ma mchog gsum zhabs sen 'od / /
rten byed padmo'i phreng ba'ang spyir bcings te / /
dge ldan bka' brgyud dam pa de dang de'i| |phyag mtshan ji ltar byon tshul mdor bsdus brjod / /
'dir rgyal ba dben sa pa chen po'i bka' brgyud chu mgo gangs la thug pa lta bu'i thun mong dang thun mong ma yin pa'i ji ltar brgyud pa'i rim pa brjod par bya ste /
de yang /
thun mong ba ni /
bka' gdams gsar rnying thams cad mi mthun pa med pa'i thog ma ni /
thub dbang rdo rje 'chang nas /
rgyal tshab dam pa byams mgon /
slob dpon 'phags pa thogs med sogs la brgyud pa'i rgya chen spyod pa dang /
rje btsun 'jam dbyangs /
shing rta chen po klu sgrub sogs la brgyud pa'i zab mo lta @# / /
pa dang /
tai lo nA ro sogs la brgyud pa'i nyams len byin rlabs brgyud pa rnams yongs su rdzogs pa jo bo rje dpal mar me mdzad ye shes la mnga' zhing /
de nas kyang gzhung gdams ngag so sor gyes pa las /
rje thams cad mkhyen pas lho brag grub chen nam mkha' rgyal mtshan dang /
bka' gdams kyi gdams pa'i mdzod 'dzin pa grwa skor mkhan chen chos skyabs bzang po gnyis la bzhugs pa'i gdams ngag mtha' dag legs par gsan pa ltar /
lam rim gsol 'debs lam mchog sgo 'byed ji lta ba bzhin yin la /
de dag gi snying po'i nye bar brgyud pa ni /
nye brgyud gsol 'debs dngos grub snye ma ltar dang /
thun mong ma yin pa'i snyan brgyud sprul pa'i glegs bam dang bcas pa'i brgyud pa ni /
rje btsun 'jam dbyangs kyi drung du rje thams cad mkhyen pa tsong kha pa chen pos legs par gsan pa yin no / /
des na /
rje rgyal ba gnyis pa'i rnam par thar pa thun mong ba dang /
gsang ba'i rnam par thar pa rags pa tsam ni mkhas grub thams cad mkhyen pas mdzad pa yongs su grags pa las lhag pa spror med mod /
'on kyang rnam thar dad pa'i 'jug dogs su /
bdag nyid chen po mtshan brjod par dka' ba 'di ni bskal pa dpag tu med pa'i snga rol nas /
sa bcu yongs su rdzogs par mdzad de /
ma dag pa'i 'jig rten gyi khams rnams su yang /
la la la ni 'khor los bsgyur ba dang /
la la la ni khams kyi rgyal po dang /
'ga' zhig tu ni brgya byin dang /
tshangs pa'i gzugs dang /
de bzhin du byang chub sems dpa' khyim pa dang /
rab tu byung ba'i tshul la sogs pa gdul bya dang 'tshams pa'i sku'i rnam par 'phrul pa dpag tu med pa /
ji ltar nam mkha'i lam las zla ba'i dkyil 'khor gcig nyid kyis /
sa'i steng du chu snod tha dad pa sna tshogs pa zhig gi nang du cig car rang gi gzugs brnyan ston pa de bzhin du 'bad rtsol med par nyi bar bstan pa las /
bdag cag rnams la ni /
'u bu cag rang dang 'gro ba ris mthun par skye ba bzhes pa'i dge ba'i bshes gnyen nyid kyi rnam par bstan pas don mdzad do zhes bya bar khong du chud par bye ba yin pa gor ma chag ste /
'di la bdag nyid yid ches par bya ba'i lo rgyus kyi gtan tshigs gtam du gleng ba'ang thos so / /
de lta mod kyis tshul de ni skye ba phal mo che dag gis 'pham par bya dka' ba'i gnas yin pa'i phyir dang /
bdag cag dad pa dang bsam pa'i @# / /
stobs dman pa dag gi rang bzhin dang skal ba ji lta bu yin pa nye bar gzigs pa'i dbang gis / /
bdag nyid kyang don 'di zhal gyis 'ches par mi mdzad pa'i phyir /
gnas 'di ni gsang bar bgyi bar mi nus so / /
zhes gsungs pa ltar /
bdag cag lta bus rang stobs kyis de ni 'di dag smra bar ga la nus /
'on kyang /
rje btsun byams mgon gyis /
ji ltar sgron glog nor bu nyi zla la / /
brten nas mig dang ldan pa blta ba bzhin / /
de bzhin don chen chos spobs 'ong mdzad pa / /
thub la brten nas 'di ni rab tu bshad / /
ces gsungs pa ltar /
rgyal ba thams cad kyi yab rje btsun 'jam pa'i dbyangs dang /
mthu stobs kyi dbang phyug dpal ldan gsang ba'i bdag po'i bka' 'gyur ba med pa yang dag pas bstan pa bzhin cung zad brjod na /
de yang /
bla ma rtogs ldan 'jam dpal rgya mtsho la /
rje btsun 'jam pa'i dbyangs kyi sku dang gsung gi snang ba rgyun chags su 'byung ba yod pa ltar /
rje bla ma'i mdzad pa rnam thar /
sku tshe sngon ma'i rabs /
'tshang rgya ba'i mdzad pa ji ltar ston sogs yang yang gsol ba btab nas zhus pa na /
bka' las /
sngon bskal pa grangs med dpag tu med pa'i snga rol du /
de bzhin gshegs pa dbang po'i tog bya ba 'jig rten du byung ste /
'khor tshogs rgya mtsho'i dbus su theg pa mchog tu gyur pa rdo rje'i theg pa'i chos kyi 'khor lo bskor bar mdzad do / /
de'i tshe /
rje bdag nyid chen po 'di nyid rje btsun 'jam dbyangs kyi sras kyi thu bo / /
gzungs dang /
spobs pa dang /
mngon par shes pa dang /
ting nge 'dzin dang /
bden gnyis mngon sum du gzigs pa dag pa'i ye shes la sogs pa yon tan bsam gyis mi khyab pa dang ldan par gyur to / /
de nas /
rje btsun 'jam dbyangs 'khor dang bcas pa de bzhin gshegs pa dbang po'i tog rdo rje'i theg pa'i chos 'khor bskor ba'i mdun sar gshegs shing bzhugs pa na /
bcom ldan 'das rgyal ba dbang po'i tog gis tshangs pa'i dbyangs kyis /
byang chub sems dpa' gang dag ma dag pa'i zhing khams grangs med pa rnams su /
zab mo dbu ma'i lam dang 'brel ba'i rdo rje'i theg pa'i lam bzang lus dang srog la ma lta bar rgyas par byed pa de ni /
rgyal sras rnams kyi rlabs chen spyod pa rgya mtsho'i rab dang /
phul dang /
mchog tu gyur pa'i zhes seng ge'i sgra bsgrags pa ni /
bdag nyid chen po 'di snying stobs ches cher rgyas pas /
'khor tshogs rgya mtsho'i dbus su bzhengs te /
zhum pa med pa'i sgra dbyangs kyis /
deng nas brtsams te /
lus dang srog la mi lta bar /
ma dag pa'i zhing grangs med par zab mo dbu ma'i lam dang 'brel ba'i rdo rje'i theg pa'i lam bzang rgyas par bya'o zhes /
de bzhin gshegs pa dbang po'i tog sogs phyogs bcu'i rgyal ba sras bcas dbang du bzhag ste dam bcas shing @# / /
bden pa'i tshig gi sgra dbyangs bsgrags so / /
de'i tshe /
de bzhin gshegs pa dbang po'i tog sogs phyogs bcu'i sangs rgyas thams cad kyis /
legs so / /
khyod ni byang chub sems dpa' snying stobs chen po'i zhes dbugs dbyung zhing /
de nas bzung ste sangs rgyas kyi zhing thams cad du'ang bdag nyid chen po de'i mtshan /
byang chub sems dpa'i snying stobs chen por grags so / /
de nas rgyal ba dbang po'i tog sku las 'od zer gyi tshogs bye ba dpag tu med pa 'gyed cing /
zhal 'dzum pa dang ldan pas /
khyod kyis ji ltar dam bcas pa bzhin du /
deng nas bzung ste /
ma dag pa'i zhing grangs med pa rnams su mdo sngags kyi dam chos rgyas par byas te /
mthar gyis ngo mtshar rmad byung bkod pa'i zhing du /
de bzhin gshegs pa seng ge'i nga ro zhes bya ba'i rdzogs pa'i sangs rgyas su 'gyur ro zhes lung bstan par mdzad do / /
zhes rje btsun 'jam pa'i dbyangs kyis /
bla ma rtogs ldan 'jam dpal rgya mtsho la rgyas par gsungs te /
gsang ba'i bdag po phyag na rdo rjes /
'tshang nam rgya ngas mi ston /
'jam dbyangs kyis ston par 'gyur ro / /
zhes gsungs pa yang 'di la dgongs pa yin no / /
gtan tshigs 'di dag las ni /
rje bla ma 'di nyid bskal pa mang po'i sngon nas /
bla na med pa'i byang chub mngon du mdzad par nges te /
bde gshegs dbang po'i tog byon pa'i dus /
bla med kyi sngags lam la gnas par grub pa gang zhig /
so skye rang bzhin pa yang dbang bzhi thob la dam tshig dang sdom pa ma nyams na /
bsgom pa sogs ma byas kyang /
snyigs dus kyi skye ba bcu drug tshun la nges par rdo rje 'chang gi go 'phang 'thob par rgyud sde rnams su gsungs pas 'gyur med lung rigs kyis grub pa'i phyir /
de bzhin du /
gsang ba'i bdag po phyag na rdo rjes kyang rje bla ma'i thun mong dang thun mong ma yin pa'i rnam thar rgyas par gsungs shing / /
de dag gi snying po /
de bzhin gshegs pa dbang po'i tog gi lung bstan dang mthun pa mdor bsdus ni /
gsang 'dzin las kyi rdo rje la / /
sngon nas las kyis 'brel pa yi / /
blo bzang grags pa 'di nyid ni / /
sangs rgyas kun gyi sprul pa ste / /
paN chen rkyang gi lus bzung nas / /
mdo dang sngags kyi don bshad cing / /
nges pa kho nar 'tshang rgya'o / /
rgya gar rgya nag bal po dang / /
dbus gtsang mdo khams yul phyogs su / /
skye ba bzung gin 'gro kun rnams / /
thar pa'i lam la 'dren par byed / /
'jam pa'i dbyangs ni lhag pa'i lha / /
dbyangs can ma ni las rgya ste / /
nges pa kho nar byang chub pa'i / /
'phags pa'i slob ma 'du bar byed / /
lus 'di bor nas dga' ldan du / /
byams pa'i drung 'gro chos nyan 'gyur / /
'jam dpal snying po zhes bya ba / /
sems can kun la brtse bar blta / /
de ni sa bcu'i @# / /
mthar phyin to / /
zhes gsungs shing /
khyad par du /
nga lag na rdo rjes kyang ma ti b+ha dra kI rti shrI'i yon tan gyi mtha' rtogs par mi nus gsungs /
des na /
'phags pa phyag na rdo rje ni /
don dngos po'i gnas tshod la /
kalpa grangs med pa'i snga rol nas sangs rgyas par bshad la /
des kyang rje thams cad mkhyen pa'i yon tan gyi mtha' mi rtogs par gsungs pa la /
rnam dpyod dang ldan pas tshul bzhin bsam par bya'o / /
'gos lo thams cad mkhyen pas kyang /
rje btsun de'i bka' drin las /
zhal ma mthong zhing /
sa phyogs ring na gnas pa'i rab tu byung ba dag kyang /
dras drub ma dang gding lhung la sogs pa'i yo byad bsrel ba dang /
phyi rol yang sdud ma spangs te /
zla gam gyon pa dang /
zhwa'i kha dog kyang gser mdog lta bu byed pa 'di yin no / /
'di dag ni thun mong du snang ba'i che ba tsam zhig brjod pa ste /
gsang ba'i bdag po phyag na rdo rjes /
mkhan chen las kyi rdo rje la bka' stsal ba'i yi ge las /
nga lag na rdo rjes kyang ma ti b+ha dra kI rti shrI'i yon tan gyi mtha' rtogs par mi nus so gsungs /
tshad ma las ni /
'di'i phyi ma la dga' ldan du /
byang chub sems dpa' 'jam dpal snying por 'gyur ro / /
zhes bya ba dang /
ma 'ongs pa na /
de bzhin gshegs pa seng ge'i nga rong 'gyur ro zhes bya ba dag la /
yid 'khyog pa med pas bsams na /
shin tu mtho ba'i sa la bzhugs pa zhig /
'dir sems can gyi don du byon no zhes bya bar nges so / /
zhes gsungs pa ni /
bsregs bcad brdar ba'i gser dang mtshungs pa rnam par dpyod pas legs par brtags pa'i gsung ngo / /
de yang /
rje btsun 'jam pa'i dbyangs kyis gsungs pa'i lung bstan gsang ba'i me long las ni /
bya rgod phung po'i rir /
ston pa sangs rgyas la klu'i rgyal po ma dros pas dung phul ba re zhig chos dung mdzad /
de rjes ston pa 'khor bcas kha cher phebs dus /
da lta'i slob ma dge slong padma'i ngang ldan 'di /
bod gdong dmar gyi yul du /
blo bzang grags pa zhes bya ba'i dge slong du gyur nas /
shes rab kyi pha rol tu phyin pa dang /
mdo sngags zung du 'brel ba'i bstan pa rgyas par byed pa 'ong gsungs te /
kun dga' po la bka' stsal nas /
kun dga' bos sngar gyi dung bsnams nas rdzu 'phrul gyis byon /
'brog ri bo cher gter du sbas /
gter bdag tshogs bdag la bcol ba spre'u'i gzugs su yod /
de'i dus /
lha sa nas rgyang grags 'di tsam na dge ldan 'byung tshul gsal bar gsungs /
de rjes padma'i ngang ldan gyi slob ma dge slong bde ba'i 'byung gnas 'di yang /
bod du dge ba la 'dun pa rgya mtsho la mtha' can gyi dge slong du gyur te /
blo bzang grags pa'i bstan pa spel /
zhes sogs lung bstan mang du gsungs /
gzhan yang /
rje btsun gyi gsung nas /
nyed rang gi bstan pa la dbus gtsang gi mtshams su bdud kyi rgyal po @# / /
stobs shin tu che bas gnod par byed / /
bdud dge slong gi cha byad bzung nas /
sher phyin gyi don nyams su len pa'i dge slong rnams dang rgyal blon gyi bar du /
'di chos min log pa'o zhes dbyen bcug nas don bzhin nyams su len pa'i dge slong rnams la sdang bar 'gyur /
'on kyang /
sprul pas byin gyis brlabs pas zhi bar 'gyur gsungs /
gzhan yang phu chung ba dge ba la 'dun pa bzang po'i mtha' can du gyur nas /
rang re'i bstan pa la phan thogs chen po 'byung /
zhes sogs dang /
phyis g.ya' ma stag gzig gi bya 'dab tu dge 'dun gyi sde rnam dag 'ong ba dang /
gtsang du grags pa mtha' yas ces bya ba 'byung ste /
dbus gtsang gnyis kar bstan pa spel /
zhes sogs rje btsun 'jam dbyangs dang rje bla ma gnyis zhal 'dzom nas /
bla ma rtogs ldan 'jam dpal rgya mtsho la /
mnga' ris /
dbus gtsang mdo khams sogs su bstan pa dang /
de 'dzin pa'i dam pa rnams dang /
dge 'dun gyi sde dang /
de dag gi 'phel 'grib ji ltar 'byung tshul gsungs pa lung bstan gsang ba'i me long du bkod pa'i sprul pa'i glegs bam gyi don rags pa 'ga' zhig mkhas grub thams cad mkhyen pa la yang mnga' zhing /
yongs su rdzogs pa sprul pa'i glegs bam dang bcas pa bla ma rtogs ldan 'jam dpal rgya mtsho la mnga' /
dam pa 'di ni /
rje thams cad mkhyen pa dang 'khrungs yul gcig cing /
dam chos 'dzin pa'i smon lam grub pa /
byis pa chung ngu nas zla ba sgron me'i mdo thugs la bzung nas /
rgyun du zhal 'don mdzad /
dgung lo bco brgyad lon tshe /
dbus gtsang du byon nas /
se mo do'am /
rgya gar phyogs kyi dben pa zhig tu bsgrub pa 'ba' zhig byed dgongs pa la /
rje thams cad mkhyen pas bde ba can du rgyud bla gsungs pa gsan pas pad mtsho mthong ba'i ngang pa ltar /
dgyes shing byon nas /
legs par gsan pas /
ji lta ba bzhin nges shing khong du chud pa byung gsungs /
bdag nyid 'dod tshul zhus pas /
re zhig mdo sngags kyi slob gnyer gyis gsungs pa ltar /
sde snod dang rgyud sde la sbyangs pa mthar phyin par mdzad /
phyis rje btsun 'jam pa'i dbyangs kyis rje thams cad mkhyen pa la /
dmu rgod gdul dka'i sems can 'di rnams la / /
bshad pas phan thogs chen por ga la 'gyur / /
de bas bsgrub pa lhur blangs dben pa sten / /
rang gzhan gnyis ka 'chings pa'i lam rnyed snyam / /
zhes sogs bsgrub pa la bskul pa gsan pas /
rje rin po che gtsang nas phebs pa dang /
rje thams cad mkhyen pa dben pa bsten tshe de las lhag pa med /
de'i zhabs 'bring byed dgongs te zhus pas rje rin po ches kyang /
rje btsun 'jam dbyangs kyis /
'khor dag pa rnam brgyad 'khrid pa'i gnang ba byung ba ltar /
dpon slob dgus chu gzhung brgyud de 'ol khar phebs /
de'i rdzong dpon gyis dad pas cha rkyen ci @# / /
bzhed 'bul bar byas kyang /
gang yang ma bzhes /
rje rin po che dang bla ma 'jam dkar ba gnyis la nan gyis zhus te /
dka' thub mdzad ma bcug /
gzhan thams cad kyis bcud len mdzad cing /
khyad par /
bla ma rtogs ldan pas ni lo gsum tsam du shug 'bru dang me tog gi bcud len kho na mdzad pas /
mtshan yang bla ma shug 'bru par grags /
de'i dus /
bla ma 'dis /
rje rin po che la 'jam dbyangs dpa' gcig gi rjes gnang lung sogs gsan nas /
bsgrub pa cung zad mdzad pas /
ring po ma lon par zhal gzigs /
gsung gi gnang ba'ang yang yang byung /
de'i tshul rje thams cad mkhyen pa la zhus shing /
rje rin po ches kyang brtags dpyad spyi dang /
khyad par /
chos zab mo la dri ba yang yang mdzad pa rnams 'phyugs med du byung bas thugs yid ches /
phyis ni rje thams cad mkhyen pa rang nyid la /
lhag pa'i lha yi dam mang po dang /
rgyan drug mchog gnyis /
grub chen sa ra ha /
in+d+ra b+hA ti /
lu i pa sogs grub chen mang po'i zhal gzigs byung ba rnams btang snyoms su bzhag pa la /
rje btsun gyis /
bla ma 'di la /
rje bla ma'i zhal gzigs de rnams rang bzhin pa ma yin /
lhag pa'i lhas byin gyis brlob pa dang /
paN grub de rnams kyi gzhung la brten nas /
rang gzhan la phan thogs rgya cher 'byung ba'i rten 'brel yin pas /
gsol ba thob ces bskul bar mdzad /
phyis ni rje la rang bzhin dang sku cung zad mi bde ba'i skabs su yang ngo mtshar ba'i ltas dang /
gzigs snang sna tshogs byung ba rnams la /
nged khams snyoms ma snyoms kyis nges pa med /
rtogs ldan pa la dri dgos gsungs nas /
bla ma 'di la thugs nges gting nas 'khrungs pa'i dbang po tshad mar mdzad pa yin no / /
de yang /
rje btsun 'jam dbyangs gyis gsang ba'i mi grang gsung pa'i dus su /
rje bla ma dang bla ma rtogs ldan pa ma gtogs ma'i slob ma gzhan med cing /
skal ldan gyi lha lnga drug ces yod ces /
de'i zhing bkod kyang mkhas grub sangs rgyas ye shes kyis zhal bkod mdzad nas /
dben dgon du legs bris su 'god par mdzad yod do / /
de'i dus /
rje rin po che'i sku dngos kyi slob mar gyur pa'i dam pa mang po'i sku skye snga phyi'i rim pa /
bstan pa rgyas par byed tshul sogs mtha' dag rgyas par gsungs shing /
gsungs pa ltar du 'bad rtsol med par 'phrin las kyis 'dzin ma'i khyon thams cad khyab pa yin te /
dpal ye bzang rtse pa'i zhal nas /
de'i dus sa'i khyon thams cad rje btsun tsong kha pa chen po'i gdugs dkar po gcig gis khyab par byas te yod pa yin gsungs /
de'i tshe rje thams cad mkhyen pa'i sku gsung thugs kyi rnam thar 'dzin cing /
'phrin las spel zhing rgyas par byed pa'i dam pa mang pos sa steng ma lus pa rgyas par gang mod kyang /
gong smos ltar snyan brgyud lung bstan rags pa mkhas @# / /
grub thams cad mkhyen pa la yang mnga' zhing /
snyan brgyud lung bstan sprul pa'i glegs bam dang bcas yongs su rdzogs par mnga' ba ni bla ma rtogs ldan 'jam dpal rgya mtsho kho na yin te /
rgyal ba blo bzang don grub kyis /
kun mkhyen legs pa don grub la gnang ba'i gsung shog tu /
de yang ri bo dge ldan du /
rtogs ldan 'jam dpal rgya mtsho dang /
skal ldan gyi lha du ma zhig gis /
rje btsun 'jam dbyangs dang rje nyid la zhus pa na /
rje rang nyid kyi sku skye snga phyi /
rje nyid kyi bstan pa yun ji tsam gnas /
bstan pa 'dzin pa'i skyes bu ji tsam 'byung dang /
de rnams kyi sku tshe snga phyi dang /
sku tshe ring thung dang /
bstan pa'i 'phel 'grib dang bstan pa bstan 'dzin dang bcas pa la dgra ji lta bu 'byung /
de gang zag ji lta bu zhig gis thabs gang gis 'dul /
bstan pa bstan 'dzin dang bcas pa la dad cing mthun rkyen sbyor bar byed pa'i sbyin bdag ji lta bu 'byung ba la sogs pa'i lung bstan dang /
gzhan yang rje btsun 'jam dbyangs dang rje nyid kyis gsungs pa'i snyan brgyud kyi man ngag khyad par can zhus nas yod pa ni /
rtogs ldan 'jam dpal rgya mtsho kho na gcig nyid yin cing /
gzhan su la yang man ngag dang lung bstan yongs su rdzogs pa med la /
mkhas grub thams cad mkhyen pa la zur tsam zur tsam las /
snying po'i nyams len man ngag lung bstan dang bcas pa'i snyan brgyud kyi gdams pa yongs su rdzogs pa med do / /
paN chen chos kyi rgyal mtshan gyis kyang /
mkhas grub rje nyid la gdams pa 'di'i man ngag dang lung bstan zur tsam zur tsam yod pa rnams zhus shing /
khyad par rtogs ldan 'jam dpal rgya mtsho nyid la snyan brgyud dang lung bstan yongs su rdzogs pa zhus so / /
bla ma 'di ni 'jam dbyangs dang rje bla ma'i gsang ba kun gyi mdzod 'dzin cing /
lung dang mngon par rtogs pa'i yon tan bsam gyis mi khyab pa /
tshe 'dir sku gsum mngon du mdzad nus pa'i rtogs pa khyad par can mnga' ba yin te /
ri bo dge ldan gyi gdan sar phebs pa'i tshe /
tshe 'dir rnal 'byor dbang phyug sha ba ri pa'i rnam thar skyong bsam yod na'ang /
rje bla ma'i gdan sar 'gro dgos shar ces gsungs par grags shing /
gnas rnying chos rje kun dga' bde legs pas kyang /
kho bo gnas rnying pa'i rigs su skyes snyam pa'i nga rgyal med /
ba so chos rje'i slob ma yin snyam pa'i nga rgyal ni yod /
ces gsungs pa yang don dang ldan pa'i gtam yin no / /
paN chen chos kyi rgyal mtshan gyis kyang /
snod ldan gyi gang zag gsum ma gtogs /
gzhan su la yang ma gsungs shing /
gsum po de la yang /
tshe 'di'i bya ba blos btang ba'i snod ldan gyi slob ma re re gnyis gnyis tsam byung na gdams pa 'di shod /
gzhan su la yang yod pa'i gtam tsam yang ma smra zhes /
yi dam mkha' 'gro chos skyong dpang btsugs kyi bka' rgya shin tu dam pa mdzad @# / /
bdag gis kyang rje btsun chos kyi rdo rje'i /
drung du gdams ngag 'di yongs su rdzogs par zhus pa'i dus su /
rje bla ma nyid kyi gsung nas /
gdams pa 'di su la yang ma smra gsung ba sogs bka' rgya shin tu dam pa yod /
ces pa dang /
yang bdag gi bla ma la yang bdag grogs mchod gsum tsam gyis 'di nyid zhu ba'i dus su yang /
bdag gsum ga dang /
khyad par bdag la btsun chung na gzhon pa dang /
kha yod pa'i stabs kyis 'di nyid smras pa 'ong pas /
su la yang yod pa'i gtam tsam yang ma smra gsung pa'i stabs kyis ces sogs gsungs pa ltar /
paN chen chos kyi rgyal mtshan la yongs su grags pa dang ma grags pa'i sbas pa'i slob ma bsam gyis mi khyab pa yod pa'i nang nas /
grub pa'i dbang phyug rdo rje mched gsum du grags pa rje btsun chos kyi rdo rje sogs gsum la gnang nas bka' rgyas btab /
rje btsun chos kyi rdo rjes kyang /
rgyal ba blo bzang don grub sogs slob ma mchog gsum la gnang nas bka' rgyas btab /
sprul pa'i glegs bam rgyal ba blo bzang don grub gyi phyag tu gtad nas /
phyag rgya dam pos bcings /
grub pa'i dbang phyug nyid kyis su la yang brjod med du sbas pa'i ngang nas /
bsam grub rtse'i zhol du zhag gcig bzhugs skabs /
be con thogs pa'i bud med sngon mo zhig gis /
sang bkra shis lhun por dpal 'bras rdo rje'i skye ba dang phrad par 'gyur bas /
skyes bu khyod rang ma yod pa'i yon tan zur tsam de la smras pas chog go /
zhes zer ba rmis pas /
sang nyin shar rtser phebs /
kun mkhyen legs pa don grub dang zhal mngon du gyur tsam nas thugs yid gcig tu 'dres /
phan tshun chos kyang gsan res mdzad /
de lta bu'i dam pa gnyis thog mar zhal mjal nas thugs gcugs pa'i tshe /
kun mkhyen la 'ga' zhig gis /
'di ni dben sa smyon par grigs pas 'di 'dra'i mthong bya mi rigs zhus pas /
kun mkhyen gyis /
mi 'tshang rgya bar mngon du phyog 'dug pa la /
de 'dra ma zer gsungs shing /
yon tan brnyes pa dang mthun par /
gnyis med bde ba chen po'i lha lam du / /
snang stong lha yi 'khor lo'i rol pa 'dzin / /
zung 'jug gzhal med khang du mngon phyogs pa'i / /
gsum ldan rdo rje 'dzin la gsol ba 'debs / /
rnam mar lha yi 'khor lo'i gzhal yas su / /
lhan skyes bde stong gar gyi rol pa 'dzin / /
zung 'jug gzhal med khang du mngon phyogs pa'i / /
gsum ldan rnal 'byor che la gsol ba 'debs / /
ces sogs kyi bstod pa yang mdzad do / /
de dus dang phyis kun mkhyen legs pa don grub kyis snyan brgyud dang lung bstan la brten pa'i dri ba sogs mang po mdzad pa'i lan du cung zad cung zad gsungs shing /
yi ger yang nyung bsdus bkod nas gnang /
rje grub pa'i dbang phyug de nyid kyis /
skal ldan gyi gdul bya mang po la snyan @# / /
brgyud gyi gdams pa stsal cing /
khyad par rgyal ba blo bzang don grub rang nyid kyi rgyal tshab /
don gyi slad du mtshan nas smos te /
bdag gi mkhan po rin po che mkhas grub sangs rgyas ye shes la dge ldan bka' brgyud kyi gdams pa rnams rgyas par gnang /
bdag gi bla ma 'di ni /
lung dang mngon par rtogs pa'i yon tan bsam gyis mi khyab pa brnyes pa yin te /
thun mong ba'i rnam thar ni mkhas grub gsum gyi rnam par thar par gsol zhing /
gsang ba'i rnam thar ni /
'phral du gzhan la ma ston cig ces gsungs pas /
der 'god ma bde /
da ni dus kyang ring po song bas /
cung zad brjod pa 'di ltar /
rje 'di nyid dang por rje grub pa'i dbang phyug gi drung du bzhugs /
thun mong ba'i lam rim gyi snyan brgyud gsan /
rtse gcig tu nyams bzhes mdzad pas /
zla ba drug bdun la bshes gnyen bsten tshul nas /
zhi lhag zung 'brel gyi bar gyi nyams rtogs khyad par can thugs la 'khrungs /
khyad par rje blo bzang don grub la bsnyen rgyab zhus nas /
dpal rdo rje 'jigs byed kyi bsnyen bsgrub mdzad pas /
dpal rdo rje 'jigs byed kyi rten brten pa'i dkyil 'khor yongs su rdzogs pa'i zhal gzigs /
phyis dben dgon rtser de'i rim gnyis kyi rnal 'byor nyams su bzhes tshe /
'jigs byed zhal phyag yongs rdzogs la yum rdo rje ro langs ma dmar mos 'khyud pa yang yang gzigs de bzhin du dpal 'dus pa zhe sdang rdo rje yum bcas g.yas bskums g.yon brkyangs bzhengs pa'i rnam pas zhal byas na /
byin gyis brlabs pa'i nyams shar gsung /
de bzhin du /
mgon po phyag drug pa /
chos rgyal phyi nang gsang gsum /
dpal ldan lha mo rnam pa gsum la sogs pas zhal bstan /
'phrin las bsgrub par zhal gyis bzhes so / /
bar skabs gcig tu dam sel la brten /
drang srong gi gnod pa'i rnam pa cung zad byung ba na /
phyag rdor gtum po'i bsnyen bsgrub mdzad pas /
bcom ldan 'das rdo rje gtum po sku dang gzi brjid shin tu che ba zhig gi gnas lnga las /
khyung rigs lnga byung nas /
bdag nyid chen po'i gnas lngar zhugs pas /
nad de rtsa ba nas dag pa byung gsung /
spyod lam thams cad du thun mong dang thun mong ma yin pa'i bde stong gi teng nge 'dzin las mi g.yel ba'i ngang nas /
bla ma lha'i rnal 'byor khor yug tu mdzad pas rtsa ba'i bla ma'i snang ba dang ni rmi lam du yang 'bral ba med ces bka' thos so / /
de lta bu'i bdag cag gi 'dren pa de nyid la snyan brgyud zab lam gyi gdams pa rdzogs par mnga' zhing /
sprul pa'i glegs bam phyog tu bzhugs sam zhes zhus tshe /
rje grub pa'i dbang phyug la zhus pa yin yang /
dus la bab cing skal ba dang ldan na ni /
nged kyis sbas pa med /
ci bden yod pas bltas chog /
gzhan du na /
sprul pa'i glegs @# / /
bam yin pas mthong dka' gsungs nas ma gnang zhes gsung yang /
sngar gyi dam pa mang po'i rnam thar dang /
dus kyi khyad par dang /
ma 'ongs pa na dus 'gyur ldog /
bstan pa spyi sger gyi 'phel 'grib dar rgyas 'byung tshul zhus tshe /
lung bstan gsang ba'i me long na 'di ltar yod ces /
yongs su ma grags pa'i lung bstan gyi tshig ma nyams pa thogs med du gsung pas /
phal cher thugs la'ang bzhugs 'dra sems so / /
de ltar dge ldan bka' brgyud ces grags pa'i / /
zab lam rin chen phreng ba spel legs pa / /
mkhas grub dam pa rnams kyi phyag sor gyi / /
pad 'dab mdzes pa'i rgyan du bkod pa'i tshul / /
gter gyi kha byang lta bu'i mdor bsdus 'di / /
'di nang chos brgyad bya ba ring dor nas / /
ri khrod 'dzin pa'i dam pa mang po yis / /
bskul tshe chos kyi rgyal mtshan zhes byas sbyar / /
yi ge pa ni dge tshul blo bzang dbang rgyal lo / /
bkra shis / / / /
