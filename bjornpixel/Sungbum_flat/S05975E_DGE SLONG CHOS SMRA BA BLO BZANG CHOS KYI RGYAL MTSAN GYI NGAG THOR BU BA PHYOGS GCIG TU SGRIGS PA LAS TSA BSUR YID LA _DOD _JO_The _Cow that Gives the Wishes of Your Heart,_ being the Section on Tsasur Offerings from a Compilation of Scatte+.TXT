@# / /
dge slong chos smra ba blo bzang chos kyi rgyal mtshan gyi ngag thor bu ba phyogs gcig tu sgrigs pa las tsha bsur yid la 'dod 'jo bzhugs / /
@## / /
oM grub par gyur cig /
'dir tsha bsur gtong bar 'dod pas /
skyabs 'gro sems bskyed tshad med bzhi sgom pa sngon du btang /
swa b+hA was sbyangs /
stong pa nyid du gyur /
stong pa'i ngang las rang nyid 'phags pa spyan ras gzigs kha sar+pA Nir gyur pa'i spyi bor oM /
mgrin par AH thugs kar hUM /
thugs ka'i hUM las 'od zer 'phros poTa la nas bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH gnyis su med par gyur /
dbang gi lhas dbang bskur 'od dpag med kyis dbu brgyan par gyur /
mchod pa rnams phul du byung ba'i lha rdzas su gyur /
oM AH hUM lan gsum gyis byin gyis brlabs /
oM Ar+ya lo ke shwar sa pa ri wAra ar+g+haM /
pA tyaM /
puSh+pe /
A lo ke /
gan+d+he /
nai witya /
shap+ta pra tIts+tsha @# / /
hUM swAhA / /
skyon gyis ma gos sku mdog dkar /
zhes sogs sho lo ka gcig gis bstod /
mgron spyan 'dren pa ni /
mchog dang thun mong ma lus stsol mdzad pa'i / /
dkon mchog sri zhu'i mgron rnams gshegs su gsol / /
rnal 'byor bar chad ma lus sel mdzad pa'i / /
mgon po yon tan mgron rnams X /
dus gsum kun tu pha mar gyur pa yi / /
rigs drug snying rje'i mgron rnams X /
sdang zhing gdug pa'i sems 'chang ma lus pa / /
gdon bgegs lan chags mgron rnams X /
khyad par rnam gsum ci rigs dris 'tsho ba'i / /
sna tshogs dri za'i mgron rnams gshegs su gsol /
zhes spyan drangs /
de nas yig drug brgya rtsa'am /
ma mtha' lnga drug bzla /
de nas bsur rnams /
oM badzra a mr-i tas bsangs /
oM swa b+hA was sbyangs /
stong pa'i ngang las /
ye shes kyi me rab tu 'bar ba la bsur rdzas rnams bsregs pa las byung ba'i 'dod yon lnga ldan gyi dri phun sum tshogs pa sa dang bar snang gi khyon thams cad gang bar gyur /
oM AH hUM lan gsum brjod la byin gyis brlabs /
na maH sarba ta thA ga ta a ba lo ki te /
oM sam+b+ha ra sam+b+ha ra hUM /
zhes bdun nam gsum gyis bsngos /
oM ar+g+haM nas /
shap+ta pra tI ts+tsha hUM swAhA'i bar gyis mchod /
ma lus phyogs kyi 'khor lo kun gang ba'i / /
'dod yon lnga ldan dri yi mchod pa 'di / /
bslu med bla ma yi dam dkon mchog gsum / /
'khor dang bcas la 'bul lo legs bzhes nas / /
mchog dang thun mong dngos grub ma lus pa / /
da lta nyid du bdag la stsal du gsol /
gnyis pa yang bsangs sbyangs nas /
shap+ta'i bar gyis mchod /
ma lus phyogs kyi 'khor lo kun gang ba'i / /
'dod yon lnga ldan dri yi mchod pa 'di / /
chos srungs gnas gsum dpa' bo mkha' 'gro dang / /
bstan la rab dga' mthu ldan rnams la 'bul / /
bzhes nas bdag gi 'gal rkyen kun sol la / /
bsam don chos bzhin 'grub pa'i 'phrin las mdzod /
gsum pa man la bsangs sbyangs byin gyis brlabs /
saM b+ha ra bdun gyis bsngos /
ar+g+haM sogs kyi tsha ba la /
bcom ldan 'das de bzhin gshegs pa rgyal ba rin chen mang la phyag 'tshal lo / /
de bzhin gshegs pa gzugs mdzes dam pa la X /
de bzhin gshegs pa sku 'byams klas la X /
de bzhin gshegs pa thugs @# / /
'jigs pa thams cad dang bral ba la phyag 'tshal lo / /
ma lus X /
'dod yon lnga ldan X /
dus gsum ma gyur sems can thams cad dang / /
dri za bar do'i 'gro ba rnams la 'bul / /
'dod dgus tshim zhing sdug bsngal 'jigs skrag las / /
yongs grol sangs rgyas go 'phang myur thob shog /
bzhi pa yang bsangs sbyangs nas /
mtshan gyi bar brjod /
ma lus X /
'dod yon X /
gnod byed gdon bgegs rnams dang bu lon can / /
lan chags sha 'khon gnyer ba rnams la 'bul / /
bu lon lan chags sha 'khon ma lus dag /
gnod sems dang bral byang chub sems ldan shog /
lnga pa yang bsangs sbyangs nas mtshan gyi bar brjod /
ma lus X /
'dod yon X /
dris 'tsho'i mgron dang bstan skyong tshe ring lnga / /
yul lha gzhi bdag ji snyed mchis la 'bul / /
bzhes nas ru nga phrag dog ma mdzad par / /
mthun rkyen stong grogs gnas po bzang po mdzod /
ces 'phrin las 'chol /
de ltar zang zing gi sbyin pas tshim pa la /
chos kyi sbyin pa bya ste /
skar ma rab rib mar me dang / /
sgyu ma zil pa chu lbur dang / /
rmi lam glog dang sprin lta bu / /
'dus byas chos rnams de ltar blta / /
chos rnams thams cad rgyu las byung / /
de rgyu de bzhin gshegs pas gsungs / /
rgyu la 'gog pa gang yin pa / /
dge sbyong chen pos 'di skad gsungs / /
sdig pa ci yang mi bya zhing / /
dge ba phun sum tshogs par spyad / /
rang gi sems ni yongs su gdul / /
'di ni sangs rgyas bstan pa yin /
ces chos bshad pas rgyud grol nas rang rang gi gnas su song bar bsams /
bdag gi bsams pa'i stobs dag dang /
zhes sogs dang /
bsod nams 'di yis thams cad gzigs pa nyid /
ces sogs bsngo ba smon lam ci rigs bya'o / /
de ltar rgyun pa'am /
dal skabs lta bur bsur bsngos na /
gnas skabs bar chad sel zhing bsam don 'grub /
mthar thug tshogs gnyis yongs su myur du rdzogs te 'tshang rgya ba'i phan yon shin tu che'o / /
smras pa /
mi dman rnam dpyod zla zer spu long gis / /
srid zhi'i mgron rnams bzang po'i dri gsung gis / /
mnyes par byed pa'i thabs mkhas ku mu ta / /
'byed mkhas blo bzang chos kyi rgyal mtshan yin / /
dge ba de yang 'gro ba'i nyer 'tshor bsngo / /
zhes chos grwa chen po dpal ldan 'bras spungs kyi gzims khang dga' ldan pho brang du smras pa'o / /
mang+ga laM / /
! / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / /
