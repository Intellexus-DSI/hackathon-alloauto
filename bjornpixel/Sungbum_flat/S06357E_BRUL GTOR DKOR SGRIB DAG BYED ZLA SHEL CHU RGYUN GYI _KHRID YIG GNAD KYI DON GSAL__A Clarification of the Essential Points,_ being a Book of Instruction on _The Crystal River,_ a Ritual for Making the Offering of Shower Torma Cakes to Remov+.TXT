@# / /
brul gtor dkor sgrib dag byed zla shel chu rgyun gyi 'khrid yig gnad kyi don gsal zhes bya ba bzhugs / /
@# / /
na mo gu ru lo ke shwa rA ya /
rgyal kun thugs rje'i rang gzugs spyan ras gzigs / /
ngur smrig gos klubs rtsa ba'i bla ma la / /
gus pas btud nas de la bzhad pa bzhan / /
brul gtar phyag len dmigs rim mdor bsdus bshad / /
'dir 'phags pa thugs rje chen pos dbon ston skyer sgang pa chos kyi seng ge la dngos su gnang ba'i zan bral brul gyi gtor ma la brul gtor du grags pa paN chen blo bzang chos kyi rgyal mtshan gyi gzhung la brten nas gtong tshul la gnyis /
sngon gyi gling gzhi dang /
gtong tshul dngos so / /
dang po ni /
chos rje rmog cog pa'i drung du bla ma skyer sgang pa bzhugs tshe nub gcig rmi lam du /
mi gtsang ba'i phung po zhig dbang med du zos pa'i mod la yi ge a zhig gis gsus pa la phar thal tshur thal du phug pas /
zug rdu bzod dka' ba byung ba rmis /
nang par stong lung pa'i yon @# / /
bdag gcig gis chos glegs bam zhig btsongs pa'i dkor sbyong la skyer sgang pas gtsos pa'i dge slong bzhi bsnyen bkur la 'bod du byung ba la /
khong gis ma byon pas /
bla ma rmog cog pa'i zhal nas /
da lan khyod cis kyang songs gsungs pas bka' nan ma theg par byon /
bsnyen bkur bzang po byas /
de gsol bas gral grol ma thag shin tu bsnyung bar gyur /
sman dang rim gros ma phan par grongs la thug pa na /
'phags pa spyan ras gzigs la gsol ba btab pas tho rangs dngos su byon pa la gnas tshul zhus pas /
kha sang gi yon bdag des khyed dge bshes bzhi po gsung rab btsongs pa'i dkor sbyong du gdan drangs pa yin /
chos kyi sku blus zos pas khyod rgyud dag pas skye ba 'di la nad tshabs chen smin pa yin /
khong grogs gsum po skye ba phyi ma mnar med pa'i dmyal bar skye gsung ba la /
skyer sgang pas tshe 'dir nad las grol zhing phyi ma ngan song du ma 'gro ba'i thabs zhus pas brul gtor 'di gnang /
khong gis gtang bla bsnyan las grol lo / /
zhes sngon gyi yig rnying dag las 'byung ba ltar ro / /
gnyis pa gtong tshul dngos la gsum /
sngon 'gro /
dngos gzhi /
mjug chog go /
dang po la gsum /
yo byad bshams pa / /
skyabs 'gro sems bskyed /
bdag mgron bskyed pa'o / /
dang po ni /
gtor ma'i yo byad spyi dang khyad par mtheb skya bco lnga /
zan ril lnga bcu rtsa gcig /
chu gtsang bcas sta gon bya ba'o / /
gnyis pa skyabs 'gro sems bskyed ni /
dge sems rnam par dag pas /
mdun gyi nam mkhar rin po che'i khri'i steng du padma 'dab ma bzhi pa'i lte bar bla ma kha sarbA Ni /
mdun gyi 'dab mar rtsa brgyud kyi bla ma /
g.yas kyi 'dab mar yi dam sangs rgyas /
rgyab kyi 'dab mar mdo sngags kyi glegs bam /
g.yon gyi 'dab mar byang sems nyan rang mkha' 'gro chos srung bcas dang /
rang gi mtha' skor du sems can thams cad 'khod par bsams nas rang gzhan sems can thams cad 'khor ba'i sdug bsngal gyis mnar ba la 'jigs shing snying rje ba dang /
skyabs yul rnams la 'jigs pa las skyob pa'i nus mthu yod par yid ches kyi sgo nas /
bdag dang 'gro ba nam mkha' dang mnyam pa'i sems can thams cad bla ma la skyabs su mchi'o / /
sangs rgyas la skyabs su mchi'o / /
chos la skyabs su mchi'o / /
dge 'dun la skyabs su mchi'o / /
zhes lan gsum @# / /
brjod pas skyabs yul rnams las bdud rtsi babs pas rang gzhan gyi sdig sgrib bkrus nas skyabs 'og tu chud pa'i mos pa bya'o / /
de nas /
ma sems can thams cad kyi don du myur ba myur bar yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i phyir du mchod sbyin gtor ma'i rim pa la 'jug par bgyi'o / /
zhes smon 'jug gi sems lan gsum bskyed nas /
seng khri pad 'dab kyi steng gi skyabs yul rnams rang gi smin mtshams su bsdu'o / /
gsum pa bdag mgron bskyed pa ni /
skyabs yul thims pa'i rkyen gyis rang yang 'od du zhu nas ye shes chos sku mngon du gyur pa'i mos pa bya /
de'i ngang las skad cig tsam gyis pad dkar zla ba'i dkyil 'khor gyi steng du rang nyid 'phags pa spyan ras gzigs kha sa rbA Ni sku mdog dkar po zhal gcig phyag gnyis pa /
g.yas mchog sbyin gyi phyag rgya dang /
g.yon padma 'dzin pa /
dbu skra thor tshugs can /
rin po che'i rgyan dang dar gyi na bzas klubs shing /
zhabs gnyis skyil krung phyed pa'i stabs kyis bzhugs pa'i thugs kar zla ba'i steng du hriH yig dkar po /
de las 'od zer dmar po lcags kyu lta bu 'phros pas srid pa 'khor ba dang zhi ba myang 'das kyi mgron thams cad spyan drangs /
gar bzhugs rdo rje'i /
zhes pa nas /
'dod pa'i gang na la bzhugs par gyur /
ces pa'i bar brjod pas /
mgron rang rang gang na bzhugs pa'i rdo rje'i pho brang ni /
dbyings stong pa nyid kyi dang nas spyan 'dren pa'i don dang /
e hye hi ni tshur byon tshur byon zhes pa dang /
ka ma la ni padma nyi zla sogs don mang por 'jug par sgra'i snye ma las bshad pa ltar /
mgron rang rang ji ltar 'dod pa'i gdan la bzhugs par gsol ba yin pas /
rtsa ba'i bla ma dang dbyer med pa'i 'phags mchog spyan ras gzigs kyi lha tshogs rnams rang gi mdun gyi khri steng gi padma'i lte ba dang /
rtsa ba'i bla ma la longs sku'i rnam pa can gyi sangs rgyas byang sems mkha' 'gro chos skyong gis bskor ba rnams g.yas kyi pad 'dab dang /
shAkya'i rgyal po la sprul sku'i rnam pa can gyi sangs rgyas byang sems nyan rang bka' sdod kyis bskor ba rnams g.yon gyi pad 'dab dang /
rigs drug spyi dang gdon bgegs lan chags kyi mgron rnams rgyab kyi pad 'dab rnams la bzhugs par bsam mo / /
gnyis pa dngos gzhi la mgron tshan lnga ste /
gsung ba po spyan ras gzigs kyi lha tshogs /
longs sku'i rnam pa can gyi lha tshogs sprul sku'i rnam pa can gyi lha tshogs /
rigs drug gdon bgegs lan chags kyi mgron /
bka' sdod wa ru Na 'khor bcas so / /
dang po ni /
mdun gyi gtor snod du mtheb skyu gsum dang chu gtsang blug pa /
badzra a mr-i ta'i sngags dang rang gi snying ga nas khro bo bdud rtsi 'khyil pa spros te bgegs bsangs /
swa b+ha wa'i sngags dang /
gtor ma snod dang bcas pa 'od du zhu nas chos thams cad rang bzhin gyis dag pa'i lta ba dran te tha mal gyi snang zhen sbyangs /
stong pa'i @# / /
ngang las b+hUM yig dkar po las rin po che'i snod yangs shing rgya che ba'i nang du gtor ma bden 'dzin bag chags dang bcas pa'i zag pa med pa'i ye shes nyid bdud rtsi'i rgya mtsho chen po'i rnam par bskyed /
oM AH hUM lan gsum brjod pas dang pos skyon sbyangs /
gnyis pas bdud rtsi dkar ser du bsgyur /
gsum pas rgya chen por spel bar bsam ste byin gyis brlabs la /
rang gi thugs ka nas rin po che'i snod thogs pa'i lha mo spros pas bdud rtsi nas bcus te /
bla ma 'phags pa 'jig rten dbang phyug 'khor dang bcas pa gtor ma mchod mchod mchod cig mchod cig ces pa'i don can gyi gtor sngags /
oM gu ru Ar+ya lo ke shwa ra sa pa ri wA ra ba laM ta kha kha khA hi khA hi /
zhes pa lan gsum gyis gtor ma phul /
oM gu ru A r+ya lo ke shwa ra sa pa ri wA ra ar+g+haM nas /
shap+ta pra ti ts+tsha swAhA'i bar gyis chu gnyis nyer spyod rol mo'i mchod pa phul /
'dod yon lnga ldan zag med kyi /
zhes sogs kyis 'dod don la gsol ba gdab po / /
'di'i skabs kyi gtor ma la 'dod yon lnga ldan tshul ni /
mig tu gzugs mdzes pa /
rna bar sgra snyan pa /
snar dri zhim pa /
lcer ro bda' ba /
lus la rig bya 'jam pa'o / /
spyan ras gzigs kyi lha tshogs ni /
'phags pa seng ge sgra dang yid bzhin nor / /
padma gar dbang thugs rje mi gshol dang / /
don yod zhags dang ha la ha la ste / /
spyan ras gzigs dbang rnams la phyag 'tshal lo / /
padma rgyan dang rdo rje chos dbang phyug /
ha ri ha ri la zhon mgrin sngon te / /
phyogs bcur bzhugs pa'i 'phags pa thugs rje can / /
spyan ras gzigs dbang rnams la phyag 'tshal lo / /
zhes pa ltar dang /
spyan ras gzigs kyi 'khor ni /
sgrol ma /
khro gnyer can /
rta mgrin /
ral gcig ma sogs yin par gsung /
mchog gi dngos grub ni sangs rgyas kyi go 'phang dang /
phyi nang mthun mong gi dngos grub ni /
grub pa brgyad dang las bzhi'o / /
gnyis pa longs sku'i rnam pa can gyi lha tshogs la 'bul ba ni /
gtor snod du rang gi longs spyod kyi mtshon byed mtheb skyu gsum dang chu gtsang blug pa /
a mri tas bsangs /
swa b+ha was sbyangs /
stong pa'i ngang las gsung gi sa bon AH yig dkar po las byung ba'i thod pa dum bu gcig pa phyi dkar la nang dmar ba /
dpral ba mgron la bstan pa yangs shing rgya che ba'i nang du /
gtor ma ba khyi glang rta ma'i sha lnga dang /
dri srang khu khrag dang /
bdud rtsi lnga'i ngo bo zag pa med pa'i ye shes kyi bdud rtsi'i rgya mtsho chen por bskyed /
oM AH hUM /
lan gsum gyis sbyangs bsgyur spel /
gtor ma'i nang du lag pa g.yon gyis zan ril nyer gcig dang g.yas kyis chu thigs nyer gcig 'jug pa dang mnyam du kha nas ma Ni nyer gcig brjod pa'i mthar /
'dod yon phun sum tshogs pa mi zad pa'i char babs par bsams te se gol gang ba /
rang kha sarba Nir gsal ba'i sku las tha mal pa'i lus shig chad pa thod pa'i nang du phar gyis song bas bdud rtsi dang ro gcig tu 'dres par bsams la /
oM AH hUM /
lan gsum gyis byin gyis brlab /
rang gi thugs ka nas thod pa'i snod thogs pa'i lha mo spros @# / /
pas bdud rtsi nas bcus te /
g.yas kyi pad 'dab tu bzhugs pa'i rtsa brgyud kyi bla ma rnams dang /
rgyan dang cha lugs sna tshogs pa'i longs sku'i rnam pa can gyi sangs rgyas byang sems chos srung dpa' bo mkha' 'gro'i lha tshogs rnams la phul bas /
ljags 'od zer gyi sbu gus drangs te gsol bas dgyes par bsams la /
sam+b+hu ra nyer gcig gis 'bul /
sngags don ni /
na maH phyag 'tshal lo / /
sarba thams cad /
ta thA de bzhin /
ga ta gshegs pa /
wa kun tu /
lo ke te gzigs pa la /
oM gyi a u ma gsum rdo rje gsum gyi ngo bor byin gyis brlabs pa'i gtor ma mtshon byed /
sa ma gnyis bde ba /
b+ha ra gnyis rgyas pa /
hUM yar mgron la thugs dang mar mgron la sems mtshon byed de de bzhin gshegs pa thams cad kun tu gzigs pa la phyag 'tshal lo / /
rdo rje gsum gyi ngo bo'i gtor ma phul bas mchod yul gyi thugs la bde ba rgyas par gyur cig /
sbyin yul gyi sems la bde ba rgyas par gyur cig /
ces pa'o / /
de nas /
oM ar+g+haM /
pA dyaM /
puSh+pe /
d+hu pe /
A lo ke /
gan+d+he /
nai wi dye /
shap+ta pra ti ts+tsha swAhA sa mchod /
'dod yon lnga ldan zag med kyi /
zhes sogs kyis 'dod don la gsol ba gdab bo / /
'di'i rigs lnga ni /
mi bskyod pa /
rnam snang /
rin 'byung /
'od dpag med /
don grub rnams dang /
gnas gsum la phyi'i gnas gsum ni /
sa 'og /
sa stang /
sa bla gsum dang /
nang gi gnas gsum ni /
spyi bo /
mgrin pa /
snying ga gsum dang /
gsang ba'i gnas gsum ni /
sngags skyes /
zhing skyes /
lhan skyes gsum la bshad /
dkor ni nor dang /
sku blus ni sku gsung thugs rten btsongs pa'i rin dang /
ma dad brnyas smod bgyis pa ni /
sems kyis ma dad pa dang /
lus kyis brnyas pa dang /
ngag gis smad ra byas pa dang /
phan bde ni 'phral du phan pa dang phugs su bde ba'am /
phan pa gzugs sku dang /
bde ba chos sku la bshad do / /
gsum pa sprul sku'i rnam pa can gyi lha tshogs la 'bul ba ni /
sngar bzhin gtor snod du mtheb skya gsum dang chu gtsang blug pa /
a mr-i tas bsangs /
swa b+hA was sbyangs /
stong pa'i ngang las padma'i ming yig dang po thig les brgyan pa pa yig ser po las byung ba'i rin po che sna tshogs las grub pa'i padma 'dab ma rgyas pa lta bur zlum la yangs shing rgya che ba'i snod kyi nang du gtor ma 'o zho mar te dkar gsum /
sbrang kar bu ram ste mngar gsum las grub pa'i lha rdzas kyi ngo bo zag pa med pa'i ye shes kyi bdud rtsi'i rgya mtsho chen por bskyed /
oM AH hUM /
lan gsum gyis sbyangs bsgyur spel /
sngar bzhin zan ril chu thigs ma Ni nyer gcig gi mthar /
'dod yon phun sum tshogs pa mi zad pa'i char babs par bsams te /
se gol gdab /
rang gi lus padma'i snod kyi nang du phar gyis song bas bdud rtsi dang ro gcig tu 'dres par bsaM la /
oM AH hUM /
lan gsum gyis byin gyis brlab /
rang gi thugs ka nas padma'i snod thogs pa'i lha mo spros pas bdud rtsi nas bcus te /
g.yon gyi pad 'dab tu bzhugs pa'i shAkya'i rgyal po la sogs pa'i rab byung sprul sku'i rnam pa @# / /
can gyi sangs rgyas byang sems nyan rang bka' sdod kyi srung ma dang bcas pa la phul bas /
ljags 'od zer gyi sbu gus drangs te gsol bas dgyes par bsams la /
sam+b+ha ra nyer gcig gis phul / /
oM ar+g+haM sogs kyis mchod /
'dod yon lnga ldan zag med kyi /
zhes sogs kyis 'dod don la gsol ba gdab bo / /
'di'i bskal bzang gi 'dren pa stong ni /
'khor ba 'jig la sogs pa bskal bzang rgyan 'phreng las 'byung ba ster dang /
dus gsum ni /
'das pa dang /
ma 'ongs pa dang /
da lta ba'o / /
phyogs bcu ni /
phyogs bzhi /
mtshams bzhi /
steng 'og gnyis rnams so / /
mtshams med lnga ni /
pha bsad pa /
ma bsad pa /
dgra bcom pa bsad pa /
dge 'dun gyi dbyen byas pa /
de bzhin gshegs pa la ngan sems kyis khrag phyungs ba'o / /
mi dge bcu ni /
srog gcod /
log g.yem /
rku ba /
rdzun smra /
phra ma /
tshig rtsub /
ngag bkyal /
brnab sems /
gnod sems /
log lta rnams so / /
sogs sgras bstan pa nye ba'i mtshams med lnga ni /
ma dag bcom pa sun phyung ngo /
byang sems nges gnas gsod pa /
slob pa gsod pa /
dge 'dun gyi 'du sgo 'phrog pa /
mchod rten 'jig pa rnams so / /
dkon mchog gsum ni /
sangs rgyas /
chos /
dge 'dun no / /
sku gsum ni /
chos sku /
longs sku /
sprul sku'i / /
bzhi pa rigs drug gdon bgegs lan chags kyi mgron la 'bul ba ni /
sngar bzhin gtor snod du mtheb skyu gsum dang chu gtsang blug pa /
amr-i tas bsangs /
swa b+ha was sbyangs /
stong pa'i ngang las rin po che'i sa bon b+hUM dkar po las rin po che'i snod yangs shing rgya che ba'i nang du gtor ma mgron rang rang ji ltar 'dod pa'i gzugs sgra dri ro reg bya'i 'dod yon lnga dang /
nas 'bras gro sran ti la sogs 'bru dang /
gser dngul byu ru mu man mu tig sogs rin po che dang /
dri sman snying po dar gos sogs 'dod rgu thams cad 'byung ba'i bdud rtsi'i rgya mtsho chen por bskyed /
oM AH hUM /
lan gsum gyis sbyangs bsgyur spel /
sngar bzhan bran ril chu thigs ma Ni dgu re'i mthar /
so so'i 'dod pa'i dngos po char ltar babs par bsams te /
se gol gdab /
rang gi lus rin po che'i snod kyi nang du rgyangs kyis song bas bdud rtsi dang ro gcig tu 'dres par bsams la /
oM AH hUM /
lan gsum gyis byin gyis brlab /
nam mkha'i zla gzugs gcig nyid chu snod so sor 'chad pa bzhin /
byin gyis brlabs pa'i gtor ma snod dang bcas pa re /
rgyab kyi pad 'dab tu gnas pa'i rigs drug lan chags gdon bgegs gnod byed kyi mgron so so'i mdun du sprul pa la /
mgron so sos ji ltar 'dod par longs spyad pas tshims shing mgu bar bsams la /
sam+b+ha ra dgus bsngos /
de bzhin gshegs pa rin chen med la phyag 'tshal lo / /
de bzhin gshegs pa gzugs mdzes dam pa la phyag 'tshal lo / /
de bzhin gshegs pa sku 'byams klas la phyag 'tshal lo / /
de bzhin gshegs pa 'jigs pa @# / /
thams cad dang bral ba la phyag 'tshal lo / /
zhes brjod /
dmigs pa ji ltar bya ba ni /
bklags pas don grub las /
rang gi mdun du chu skyes 'dab bzhi'i dbus / /
rgyal ba shAkya thub gtor ma'i rdzas rnams kun / /
mang por spel phyir de bzhin gshegs pa mchog /
rin chen med la gus pas phyag 'tshal lo / /
mdun ngos phyag na padma mi sdug pa'i / /
ngan pa'i gzugs 'chang mtha' dag yid 'ong bar / /
mngon par grub mdzad de bzhin gshegs pa mchog /
gzugs mdzes dam pa de la phyag 'tshal lo / /
g.yas su zur phud lnga pa gza' btung la / /
brten pa'i 'tshe ba zhi zhing bzang po'i ro / /
rab tu myod mdzad de bzhin gshegs pa sku / /
'byams klas gang la gus pas phyag 'tshal lo / /
g.yon du lag na rdo rje phan tshun kun / /
'thab brtsod 'phrog brdung 'jigs pa las skyob pa'i / /
de bzhin gshegs pa 'jigs pa thams cad dang / /
yongs su bral ba gang la phyag 'tshal lo / /
zhes gsungs pa ltar ro / /
'dod yon lnga ldan zag med kyi / /
zhes sogs kyis 'dod don la smon lam gdab bo / /
'di'i rigs drug ni /
lha /
mi /
lha min /
dud 'gro /
yi dwags /
dmyal ba rnams so / /
sha 'khon ni zhe nas 'khon pa dang /
gdon ni phan gnod res 'jog tu byed pa dang /
bgegs ni mtha' gcig tu legs tshogs la bar du gcod par byed pa'o / /
sdang ba'i bsam pa dang gdug pa'i sbyor ba zhi nas phan 'dogs 'dod kyi byams pa dang gnod pa sel 'dod kyi snying rjes sems rgyud phyug ces sogs sla'o / /
lnga pa bka' sdong ba ru Na 'khor bcas la 'bul ba ni /
rang nyid spyan ras gzigs kha sarba' Nir gsal ba'i thugs ka'i hrIH yig gi 'od zer gyis rgya mtsho chen po nas klu rgyal ba ru Na 'khor dang bcas pa spyan drangs /
gdengs ka nor bu 'bar ba'i 'od zer gyis / /
sa 'og mun pa ma lus sel mdzad cing / /
bstan la rab dga' mthu stobs bsam mi khyab / /
klu rgyal ma lus 'khor bcas gnas 'dir gshegs / /
e hye hi /
ka ma la ye staM 'dod pa'i gdan la bzhugs par gyur / /
ces pa ru Na la klu gnyan sa bdag gis bskor ba spyan drangs te mdun gyi pad 'dab tu bzhugs par bsam /
gtor snod du mtheb skyu gsum dang chu gtsang blug pa /
bsang ba /
sbyang ba bskyed pa brlab pa rnams dang po ltar bya /
thugs ka nas rin po cha'i snod thogs pa'i lha mo spros pas bdud rtsi nas bcus te /
chu lha 'khor dang bcas pa gtor ma mchod mchod mchod cig mchod cig ces pa'i don can gyi gtor sngags /
oM ba ru Na sa ba ri wa ra ba liM ta kha kha khA hi khA hi /
zhes pa lan gsum gyis gtor ma phul /
oM ba ru Na sa pa ri wa ra ar+g+haM nas sh+p+ta pra tI ts+tsha swA hA'i bar gyis mchod /
'dod yon lnga ldan zag med kyi /
zhes sogs kyis 'phrin las 'tshol /
'di'i klu rgyal ba ru Na ni sku mdog dkar po stong lha la lte ba man chad sprul mjug tu 'khyil ba /
zhal gcig phyag bzhi'i dang po gnyis thugs kar thal mo sbyar ba /
g.yas 'og mas rin po che'i snyem dang /
g.yon 'og mas sprul gyis dkris pa'i dbyug pa 'dzin pa /
dbu @# / /
la sprul mgo'i gdengs ka bdun dang ldan pa'o / /
'khor ni klu chen brgyad sogs klu rigs lnga dang /
gnyan dang sa bdag rnams so / /
gsum pa mjug chog ni /
bsdun bsngo smon dang shis brjod tsam gyis chog par mngon la /
spro na /
bden stobs /
chos sbyin /
gshegs bsdu /
smon lam /
shis brjod rnams brgya rtsa ltar mdzad pa bdag gi bla ma rnams kyi phyag bzhes la yod do / /
smras pa /
d+ha rma sing ha skal ldan shing rta ches / /
dkor sgrib dug can bu rus bkru bya'i phyir / /
snying rje'i lha mchog mes po'i yul sa nas / /
brul gtor lam gsum 'gro rgyun phab pa gang / /
d+ha rma d+ha dza steng 'phur dbang po yi / /
rnam 'byed ral pa'i khrod du sim las slar / /
tshig sbyor sor mo'i 'phrul gyis btsir ba las / /
legs bshad sprin gyi me tog lhung lhung 'bab / /
d+ha rma b+ha dra drang srong dza hUsa / /
brtson pa'i hub kyis 'thungs nas blo gros ltar / /
bsgyings pa skyes mchog b+ha gi ra tha'i ngor / /
skyugs pas 'gro gsum dri ma drung 'byin shog /
ces brul gtor dkor sgrib dag byed zla shel chu rgyun gyi 'khrid yig gnad gyi don gsal zhes bya ba 'di ni /
skyid shong bde chen gsang sngags mkhar gyi glo bzung rje zhal snga nas blo bzang bstan dar gyis gsung shog gi lam nas bskul ma mdzad ngor /
ben rgan snyom las bad+ha rma bah dras bla ma'i phyag bzhes dang 'di skor gyi yig cha gung bsgrigs /
te /
sgyur byed ces pas phag nag pa zla ba'i dmar phyogs kyi bzang po gsum pa'i nyin bzhad dngul chu'i ri khrod dga' ldan rtser sbyar ba'o / /
sarba dza ga taM / / / /

