@# / /
dmigs la brtag pa'i 'grel pa phyogs glang dgongs rgyan zhes bya ba bzhugs so / /
@## / /
rim par gzung 'dzin dmigs pa'i rgya / /
rnam grol sangs rgyas la btud nas / /
mkhas par brten te mkhas ba'i gzhung / /
mkhas ba'i dgongs pa bzhin bshad bya /
gang bshad par bya ba'i chos ni dmigs pa brtag ba'o / /
mtshan dang 'gyur phyag ni /
rgya gar skad du /
A laM ba na rAk+Shi /
bod skad du /
dmigs pa brtag pa /
sangs rgyas dang byang chub sems dpa' thams cad la phyag 'tshal lo / /
zhes te sla'o / /
don dngos ni 'di ltar /
gzhan gyi dmigs ba'i mtshan nyid skyes 'dra ba 'gog par dpe'i sgo nas khyab pa 'gog pa chen po gnyis sogs kyis sna tshogs par gsungs la /
phyogs chos 'gog ba 'di lta ste /
dmigs pa 'di ni nges par 'dzin pa yin na phra ba dag ji ltar 'dzin /
rnam par skyed dam /
bus pha'i gzugs 'dzin pa ltar phyi mar 'dod dgos kyang /
de ni skabs 'dir don du mi phan te /
des ni /
dbang po rnam bar rig pa'i rgyu / /
phrar ba rdul de dag yin bar 'grub tu chug mod khyod kyi dor bdag gis mi 'go gcing /
de las nyen pa ches mngon sum bsgrub sla ba 'di so na bdug ste /
brtag pa'i phyogs sngam ma blangs pa nyid kyis byod ltar yang /
de mi snang ba'i phyir dbang shes des /
dmigs pa'i bdag nyid nges bar 'dzin pa'i yul ni / /
rdul phran ma yin te de rgyu tsam yin yang mi snang ba'i dngos su tshul gcig dang de'i@# / /
sgo nas rnam par skyed pa'i rgyu'ang ma yin pas don gyis rtags gnyis ka nyams te dmigs par mi rung ba dbang po bzhin /
zhes gzhi bsal lo / /
'dus pa'ang min par gsung ba /
re re ba bsal zhing mi snang bar bshad pa'i 'os med kyi rigs pas snang zhing lhag mar lus pa'i spyi sgra gang ni skabs 'dir 'dus pa ste /
de'ang shes pa tshogs pa las phyi'i rdul tshogs pa ma yin kyang /
bag chags kyi dbang las de ltar snang ba'i phyir ltar zhes smos so / /
de la ni snga ma las bzlog nas snang ba de 'thad du chug kyang 'dus pa de las dbang po'i shes pa skye ba min pas yang tshul gcig shos nyams te dmigs pa min no / /
mi skyed de rdzas su med ba'i phyir zla gnyis bzhin /
'dis chos can phyogs snga'i zhe la bzhag pa'i steng nas yin pas dpe la sbyor tshul yang /
kha cig tu zla gnyis snang la de'ang zla ba gnyis bas skyed du med pa'i phyir dbang po nyams pa kho nas yin pa ltar phyi rol bsags ba'i 'dus pa ltar snang ba'ang de la de bskyed pa'i nus pa'i rdzas yod pa ma yin yang nang du yid bdag lta'i bag chags kyis nyams pa las yin te dpe 'di ni 'gal ba spong ba la'ang nus pa can no / /
de nas de ltar phyi rol phra rags gnyis ka yang / /
blo yi dmigs rkyen nam dmigs yul du mi rung ngo zhes bsdus so / /
rgyas par skyon spong dgag pa sogs 'phros don ni pa khol sogs kha cig rdul phran rang gi rnam pas mi snang yang /
ji ltar til la snum bzhin tshogs par yod pa'i rdzas de ni /
khra re re ba la'ang cung zad yod dgos pas na de la'ang 'das pa'i rnam pa dag /
yod cing de ni shes pa rang gi rnam ldan du /
bsgrub par ram skyed par byed pa yin par 'dod do / /
de la rags pa'i rnam pa snang du rung ba can yod na go /
de'i chos su mtshungs pa'i phyir /
phra ba'i rnam pa de'ang ci'i phyir bstan du med ces bya ba'i skyon spong bar 'dod nas /
'ga' zhig la mngon sum du yin pas thams cad du ga la dgos /
des na rdul phran nyid kyi rnam pa ni rnam rig gi /
don min kyang mtshungs pa'i nyes pa med de sa la yod pa'i kha dog bstan du yod la /
de'i bdag nyid sra ba nyid la sogs sa der yod ba'i chos su mtshungs kyang dbang po'i nus pa so sor nges pa nyid kyis mthong ba ma yin pa bzhin du rnam pa'ang cha gnyis su rung ngo / /
zhes bya ba ni phyogs snga mas so / /
'thad pa ma yin te /
de dag ltar na bum pa dang| |kham phor dang ka ba sogs blo la shar ba'i tshe rnam pa mtshungs par 'gyur ro /
ci'i phyir na blo ni rang dgar ma yin pa'i yul la rang gi ngo bo'i rjes su byed cing /
yul rdul phran ni ngo bo mtshungs pa kho nar dbye ba med pa'i phyir blo sna tshogs par mi rigs so / /
mang nyung yod bas mi 'grub ste /
ngo bo la dbye ba med na bum pa che chung du 'gyur gyi kham phor gyi blor mi 'gyur ro / /
gal te rnam pa'i dbye ba kha zhabs sogs mi 'dra bas khyad bar dbye'o / /
snyam na dbyibs kyi khyad par de lta bu ni rdul phran @# / /
char dbye ba sogs kyi rnam pa bsgyur du med pa'i tshugs can gyi rdzas yod 'di lta bu la / /
bzhag tu med de tshad kyi dbye ba mi 'dra ba med par chung ba'i mthar gtugs par mtshungs pa'i phyir ro / /
gzugs kyi cha dbyer med pa la bkod pa'i khyad par mi rung ba de phyir rnam pa'i dbye ba de skabs 'di'i rdzas su med pa'i kun rdzob kho na la yod de / /
cha dbyer rung ba'i phyir /
rdul phran la de mi rung ste /
rdul phran gyi cha so sor yongs su bsal na ni / /
der snang gi shes pa nyams te gzugs snang 'gag par 'gyur ba'i phyir / /
de ltar gzhan gyi ba bkag nas grags pa'i gnod pa spangs pa'i phyir /
rang la 'thad pa'i dmigs pa ston pa ni /
dmigs pa gang zhe na /
nang gi 'dzin pa'i rangs dangs de nyid shes bya'i dngos po la bzhag gi gzhan du med pa ni zhes pa'i des gzung ngo / /
rang la bya ba 'gal ba'i phyir ji ltar snang zhe na /
ji ltar gnas pa'i rnam pa'i snang ba ma yin te /
me long la zla gzugs shar ba na nam mkha'i khams kyang shar bas byed pa las zla ba rgyang ste chad pa'i rnam par 'byung ba ji lta bar phyi rol ltar snang ba'i tshul gyis gzung bar gyur kyang dngos po la nang du gnas pa gang yin pa de ni /
don zhes bya ba ste yul du mar 'jug kyang 'dir skabs kyi dbang las dmigs rkyen yin no / /
de'ang rgyu mtshan gang gi phyir na /
mngon bar brjod pa'i bag chags goms pa las gzung ba dang 'dzin pa'i tshul du rnam par shes po yul de'i dngos po'i rnam par skyed pa'i phyir dang / /
yul de med na mi skye ba'i cha nas de'i rkyen nyid do zhes kyang bshad pa yin pa'i phyir ro / /
gtan tshigs gnyis las rim par bdag nyid la byed pa 'gal ba'i skyon dang dus mnyam pa ni ba lang gi r+wa ltar phan tshun rkyen du mi rung ba'i ha cang thal ba bsu nas /
de gnyis dus gcig cing bdag nyid gcig pa'i cha yin na'ang me ltar rang la bya ba cung zad 'jug pa srid kyang dbye ba gtan med pa'i tshul gyis ma yin pa sngar gzung 'dzin du 'gyur tshul bshad pa'i shugs kyis kyang shes pas la na 'dir mi ston la phyi ma ni yod med rjes su 'gro ldog gi nges pa mi 'khrul ba'i phyir na rkyen du gdags pa yin no / /
de ltar dmigs rkyen btags pa ba ste snang ba'i dmigs rkyen rnam par bzhag nas /
rang gi 'dod pa'i gtso bo nyid ston pa ni kun gzhi'i sgrar bstan pa'i yid la shes pa snga mas gang yul gyi rnam par skyed pa'i nus pa bzhag pa des ni phyi ma yul gyi rnam par 'jog pa'i phyir rim gyis phyi ma phyi ma'i dmigs rkyen yin te 'di ni dngos kyi don no| |gal te byad bzhin dang me long ji lta bar phyi'i gzugs dang mig las rnam par shes pa bskyed na /
khyod la dmigs pa ni nang kho na las mdun du gyur pa med pa'i phyir /
ji ltar shes pa skyed ce na /
yul dang lhan cig pa'i dbang po 'byung ba'i bdag nyid kyi bem por smra ba khyed dag la yul yang de dang mthun pa phyi'i bem po zhig tu 'gyur mod kyang /
kho bo cag ni dmigs pa de dang lhan cig byed pas dbang po'ang khyod ltar mi smra yi /
'bras bu las rgyu'i chos rjes su dpog @# / /
pa'i tshen yid kyi steng du mig shes thun mong ma yin par 'grub pa'i nus pa yaM /
ngo bo zhig yod par las 'gag kyang 'bras bu 'byin par sgrub pa'i rigs pa sogs kyis 'grub la /
de lta bu gang yin pa de ni dbang po'ang yin par 'dod do / /
'ang sgras nus pa gcig tu bzhag pa ma yin gyi gnyis ka nus par mtshungs pa ston to / /
dul lhas nus pa rgyu tsam la bshad kyang 'og dang sbyar na dpyad gzhir snang /
khyed cag dbang po 'byung ba'i bdag nyid las bzlog ste nus par 'dod na'ang /
nus brten med ba ni mi gnas pas rten 'byung ba'i khyad par zhig dgos so zhes ba'i rtsod pa bsus te /
rnam par shes pa'i rten gyi dbang po nus par bzhag pa de yang kho bo cag rnam par rig pa tsam du smra ba rnams la 'gar yang mi 'gal te / /
nus pa shes pa la gnas shing shes ba'ang nus pa las 'byung ba'i phyir khyed cag ltar phyi nas tshol ba'i ngal ba mi dgos so / /
mjug bsdu ba ni /
de ltar yul gyi rnam pa'i ngo bo nyid kyi shes pa dang / /
dbang po'i ngo bo nyid kyi nus pa gnyis ni res mos kyi tshul du skye 'gag dus mnyam pa'i 'brel ba'i sgo nas phan tshun gyi rgyu can dang / /
tshul de nyid kyis thog ma med pa'i dus nas rim par 'jug pa yin pas / /
sngar ltar rgol ba dag gi phugs btsal te dpyad pas kyang sun dbyung bar nus pa ma yin no / /
gzhan gyi dmigs pa ni gzung don gyi ngo bo yin la de ni 'di ba'i chos kyi bdag ste de 'gog par byed pa'i dmigs pa brtag pa slob dpon phyogs kyi glang pos mdzad pa 'di ni grub pa'i mtha'i rtsa ba ches mchog tu gyur pa zhig ste de'i don bshad pa re zhig rdzogs so / /
tshul 'di ni btsun pa dkon mchog bstan pa'i sgron mes rang lo nyer drug pa la gzhung 'dir zhib dpyod cung zad bgyis skabs yid la shar tshod kyi rim pa rnams brjed du phangs pas spros pa rgya che ba dor te tho tsam sug bris su bgyis pa'o / /
! / /
khyab pa sgrub pa la tshad ma gsum sngon du 'gro dgos te /
rtags kyi mtshon gzhi ngos 'dzin ba'i tshad ma bam rtags kyi ? nges ba'i tshad ma /
dgag bya'i chos dang bsgrub bya'i chos dngos 'gal du nges pa'i tshad ma /
rtags dgag bya'i chos la 'gog par byed pa'i tshad ma 'am /
rtags dang dgag bya'i chos kyi gzhi mthun 'gog pa'i tshad ma gsum dgos pa'i phyir /
gal te tshad ma dang po med par phyi ma gnyis yod pa tsam gyis rjes su 'gro ldog gi khyab pa 'grub na /
ri bong r+wa chos can /
mi rtag par thal /
khyod rtsod gzhir bzhung? ste /
rtag pa ma yin par thal /
mi rtag pa yin pa'i phyir /
zhes 'phang pa'i tshe /
khyod kyi steng du de'i rjes su 'gro ldog gi khyab pa nges pa'i tshad ma yod pa'i phyir /
der thal /
rtag mi rtag dngos 'gal yin pas tshad ma gnyis pas grub pa /
gang zhig mi rtag pa yin na /
rtag pa la yod pa /
khegs pa'i tshad ma gsum pa grub pa'i phyir /
kha cig /
rtag mi rtag dngos 'gal yin pa'i rtags ma grub ste /
ri bong r+wa rtag pa ma yin la /
mi rtag pa 'ang ma yin pa'i phyir /
khyab ste /
rtag mi rtag dngos 'gal yin na rtag pa ma yin tshe mi rtag pa yin dgos pa'i phyir zhe na /
'o na gang zag gi bdag rtag pa yin par thal /
de mi rtag pa ma @# / /
yin pa'i phyir /
khyab pa khas 'dod na /
gang zag gi bdag med pa ma yin par thal /
gang zag gi bdag rtag pa yin pa'i phyir /
rtags khas /
tshad ma bar pa med pa phyi ma gnyis yod pa tsam gyis rjes su 'gro ldog gi khyab pa dgrub na /
dper na ja dkar po las gzhan zhes pas nag po dang /
gser ma dangs ser po las gzhan zhes pas sngon por go ba lta bu'i skabs yong pa la bsam nas /
zhe 'dod sngon por sgrub 'dod de /
in+d+ra nI la'i kha dog chos can /
ser po las gzhan yin par thal /
ser po ma yin pa'i phyir zhes 'phang ba'i tshe /
zhe 'dod ltar gyi khyab pa 'grub par thal /
ser po ma yin pas tshad ma dang po 'grub /
ser po ma yin pas ser po khags pas tshad ma gsum pa 'grub pa'i phyir /
'dod mi nus te /
ser po ma yin pa'i rtags kyis bsgrub bya'i chos ser po las gzhan de la sngon po yod kyang /
gzhi grub tshad sngo ser gnyis su ma 'dus pas /
der sngon po las gzhan yang yod pa'i phyir /
ma grub na /
dung chos can /
sngon po kho na la yod par thal /
gzhi grub pa gang zhig /
ser po la khegs pa'i phyir /
zhes pa yin te /
zhe 'dod kyi dbang gis 'di'i bsgrub bya'i chos sngon po dang /
dgag bya'i chos sngon po las gzhan yin la /
dngos zin gyi bsgrub bya'i chos ser po las gzhan dang /
zhe 'dod kyi dgag bya'i chos sngon po las gzhan gnyis mi 'gal ba'am /
rtsod tshe ser po las gzhan pa'i sngon po dang ser po dngos 'gal ma yin pas /
dgag chos dang bsgrung chos mi 'gal bar gsungs pa yin te /
kha cig /
bden grub min yang bden med yin mi dgos zer ba lta bu log rtog 'gog pa'i dgos pa shin tu che bas /
bsgrub bya'i chos nyi tshe ba tsam du ma song bar /
log rtog gi mtha' khegs pa la dgag bya'i chos de dang dngos 'gal du zhugs pa zhig nges par dgos so / /
tshad ma phyi ma med par dang po gnyis yod pa tsam gyis rjes su 'gro ldog gi khyab pa 'grub na /
gzhal bya chos can /
mi rtag pa kho na la yod par thal /
khyod kyi rtags kyi bum pa mi rtag par sgrub pa'i rjes su 'gro ldog gi khyab pa 'grub pa'i phyir /
der thal /
khyod gzhi grub pas tshad ma dang po grub pa /
gang zhig /
rtag mi rtag dngos 'gal yin pas tshad ma gnyis pa grub pa'i phyir /
'di ni skyabs mgon mchog sprul rin po che nas rtags rigs gsan sbyong skabs /
thad 'dir yig cha rnams tshig ris mi mthun zhing /
lhag par rigs rgyan gyi tshig rnams dka' ba bzhig 'dug gsung bar /
blo la shar chod 'phral du phul ba'o / /
