! na mo gu ru many+dzu g+ho ShA ya /
brgyud pa gsum ldan bla ma'i byin rlabs dang / /
yi dam rgyal ba zhi khro'i dngos grub dang / /
mthu ldan mkha' 'gro srung ma'i 'phrin las kyis / /
bden tshig legs smon 'grub pa'i dge legs stsol / /
ngag dbang bskal bzang rnam 'dren bzhi pa yi / /
bstan pa'i sgron me mkhas grub rgya mtsho'i gtso / /
gangs ljongs yid can kun gyi mgon gcig pu / /
rje btsun bla ma'i zhabs la gsol ba 'debs / /
mgon khyod gsang gsum rdo rje'i rang bzhin la / /
mi mthun rgud pas nam yang mi brdzi bar / /
zhabs pad 'gyur med gser gyi khri 'phang cher / /
bgrang yas bskal pa rgya mtshor rab brtan shog /
tshe dang 'od dang snang ba mtha' yas lha / /
rgyal ba'i gtsug tor las 'khrungs rnam par rgyal / /
'phrin las kun sgrub yid bzhin 'khor lo mas / /
rje btsun bla ma'i sku tshe bskal brgyar spel / /
phyi nang rig pa'i gnas la sbyangs pas mkhas / /
sdom gsum nyes ltung dri mas dag pas btsun / /
mkha' mnyam 'gro la rjes su brtse bas bzang / /
mkhas btsun bzang po'i rnam thar ngoms par shog /
'chad rtsod rtsom pas zhwa ser bstan pa dang / /
thabs mkhas mdzad pas skye 'gro'i bde skyid kun / /
dbyar gyi mtsho dang yar ngo'i zla ba ltar / /
spel ba'i rmad byung 'phrin las lhun grub shog /
dga' ba brgya stong dang ldan pho brang che'i / /
lugs gnyis khrims kyi gser 'khor btsan shugs kyis / /
mtha' bzhi'i dregs ldan mtha' dag dpa' gongs te / /
gus pas 'dur ba'i rnam 'gyur lhur lan shog /
'dzam gling spyi dang khyad par bod ljongs 'dir / /
mi phyugs nad yams sar ser mu ge dang / /
mtha' dmag 'khrug rtsod rgud pa rmeg med du / /
zhi nas rdzogs ldan dga' ston myong bar shog /
bdag kyang deng nas byang chub snying po'i bar / /
skyabs mgon rgyal ba'i dbang por zhabs 'degs dang / /
ma rgan 'gro ba'i phan bde sgrub pa la / /
g.yel med snying stobs go cha brtan par shog /
de mthus skye 'phreng kun tu mgon khyod kyis / /
'bral med dgyes pa chen pos rjes bzung nas / /
sa lam bgrod pa myur du mthar phyin te / /
zung 'jug sku bzhi'i dpal la spyod par shog /
don dam gnas lugs spros pa'i mtha' las 'das / /
kun rdzob rgyu 'bras nam yang bslu ba med / /
mthu ldan dkar phyogs srung ma'i bden byin gyis / /
ji ltar smon pa'i don kun 'grub gyur cig /
ces 'dzam gling skye 'gro'i mgon skyabs gcig pu kun mkhyen rgyal dbang mchog gi zhabs brtan gsol 'debs 'di phyi'i 'dod don 'grub pa'i smon tshig nyung thus @# / /
dang bcas pa zhig dgos zhes tsha rong mi rje sku zhabs bsher dbang skal bzang dgra 'dul mchog nas bka'i bskul ma mdzad ngor ban rgan d+harma b+ha dras sbyar ba shu b+haM / /
