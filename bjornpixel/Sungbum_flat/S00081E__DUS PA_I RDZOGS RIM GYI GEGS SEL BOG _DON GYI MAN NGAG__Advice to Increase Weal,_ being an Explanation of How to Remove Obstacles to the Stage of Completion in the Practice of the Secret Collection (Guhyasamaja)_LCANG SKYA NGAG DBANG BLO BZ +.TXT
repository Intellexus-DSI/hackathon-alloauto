@# / /
'dus pa'i rdzogs rim gyi gegs sel bog 'don gyi mnang bzhugs so / /
@# / /
khyab bdag rdo rje 'chang chen ngur smrig gar gyi rnam rol ba / /
tsong kha pa zhes snyan par grags gang skyabs su gus bsten nas / /
de yis legs gsungs gdams pa mchog las dpal ldan 'dus pa yi / /
rim pa gnyis pa yid la byed la nyer mkho cung zad bri / /
phra thig bsgom tshe dmigs rten thig le gsal bar 'char dka' na / /
gang du dmigs pa gtong ba'i gnas de ma 'chug bar byas la / /
de kar sems 'dzin nyid la 'bad cid bar skabs bar skabs su / /
dmigs rten gsal gdab gsal yang de las gzhan du snang ba'am / /
yal nas 'gro na'ang snga ma bzhin bskyangs rang shugs kyis gnas pa'i / /
'tshams nas sems kyi dar bskyed dmigs rten gsal sing 'tsher ba dang / /
'od zer chen po can du gsal btab de la zhugs pa bzhin / /
byas ti grim lhod ran ba'i ngos nas byid rgod bkag te bsgom / /
de ltar bsgom pas d+hU tir rlung thim pa las babs pa yis / /
byang sems mar snar 'dzin sla yun ring bas na lhan skyes mtshan / /
gzhan du na ni dal bus 'bab tshe dmigs pas bzlog shing dgram / /
myur bar 'bab la rang lhar gsal ba'i rkang pa skyil krung dang / /
lag gnyis brad thad bsnol bya rkang lag sor mo thams cad bskum / /
mig gnyis gyen bzlog sems ni spyi bo'i haM yig gyen bstan la / /
dmigs shing ngag du hUM ring drag tu nyer gcig bar brjod nas / /
byang sems d+hU ti'i nang nas spyi gtsug bar du song bar bsam / /
'jam sbyor byas te de la bus sbrug cing rtsa gnas kun du dgram / /
'og sgo skrangs dang brug gzer skyed dang dri chu 'dor dka' ba'am / /
ha cang sla tshe sbyor ba dam pa'i skyon gyis yin na ni / /
'jam po'i skyong thabs mkhas par byal cis kyang ma zhin / /
ro smad rlung kun dmigs bas bsdus la phra mo'i thad du bstim / /
dri chu 'dor dka' ba la 'og sgo'i rdor bzlas byas na'ang phan / /
'og rlung gyen du 'chug dang lus 'phar ba sogs gegs byung tshe / /
lte ba yan chad rang lugs par bzhag smad kyi byed ba cings ni / /
dam par bya zhing sems ni dmigs par zug bzhin byas la bzung / /
stod smad rlung kun dmigs pas gnad du bsnun sar bstim pa las / /
thim nas bde ba myong ba'i dmigs pa mang du byas na rlung / /
'du sla 'di ni sbyir yang mang du bya ba gnang che'o / /
de ltar gegs sel bogs 'don sgro nas gnad du bsnun pa yis / /
lhan skyes bskyed de bde stong sbyor ba skabs don gtso bo yin / /
rjes kyi chen chos kun rang bzhin med bar ro gcig cing / /
rang bzhin med nyid chos can mi 'dra du mar shar ba'i tshul / /
sngar gyi bde ba dran par byas tre de yis blta bya zhing / /
de tshe blta bya lta byed ro gcig song bar mos dgos pas / /
mos pa'i dbang gis chos kun bde ba'i rnam 'gyur du yang bsgom / /
de ltar gang snang bde stong rol bar bltas la de dag kun / /
rdo rje 'chang du 'char la bslab bya de yis bde chen sbor / /
lhan skyes bskyed bar mi nus pas kyang zhu bde bskyed nus na / /
de steng nas bsgom de yang med na bde stong sbyor sogs kyi / /
go ba btsal te de yis bskyangs la rigs nus brtas par bya / /
@# / /
mi shigs pa dang sngags 'khor bsgom tshe zug gzer gegs byung na / /
stong smad rlung kun dmigs pas bsdus nas dmigs rten yod sar bstim / /
zug kyang zhi la rlung sdud pa la mi gnod gegs sel mchog / /
stong bzhi shar ba'i skabs las gzhan du mig sogs dbang po lngas / /
yul 'dzin mi nus ring rab byung na dbang po so so'i sgor / /
rdor bzlas byed dang snying khar rlung rnams bsdus te bshigs pas sel / /
spyir yang dmigs rten las ni 'od zer mang po 'phros pa bsam / /
dmigs pas rlung kun bsdus te mi shigs pa la bstim pa yis / /
bde ba byung bar bsam na rlung rnams 'du slu mnyen du 'gro / /
rdor bzlas skabs su 'og sgor 'byung 'jug byed pa'i rdor bzlas ni / /
steng rlung 'byung tshe 'og rlung 'jug dang de las bzog pas bya / /
rtsa ba'i rlung la rdor bzlas byas pas rlung rnams mi shigs par / /
zim par byas pa'i 'og tu yan lag rlung la rdor bzlas bya / /
byang sems snying khar phab nas yan lag rlung gis yul snang kun / /
khyab par byas te yul rnams rang gi rlung sems bde stong du / /
myong ba'i rang snang nyid du goms par byas na yul snang kun / /
bde chen 'bar ba'i rkyen du 'char bskabs 'di'i dgos pa'i don / /
rdo rje'i bzlas pa'ang 'jam po'i skyong tshul mkhas na gegs mi bskyed / /
than thun 'ong ba sel tshul zug bskyed pa la sngar bzhin bya / /
smug pa 'od zer skra phye lta bu phyir la'i thon pa dang / /
mgo rtse tshe grang za' phrig byung dang srog chags mang po yis / /
za dang 'khyud dang phyir la 'byung 'dra'i nyams snang byung gyur na / /
rlung rnams dmigs pas bsdus nas bstim zhing bshigs pas sel bar 'gyur / /
thim tshe sprug dang 'dar ba byung na lha skur ldang byas te / /
'od zer spro ba'i sbyor bas bsal bya mdor na rlung bsgom pas / /
mnyen par ma song bar du sbyor ba 'jam po kho na gces / /
rdzas thig skabs su mar snar byang sems dkar dmar 'phrad pa las / /
bde ba cher bskyed de nas theg le de nyid snying khar drang / /
stod smad rlung kun bsdus nas der bstim de yis dga' ba bzhi / /
phul byung 'drin la 'di ni srog stsol snga ma gnyis po la / /
bogs 'byin thabs kyi man ngag yin gsungs srog stsol gsum ka'i skabs / /
byang sems zhu ba spyi bo nas babs gsang ba'i sna rtse'i bar / /
gtong dang stod smad kun nas snying kha nyid du sdud pa'i gnad / /
gnyis las 'dir ni 'chi ba'i rim pa dang mthun stong ba bzhi / /
'drin pas rlung dang byang sems snying khar tshur la 'du ba dang / /
de nas phyir la gyes pa'i rim pas lugs 'byung lugs zlog gi /
stong dang dga' ba bzhin rnams 'dren pa 'di ni gnad kyi don / /
bum pa can ni steng 'og rlung gnyis gtso cher dmigs pas bsdu / /
'dzin rgyu'i rlung med na yang mi shigs thig ler sems bzung na / /
rlung 'dzin pa dang gnad gcig 'jam po'i skyod tshul shes pa gces / /
sems dben stong bzhi'i skabs su snang ngor g.ya' dag mkha' 'dra bzhi / /
'byung yang nges dor min pas nges dor rang bzhin med pa bsgom / /
don gyi 'od gsal skabs su mkha' 'dra'i snang ba 'byung ba min / /
sgyu lus rjes mthun pa ni dben pa dang po'i skabs nas 'byung| |sems dpa' sum brtsegs bsgom nas sdud pa'i rim pa'ang de nas bya / /
sgyu lus gdams pa dang 'brel gnyid rmi 'chi ba bar do dang / /
bsre ba'i gdams pa'ang sad dus stong pa bzhi @# / /
po ma mtha' tsam / /
'dren par nus pa'i 'tshams nas bsgom bya gnyid dang bsre tshul ni / /
lus gnad nyal ba'i spyod lam 'phres dang cog pu gang rung ngo / /
dus ni gnyid kyi sngon tsam nas yin de yang tho rangs sogs / /
rlung gnad bum pa can nam 'byung 'jug rang lugs par bya'o / /
yul gyi gnad ni gnyid dus snying khar rlung 'du bas na der / /
chu skyes 'dab ma bzhi ba'i lte bar thig le dkar dmar ram / /
sngags 'khor rgyas pa'am mi shigs rkyang ba gang rung rtse gcig bsgom / /
rim gyis mtshan ma brgyad 'byung brgyad pa 'od gsal dngos gzhi'o / /
de tshe lta ba dran par byas te rtse gcig mnyam par bzhag /
de nas lugs zlog snang gsum dang por 'phen pas 'char du gzhug /
'di la gnyid ma byung na gnyid 'byung pa yi rgyu bsten zhing / /
'thug grags na ni dmigs rten shin tu 'tsher las 'od 'phros te / /
gnas khang tsam mam mal gyi khyon tsam nyi shar lta bur bsam / /
sad rkyen pa la 'od gsal de las ldang bar rtsom pa'i tshe / /
mdo la dmigs rten la ni dmigs pa gtad na sad mi 'gyur / /
sngar bshad nus pa ma thob pa yis gnyid mgo rtsom pa nas / /
ji ltar 'char la dran pa bsten na nyer thob stod yan chad / /
tsam zhig nges pa srid kyang phyi ma rnams ni nges mi nus / /
'on kyang gnyid du 'gro khar dmigs pa snga ma gnyis byas na / /
nyin mo bsgom la phan par 'gyur bas de ltar byas na legs / /
rmi lam dang ni bsre la rlung gi stobs kyis bsreb la / /
gnyid kyi stong bzhi 'dzin las rmi lam 'dzin thabs gzhan mi dgos / /
'od gsal de las ldang bar rtsom tshe rmi lam longs sku ru / /
ldang do snyam pa'i 'phen pa btang la lha skur yid ngor ldang / /
rmi lam dge sbyor gtso bo'ang de yin 'dun pas bsre ba la / /
rmi lam bzang mang gsal po rmi dang 'dzin cing zin nas kyang / /
dge sbyor skyong la 'gal rkyen zhi zhing mthun rkyen tshang ba'i ched / /
bla ma yi dam srungs mar gsol ba gdab cing 'phrin las bcol / /
da lta'i snang ba 'di kun rmi lam snang bar 'dug snyam dang / /
rmi lam rang ngo shes par bya snyam pa dang rmi lam gyi / /
dus su dge sbyor bya'o snyan pa'i 'phen pa drag po sbyang / /
nyal khar mgrin par 'dab ma bzhi ba'i lte bar a shad bsam / /
de nas sngar bzhin 'phen pa btang la mgrin pa'i a shad dmigs / /
yang na rang nyid dam tshig sems par gsal ba'i mgrin dbus su / /
padma'i lte bar rang 'dra'i ye shes sems dpa' tshe na gang bsam / /
de yi thugs khar thig le yungs 'bru tsam bsam thig le las / /
bdud rtsi zag pas bde ba myong bsam de nas sems dpa' gnyis / /
thig ler bsdus nas de la dmigs pa gtad de gnyid log go /
de lta'i tshul gyis rmi lam bzung nas sprul bsgyur la sogs pa / /
'phen pa btang nas sna tshogs rtsal spyod pa la goms par bya / /
gang snang rang bzhin med par bsgom pas gcig tu'ang bya zhing rang / /
rdo rje 'chang du gsal btab de nas rjes gzhig bsam gtam gyis / /
rmi lam yul gyi snod bcud snang ba kun dang rang yang bsdu / /
de ltar byas pas sad dus yid do dad ni rmi lam gyi / /
yid ngo'i snang ba gnyis las phyi ma bsdud pa ches sla zhing / /
rags pa'i rlung las 'ga' zhig thim pa'i gnad gyis snying khar rlung / /
'dus te gnyid du 'gro la de tshe gnyid kyi stong ba bzhi / /
cung zad des nus lan @# / /
'ga' ma nus na'ang goms pa na / /
rnam pa gsal por des nus de dag brtan tshe nyin mo'i dus / /
mi shigs bsgom pa sogs la phogs thon 'gyur zhing de yi mthar / /
'od gsal dang nas rmi lam lha skur ldang la bslab par bya / /
'dun pa'i stobs kyis zin pa brtan dang ring du 'dzin nus pa'i / /
'tshams nas rmi lam 'od gsal gcig tu byed pa'i gdams pa 'di'i / /
gnad rnams shes nas goms par byas na nyin par rlung 'du ba / /
myur du 'gro dang bar do sgyu ma zin pa'i thabs mchog go /
'chi ba bar do gnyis dang bsre la gang zag rabs kyis ni / /
'chi khar bsam gtan gcig gi sgo nas 'chi ba 'od gsal dus / /
ma bu bsres nas de las ldang tshe lha skur ldang snyam pa'i / /
'phen pa btang nas lha skur ldang zhing de nas sprul sku 'dzin / /
bar dor 'tshang rgya mi nus bsgom pa'i stobs kyis dbu mar rlung / /
bcud de thim las stong bzhi bskyed pa byang pa'i 'brid gis ni / /
'chi khar nyes ltung kun bshags dam tshig sdom pa sor bcugs te /
yid la bcags pa med par 'chi la dga' ba'i 'du shes bskyed / /
rang lhar gsal bas bla ma lha bsgom mchod pa legs par phul / /
gsol ba btab ste 'chi rtags brgyad las dang po shar ba nas| |mi shigs pa sogs goms pa gang che'i rnal 'byor bsgom bya zhing / /
rtags rnams shar tshe nges par byas la lta ba dran par bya / /
khyad par 'od gsal shar tshe bde stod sbyar te ci thub bzhag| |de las ldang tshe snga sor goms dang 'phen pa'i shugs kyis ni / /
bar do longs skur yid dor langs la 'pho ba byed pa'am / /
bar do 'chi ba'i stong pa rnams dang sngar ltar legs bsres te| |sprul skur ldang ba'i 'phen pa btang la sngags spyod skye ba 'dzin / /
rim pa gnyis pa'i lam snam zin skyed rdzogs go ba chags / /
dam tshigs gtsang zhing rim gnyis la brtson gang zag tha ma yis / /
'chi rim par de 'grub lugs la sogs legs par shes byas nas / /
nyin re bzhin yang sku gsum lam 'khyer skor rnams bsgom pa dang / /
rmi lam 'dun pas 'dzin tshul sngar bshad ji bzhin legs sbyangs te / /
'chi khar 'bring gi byed pa ji bzhin byas te 'od gsal tshe / /
lta thog bzhag cing bar do grub tshe rang dang gang snang kun / /
rang bzhin med dang rdo rje 'chang du bsgom zhing skye gnas la / /
chags sdang skye tshe sgyu mar bltas la pha ma sprul sku ru / /
mos te skye ba len pa 'di lta'i tshul la 'bad par bya / /
nyams su len pa'i nus pa med na'ang smon pa'i yul byas te / /
'di bris pa la no ngas pa gang mchis bla ma lha la bshags / /
'dis mtshon dus gsum dge ba thams cad 'jam dpal snying po yi / /
bstan pa rin chen phyogs dus kun tu rgyas phyir bsngo / / / /
ces pa 'di ni lam 'di la mos pa cung zad tsam dang bcas pa'i gyin pa ngag dbang blo bzang chos ldan gyis bris pa'o / / / /

