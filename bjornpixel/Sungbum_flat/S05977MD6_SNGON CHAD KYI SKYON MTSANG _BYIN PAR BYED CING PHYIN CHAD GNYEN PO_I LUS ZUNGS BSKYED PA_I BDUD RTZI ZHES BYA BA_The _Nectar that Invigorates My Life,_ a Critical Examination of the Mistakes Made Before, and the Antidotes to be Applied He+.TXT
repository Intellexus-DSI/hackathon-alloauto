@# / /
na mo gu ru many+dzu g+ho ShA ya /
grangs med dka' bas go 'phang mchog brnyes nas / /
nyid kyis gzigs gang 'gro la gsal mdzad pa / /
bslu med bden pa gsung ba sras bcas la / /
snying nas 'dud po @# / /
thugs rje'i spyan gyis gzigs / /
zla med bla ma mchog gi legs bshad la / /
brten nas rgyal ba'i gsung la yid ches kyi / /
rnam dag dad pa cung zad rnyed pa bdag /
rang sems chos dang zhus thig byas pa na / /
bcas dang rang bzhin kha na ma tho bas / /
rab bsgos mi sdug gzugs can gsal bar mthong / /
de'i tshe yid ni mya ngan gdung bas nyen / /
mig nas mchi ma'i char rgyun 'bab bzhin du / /
ngag nas smre sngags cho nge 'di ltar shor / /
bdag ni bag med nyon mongs dbang gyur pas / /
sdom gsum blangs kyang nyes ltung dri mas gos / /
phan par mdzad pa'i brtse ba'i bka' khrims la / /
khrel med g.yog gis rgyal ngan khrims la bzhin / /
gus pas ma nod ngo lkog byas pas 'gyod / /
'jig rten lugs kyi khrims las 'das gyur kyang / /
mi bzad chad pa drag pos gcod byed na / /
kye ma bdag gi 'gro ba ji ltar 'gyur / /
'di ni ston dang bstan pa gnyis ka zhes / /
rgyal bas gsung dbyangs mthon pos bsgrags pa la / /
yid ches dad dang nges 'byung sems med par / /
rnyed dang bkur sti grags 'dod kyis gdungs pa'i / /
zhi dul tshul 'chos kha gsag brgya smras kyang / /
ri dwags rnga ma bstan nas bong bu'i sha / /
'tshong phyir tshong dus dbus su 'grim pa bzhin / /
khams gsum mgon po de yis dge slong la / /
brtse bas bcas pa'i khrims gzhan smos ci dgos / /
rang bzhin kha na ma tho ches che ba / /
phra ma tshig rtsub ngag bkyal brnab sems dang / /
gnod sems sna tshogs goms pa gting nas 'gyod / /
thub pas nga la ston par 'dzin pa yis / /
srog gi dbang po 'gag par thug na yang| |rtsa rtses myugs pa'i chang yang mi btung zhing / /
sbang ma tshigs ma tsam yang mi za zhes / /
legs par bkag kyang sred pa'i dbang gyur pas / /
chang ma'i go sar bag med khyim pa bzhin / /
bsings por skad pa'i myos 'gyur 'thungs pas 'gyod / /
de bzhin dmar po'i sha dang sgog btsong sogs / /
ji tsam zos pa'i grangs dang mnyam pa yi / /
nyes pa skyed byed dam pas smad pa'i zas / /
bag med bzhin du ci dgar spyad pas 'gyod / /
mdor na 'khri med byang chub sems mchog dang / /
nges 'byung thabs shes rnam dag nyams len gyis / /
ma zin phra mo'i bslab bya ji snyed las / /
'das pa'i nyes ltung stong gi zhags pa yis / /
ngan song gnas su 'dren la khad pas 'gyod / /
sngon chad bcas rkyang phra mo du ma la / /
'di tsam 'das kyang nyes pa chung snyam du / /
bsam zhing de dang 'gal ba du ma byas / /
legs par brtags na de ltar sems pa de / /
bde 'gro'i srog rtsa gcod pa'i gshed mar 'dug /
tshul khrims dag kyang le lo can rnams la / /
dad pas byin pa bu lon dag tu 'gyur / /
tshul 'chal bslab pa lhod pa gnyis ka yis / /
dge 'dun rdzas la spyad pa'i kham @# / /
grangs dang / /
mnyam pa'i lcags gong 'bar ba za bar gsungs / /
des na khrel med khyod kyi spyod tshul ni / /
da lta ro zhim ston mo la 'dun pas / /
phyi ma'i dus su sdug bsngal 'byung du dogs / /
ches cher brtse ba'i ma yis bu la bzhin / /
bslu med kun gyi ma 'dris mdza' bshes des / /
phan par gzigs nas brtse bas 'doms pa'i don / /
bka' bzhin mi sgrub la yogs mi 'ong ngam / /
so sor thar pa'i bslab pa lhod pa yang / /
sdom pa gong ma gnyis kyi gdeng yin na / /
rgyal ba'i gsung dang mthun par brtags dpyad nas / /
mdzub mo nang du khug la soms par gyis / /
zab rgyas sems dpa'i spyod tshul lta ci smos| |dang po'i las can rgyal ba'i sras rnams kyis / /
thugs dam mthil du bzung ba'i byang chub sems / /
smon pa tsam la'ang myong ba ma thon kyang / /
byang chub sems dpa' yin zhes khas blangs nas / /
bstan pa'i rtsa ba'i gnad rnams 'chos pa yis / /
bzang por brdzus nas chos min spyad pas 'gyod / /
gang yang rung ba'i sems can gcig tsam la'ang / /
khros pas rtag tu 'dor ba'i sems byung na / /
skad cig de la smon pa'i sems kyang gtong / /
de bzhin khros pas gzhan la 'tshog pa dang / /
gshe ba 'jug pa'i gtong rgyur gsungs lags kyang / /
bzod dang gnyen po'i lus stobs zungs ngan pas / /
mi bzad khro ba'i sems kyis kun bslangs nas / /
lus ngag spyod ngan du ma goms pas 'gyod / /
bsnyen bkur dbang gis bdag bstod gzhan smod pa / /
gang rung kun dkris tshang bar spyad pas 'jigs / /
ser sna'i kun 'dzin dam po ma bcad na / /
rgyal sras sdom pa brtan pa rab tu dka' / /
des na phyi nang dngos po mtha' dag la / /
bdag bzung shi spar 'thams pa 'dis 'ong ngam / /
'dod pa'i yon tan rtog pa shar ba'i tshe / /
rgyal ba'i gsung bzhin gnyen po ma sten par / /
byung rgyal yan par btang ba gting nas 'gyod / /
mdor na 'dir mang smos pa ci zhig dgos / /
sngon chad rgyal sras sdom pa bzung lags kyang / /
'gyod med srog bsngos byed pa ma byung bas / /
srid lam 'khyams pa'i mar gyur 'gro ba rnams / /
mgron du bos nas bslus par nga gzod go /
da ni bdag gi mgo bo ar+dz+r+dza ka'i / /
dog pa lta bur rnam par bkas kyang rung / /
nyen re bzhin yang byang chub sems mchog la / /
dus gsum dag tu ci nus bslab par bgyi / /
theg pa bla na med pa'i dkyil 'khor du / /
zhugs par rlom mod de yang rtsad bcad na / /
phal cher mnar med me lce'i bud shing gi /
chad du byas pa lta bur song bas 'gyod / /
zab mo rdo rje'i theg pa la brten pa'i / /
tshigs bcad gcig tsam nyan pa'i bla ma la'ang / /
sangs rgyas dngos dang 'dra bar blta dgos na / /
brnyas smod rdzun gyis dbu bskor la sogs pa / /
mnar med rgyu tshogs du ma bsgrubs pas 'gyod / /
@# / /
kun la bu ltar brtse ba bsgrub dgos ces / /
rdo rje 'dzin pas yang yang bka' stsal kyang / /
rang dang cung zad ma mthun 'gro ba la / /
zhe sdang bsam ngan bsgom pa 'dis 'ong ngam / /
'jig rten lugs kyi spun yang ma mthun tshe / /
kun gyis ma rabs smad pa'i 'os byed na / /
chags sdang dbang gis rdo rje'i spun nang du / /
'dzem med dgra ltar bltas pa gting nas 'gyod / /
rigs lnga spyi dang so so'i dam tshig rnams / /
nyin bzhin dus drug rtag tu ma bskyangs na / /
so thar pham pa las kyang lci bar gsungs / /
'on kyang khyod ni sdig lta'i dbang gyur pas / /
sngon chad dam tshig sdom pa rtswa ltar dor / /
dam tshig tshul bzhin bsrungs na mchog nyid dang / /
ma srungs mi bzad sdug bsngal drag po'i rgyur / /
shes kyang ji snyam med par 'da' byed pa / /
kye ma khyod snying lcags las byas sam ci / /
sangs rgyas las kyang dkon pa'i gdams pa la / /
thos bsam bsgom pas 'jug tu yod bzhin du / /
dor nas 'di nang 'dun ma'i dbang gtong ba / /
rin chen dor nas 'ching bu blangs pas 'gyod / /
mdor na khams gsum kun gyi 'dren pa de / /
thugs rje kho na'i gzhan dbang gyur pa yis / /
rjes su bstan pa mthun par mi 'dzin na / /
ston pa dngos su byon kyang ci zhig mdzad / /
sngon chad rang gi sgo gsum bya ba la / /
mdo rgyud dpang du bzhag ste dpyad pa na / /
yi mug mya ngan drag pos snying la zin / /
spyang po glen par song ba nga gzod go /
nga ni khyod la rang las sha tsha ba / /
'ga' yang 'jig rten 'di na med pas na / /
ji skad smras pa'i nyes pa'i tshogs rnams kyis / /
brdzi bar mi nus dran shes go cha gyon / /
sngon chad bag med spyad pa'i 'gyod tshabs la / /
slan chad 'jug par bgyid na smyon pa yin / /
de'i phyir srog la bab kyang brjod pa'i don / /
tshul bzhin sgrub par byed pa dam bca'i don / /
gal te nyon mongs mang dang sdig grogs kyi / /
dbang las cung zad tsam zhig 'das gyur na / /
ngur smrig gzugs kyis mi dge'i las byed pa / /
gson yang ci rung skad cig de ma thag /
mthu ldan rnams kyis bdag gi snying phyungs la / /
rnam shes dga' ldan mkha' spyod gnas su drongs / /
tshul 'di gzhan gyis dbang med bskul ba dang / /
bsnyen bkur 'dod dang grags pa'i phyir min te / /
sngon chad goms pa'i rang gi bya ba yi / /
rjes su bskyangs na tshe 'di stong log tu / /
'gro bar shes pas ma bzod rang rgyud la / /
rab tu brtags nas sdom gsum blangs phyin chad / /
mi sgrub thabs med bsgrubs na 'grub pa dang / /
grub na dgos pa chen po mthong nas yin / /
de'i phyir srog gi 'tsho ba dor kyang bla'i / /
dam bca'i brtan pa 'dor ba de lta min / /
des na sras bcas rgyal ba thams cad la / /
mkhyen par gsol lo brtse bas legs dgongs nas / /
yid la brnags pa'i don 'di 'grub par @# / /
mdzod / /
'di ltar bgyis pa'i rnam dkar phung po'i mthus / /
skyon bral sgom pa gsum gyis rgyud sbyangs shing / /
rim gnyis lam gyi gnad kun mthar son nas / /
'gro kun bdag nyid gcig pus sgrol bar shog /
ces sngon chad kyi skyon mtshang 'byin par byed cing /
phyin chad gnyen po'i lus zungs bskyed pa'i bdud rtsi zhes bya ba 'di yang spong ba pa blo bzang chos kyi rgyal mtshan gyis dben sa chos kyi pho brang gi gtsug lag khang du sbyar ba'o / / / /
