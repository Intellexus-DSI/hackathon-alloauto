@# / /
bde mchog gi rgyas pa dang dbang gi sbyin sreg bya tshul mdor bsdus bzhugs so / /
@# / /
bla ma dang 'khor lo sdom pa'i lha tshogs la phyag 'tshal lo / /
'dir 'khor lo bde mchog gi rgyas pa'i sbyin sreg bya tshul mdo tsam dgod pa la /
thab brko ba'am /
brtsig na rgyur khru do / /
dbyib gru bzhi /
zabs su khru gang /
mu ran sor brgyad kyi mtha' nas kha khyer rgya dpangs su sor brgyad pa /
stegs bu sor bzhi pas bskor ba /
bris thab la khru do gru bzhi pa'i thab khung gi thig /
mthar mu ran sor brgyad pa'i thig /
de'i mthar kha khyer sor brgyad pa'i thig /
de'i mthar stegs bu sor bzhi pa'i thig gdab /
de dag gi dbus su 'khor lo ser po rtsi ba brgyad pa'i lte bar rin po ches mtshan pa dang /
kha khyer la rin po che'i 'phreng ba ser pos bskor bar bya /
thab khung las dang dri ser pos byugs /
me tog ser po dgram /
yam shing gi rgyu zhi ba dang 'dra /
tshad sboms su chang gang dam /
mthe bong tsam /
ring thung khru gang ba /
rtse mo gnyis mar dang zho dang 'o ma la snyugs shing dri ser po dang mdar gsum gyis sbags pa /
bud shing yang zhi ba dang 'dra zhing lci bas mi rung /
chu bzhi ni gser dang ma rnyed na dung nya phyi sogs ser por bsgyur ba'i snod du til dang| zho dang /
me tog ser po dang /
dri ser po'i chu /
nas /
til nag /
ku sha /
'bras yos rnams /
nang gi bdud rtsi lnga rnams blug pa spos zhim pos bdugs te /
snying po'i mthar oM sbyar ba lan bdun bzlas pas byin gyis rlabs /
mchod rdzas ni me tog ser po / /
lhab ? shos zhos sprus pa /
gzhan zhi ba dang 'dra /
gos zung ser po / /
rdzas chen bcu gnyis zhi ba dang 'dra /
rkyas pa'i rdzas khyad par pa ni 'bras chan zho dang bsres pa la mngar gsum gyis sbags pa'i zas mchog /
sbrang rtsi /
til nag /
zho zan /
zhun mar dang bcas pa'i 'bras /
padma ge sar /
na ga ge sar /
'bras bu bzang po rnams /
mchod rdzas dang sreg rdzas thams cad bdud rtsi ril bu nang mchod dang sbyar ba 'am ma rnyed na nang mchod kyis bran /
rdzas dang rdo dril /
dgang gzar sogs bsham lugs zhi ba dang 'dra /
spor byed kyi me ni rgyal po 'am rgyal rigs kyi khyim nas byung ba'am nor bu 'am /
dge 'dun gyi tshangs mang las byung ba'i me /
dus ni tshes bco lnga 'am gza' skar sogs bzang po 'dzom pa'i lnga dro'i dus nas mgo brtsam /
kha lta phyogs ni byang du phyogs /
chas gos ser po bgos te /
@# / /
'dug stang ni stan mthon po la gnas te rkang pa gnyis drang por 'og tu bsrang ba bzang po'i 'dug stang bya /
bsam pa ni dga' zhing tshim pa'i sems dang ldan pas /
cho ga la 'jug par bya zhing de yang smra ba gzhan bcad /
bdag skyed dag pa gsum gyi rnal 'byor sngon du 'gro bas /
rdo rje ni thabs dang dril bu ni shes rab ste /
zhes sogs rdo dril byin gyis rlabs nas /
ku sha 'grem lugs snga phyi gnyis kyi rtse mo byang du bstan /
gzhan zhi ba ltar /
thab bsang sbyang /
stong pa'i ngang las hUM yig ser po las ye shes kyi thab kha dog ser zhing gru bzhi pa /
mu ran kha khyer dang bcas pa /
kha khyer la rin po che'i 'phreng bas bskor ba /
grwa bzhir /
zhes pa nas /
me gru gsum gyi dbus su pad nyi'i steng du raM las 'khor lo ser po raM gyis mtshan pa yongs su gyur pa las me lha sku mdog dkar ser zhal gcig phyag bzhi g.yas 'khor lo dang mu tig gi 'phreng ba /
g.yon padma dang spyi blug 'dzin pa /
dang ser po'i na bza' can /
rin po che'i rgyan gyis brgyan pa'i /
zhes pa nas /
dam tshig bsgrags pa'i bar zhi ba dang 'dra /
me lha'i ljag rdo rje'i rnam pa can ser po la raM yig dang /
zhes pa nas /
mtshan par gyur /
lag pa gnyis khu tshur du byas pas dgang blug bzung la 'theb 'dzub gnyis rtse sprad pa rin po che'i khu tshur gyi phyag rgyas mar khu dbul /
spel tshig bdag cag dpon slob sbyin bdag 'khor dang bcas pa rnams kyi tshe bsod nams dpal 'byor snyan grags mnga' thang dge ba'i bsam sbyor tshogs gnyis lung rtogs kyi yon tan logs legs tshogs thams cad pu Sh+TiM ku ru oM /
zhes pa sbyor /
'das pa'i me lha'i skabs su /
lha thams cad kyi sku las 'od zer ser po'i tshogs 'phro bar gyur /
sgrub bya la 'phrin las mdzad pa'i skabs su /
lha rnams kyi thugs ka nas spros pa'i sangs rgyas rnams kyis bum pa ser po bdud rtsi ser pos bkang ba thogs nas bsgrub bya ser po zla ba ser po la gnas pa la dbang bskur bas srog lus dbang rlung tshe bsod shes rab sogs legs tshogs thams cad rgyas shing bum pa nas rin po che'i char bab pas khyim gang bar gyur /
par bsam /
gzhan thams cad zhi ba'i skabs bzhin bya|| ||dbang gi skabs su /
thab kyi rgya dbang khru gang /
dbyibs zla gam mam glu gsum dbus su mnga' dmar pos mtshan pa /
kha khyer la mda'i 'phreng bas bskor ba /
mu ran rgya'i bcu gnyis cha kha khyer drug cha /
sa dmar po dang dri dmar pos byugs /
yam shing ni shing dmar po 'am ni ma pa dang thang shing dang shing skyur ba me tog dang bcas pa gang rung tshad sor lnga| bud shing yang rgyu 'di dang 'dra /
chu bzhi ni zangs kyi snod du me tog dmar po dang dri dmar po'i chul nas sogs blugs pa snga ma dang 'dra /
snying po'i mthar hoH sbyar ba bdun bzlas la brlab /
mchod rdzas la /
me tog dri zhim pa dmar po / /
lha bshos mngar gsum dang sbyar ba /
gzhan rnams snga ma dang 'dra /
gos zug dmar po / /
rdzas chen bcu gnyis 'dra| dbang gi rdzas khyad par ba ni me tog dang 'bras bu skyur mo dang /
me tog dri zhim po rnams so / /
me ni smad 'tshod ma dang rje rigs kyi khyim nas byung ba'i me /
dus ni tshes brgyad dang @# / /
gza' skar bzang po'i nyin phyed dam dgongs kha dang mtshan phyed nas mgo ba rtsam /
kha lta phyogs ni nub /
rgyan gos dmar po /
'dug stang mtho zhing bde ba'i stan la rdo rje skyil krung /
bsam pa ni chags pa'i sems /
ku sha dang po g.yon ngos nas 'grems pa'i ku sha gnyis dang steng nas g.yogs pa'i rtse mo nub bstan /
thab stong pa'i ngang las hUM yig dmar po las ye shes kyi thab kha dog dmar zhing zla gam gyi dbyibs can mu ran kha khyer dang bcas pa /
kha khyer la padma'i 'phreng bas bskor ba /
grwa bzhir /
zhes pa nas /
me gru gsum gyi dbus su pad nyi'i steng du /
raM las mda' dmar po raM gyis mtshan pa yongs su gyur pa las me lha sku mdog dmar po zhal gcig phyag bzhi g.yas mda' dang rin po che /
g.yon gzhu dang me lung 'dzin pa /
dar dmar po'i na bza' can /
rin po che'i rgyan gyis brgyan pa'i /
zhes pa nas /
dam bsgrags kyi bar 'dra /
me lha'i ljag rdo rje'i rnam pa can dmar po la raM yig dang /
zhes pa nas /
mtshan par gyur /
mtheb 'dzub gnyis rtse sprad pa zlum por byas pa'i 'dzub mo'i phyi nas gung mos dkris pa'i padma'i khu tshur gyis dgang blug bzung /
spel tshig bdag cag /
nas /
rnams kyis ji ltar 'dod pa'i don thams cad wa shaM ku ru hoH sreg rdzas so so'i rdzas sngags so so ba mi sbyor bar gang la 'bul yul gyi lha'i sngags kyis dbul /
'das pa'i me lha'i skabs /
lha thams cad kyi sku las 'od zer dmar po'i tshogs 'phro bar gyur /
'phrin las kyi skabs su /
yaM las rlung gi dkyil 'khor gyi steng du b+ha ga'i gdan la dbang du bsdu bya'i sgrub bya bzhag /
du ma skyes ma dmar mo me tog gi mda' gzhu thogs pas gnas lngar me tog gi mda' bsnun /
gzhu rgyud kyis mgrin pa bcings te mdun du bkug pa la du ma skyes ma dmar mos dbang bskur bsam dad pa'i dri ma bkrus nas rang dang sbyin bdag rnams kyi dbang du 'du bar gyur par bsam /
gzhan thams cad snga ma dang 'dra /
'di dag ni bde mchog gi rgyas pa dang dbang gi sbyin sreg bya tshul gyi dmigs gsal khyad par ba mdo tsam zhig sbyin sreg 'od snye dang /
dngos grub rgya mtsho dang /
bu ston gyi bde mchog gi las bzhi'i sbyin sreg 'phrin las kun 'grub rnams las btus te bkod pa yin la /
thun mong pa'i 'don cha rnams dpen dgon du bde mchog gi sbyin sreg mdzad pa'i lag len ji lta ba bzhin yin zer ba yod pa'i bde mchog gi zhi ba'i sbyin sreg gi dpe spar ma ltar sbyar bas rung zhing zhi ba par ni gzhung chen po rnams las shes par bya'o / /
zhes dpal 'khor lo bde mchog gi rgyas pa dang dbang gi sbyin sreg bya tshul gyi yig chud 'di yang nang rig pa dang gso ba rig pa la rnam dpyod yangs pa'i rab 'byams smra ba ngag dbang bstan 'dzin gyis bskul ba ltar snyoms las pa ngag dbang blo bzang chos ldan gyis bris pa dge legs su gyur cig / / /

