@# / /
na mo gu ru many+dzu g+ho ShA ya /
gshin rje chos kyi rgyal po'i btsun mo dus mtshan 'od chen 'bar ma'i rjes gnang bya bar 'dod pas /
sngon du yi dam gang yang rung ba dang /
khyad par lha mo 'di'i bsnyen bsgrub sngon du song bas /
yid dang mthun pa'i gnas su dmar gtor gru gsum /
mdun du 'bul gtor mchod pa'i rim pa dang bcas pa bshams /
bdag nyid 'jigs byed la sogs pa'i yi dam gang yang rung ba'i nga rgyal la gnas pas /
mdun gyi gtor ma bsangs /
sbyangs /
dus mtshan 'od chen 'bar mar bskyed /
ye shes pa bstim /
dbang bskur /
rgyas btab /
mchod bstod /
bzlas pa /
mchod gtor 'bul ba'i rim pa rnams sgrub thabs bzhin sngon du btang /
de nas slob ma rnams khrus byas /
dngos sam /
yid kyis @# / /
sprul pa'i ral gri bzang po'i 'bul ba dang bcas maN+Dal sngon du btang ba la /
bla mas /
lha mo 'di nyid rgyal ba thams cad kyi mkhyen pa'i mnga' bdag rje btsun 'jam pa'i dbyangs kyi bka' sdod /
gshin rje chos kyi rgyal po'i yum /
mthu stobs dang nus pa bsam gyis mi khyab pas rgyal ba'i bstan pa bsrung zhing bstan 'dzin bu ltar skyong ba la 'gran zla med pa'i bstan bsrung yin /
de lta bu'i lha mo'i rjes gnang gi rim pa 'di yang /
mkhas grub dam pa rnams kyi srol las legs par brgyud pa yin /
des na de lta bu'i rjes gnang zhu ba la yang /
lnga bcu par /
mdun du dul bas 'dug pa dang /
gos sogs tshul ni bsdams pa dang / /
pus btsugs thal mo sbyar ba yis / /
nyan sogs 'dod pas gsol gsum gdab /
ces gsol ba lan gsum 'debs dgos par gsungs pas /
'di'i rjes zlos mdzod /
kun mkhyen ye shes phung po can / /
srid pa'i 'khor lo rnam sbyong ba / /
de ring bshad pa'i rin chen gyi / /
gtso bo bdag la bka' drin stsol /
zhes pa lan gsum gyis gsol ba gdab /
dal 'byor rnyed dka' /
'chi ba mi rtag pa /
las rgyu 'bras /
'khor ba'i sdug bsngal la sogs pa'i tshul bshad de /
bsam pa byang chub kyi mchog tu sems bskyed du bcug la /
dkon mchog gsum la bdag skyabs mchi| |sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis bzung /
zhes lan gsum gyis byang sdom 'dzin du bcug /
de nas gang du bzhugs pa'i gnas 'di yang tha mal gyi snang zhen can ma yin par /
ngo bo ye shes la /
rnam pa 'od chen 'bar ma'i bzhugs gnas dur khrod chen po'i dkyil 'khor dngos yin snyam pa dang /
bla ma yang rdo rje 'dzin pa dngos yin snyam pa mdzod la| 'di'i rjes zlos gyis /
dpa' bo chen po dgongs su gsol / /
rgyal ba'i bstan pa bsrung ba dang / /
bdag gi byang chub bsgrub pa'i gegs / /
'joms phyir 'od chen 'bar ma yi / /
dam tshig mchog de bdag la stsol| zhes lan gsum gyis gsol ba gdab /
gtor ma gru gsum de nyid 'od chen 'bar ma 'khor dang bcas par bsgrubs yod par sgrub thabs ltar slob ma rnams la lha ngo bstan /
de'i rjes su /
slob ma rnams kyang bsangs /
sbyangs /
stong pa'i ngang las dus mtshan ma 'khor bcas sam gtso rkyang gang rung du bskyed /
gnas gsum du yi ge gsum bkod /
sku'i rjes gnang gi don du /
dus gsum sangs rgyas thams cad kyi| |sku yi rdo rje slob dpon gyis / /
bdag la 'od chen 'bar ma yi / /
sku yi rjes gnang stsal du gsol /
zhes lan gsum gsol ba btab pas /
mdun bskyed kyi lha dang /
rang gi thugs ka'i hUM las 'od zer @# / /
'phros pas /
bcom ldan 'das ma 'od chen 'bar ma'i lha tshogs nam mkha'i khams gang ba spyan drangs /
slob ma 'od chen 'bar mar gsal ba la char chen po babs pa bzhin thim pas| thog ma med pa nas lus kyi sgo nas bsags pa'i sdig sgrib nad gdon dang bcas pa dud khu dang sol khu /
sdig pa dang sdom la sogs pa'i rnam par phyir phud /
lus dwangs gsal 'od kyi rang bzhin can du gyur /
tshe dang bsod nams la sogs pa'i yon tan thams cad 'phel zhing rgyas /
'od chen 'bar ma'i sku'i byin rlabs thob pa'i mos pa mdzod /
oM k+ShiM ya ma daN+Di sa pa ri wA ra e hye hi badzra sa ma ya dzaH dzaH hUM baM hoH zhes brjod cing rol mo'i sgra bya /
de nas gsung dang thugs kyi rjes gnang la yang /
sku'i gnas su gsung dang /
thugs su 'don pa bsgyur nas gsol ba btab pas /
mdun bskyed kyi gtor ma lha mor gsal ba'i mgrin pa'i AH dang thugs ka'i hUM las rim pa bzhin 'od zer dmar po dang sngon po'i tshogs byung /
slob ma'i mgrin pa dang /
snying gar thim pas /
thog med nas bsags pa'i sdig sgrib nad gdon dang bcas pa thams cad dud khu dang sol khu /
sdig pa dang sdom la sogs pa'i rnam par phyir phud /
lus dwangs gsal 'od kyi rang bzhin can du gyur /
tshe dang bsod nams la sogs pa'i yon tan thams cad 'phel zhing rgyas /
'od chen 'bar ma'i gsung dang /
thugs kyi byin rlabs thob pa'i mos pa mdzod /
rtsa sngags drag tu brjod cing rol mo'i sgra bya'o / /
de nas bzlas lung gi don du /
bcom ldan bdag gis bzung lags kyi / /
bcom ldan 'das la nye bar mdzod /
ces lan gsum gsol ba btab pas /
'od chen 'bar ma'i thugs kar nyi ma'i gdan la gnas pa'i sngags phreng las sngags phreng gnyis pa byung /
slob ma lhar gsal ba'i zhal du zhugs /
snying gar 'khor ba'i sngags kyi 'od zer me 'od lta bus /
sdig sgrib nad gdon dgra bgegs thams cad gzhob thul thul bsregs par bsams la /
sngags kyi rjes zlos lan gsum byed du bzhug /
spyi bor me tog bzhag la /
bcom ldan 'di la stsal lags kyi / /
'di la nye bar mdzad du gsol /
zhes brjod la brtan par bya'o / /
de nas bsgrubs pa'i gtor ma slob ma'i mgo thog tu bzhag ste /
dpal ldan lha mo dus mtshan ma 'khor dang bcas pa khyed rnams kyis rdo rje slob ma 'di rnams kyi lus dang grib ma bzhin du 'grogs te /
nyin gsum gyi bya ra /
mtshan gsum gyi mel tshe'i sgo nas lus kyi na tsha /
sems kyi sdug bsngal /
chags sgo nyam nga /
bar gcod thams cad zhi ba dang /
tshe dang bsod nams /
lung rtogs kyi yon tan thams cad rgyas pa dang /
khams gsum gyi @# / /
mi nor zas gsum /
snang srid thams cad dbang du 'du ba dang /
gnod byed dgra bgegs thams cad thal ba'i rdul phran bzhin du brlag pa'i 'phrin las mdzod cig /
ces bka' bsgo zhing rol mo'i sgra bya'o / /
mjug tu mchod bstod bzod gsol byas nas ye shes pa gshegs su gsol /
dam tshig pa zhu ba las byung ba'i bdud rtsir bsams la /
dam rdzas 'chi med bdud rtsi'i zas / /
zo zhig bu khyod rigs su skye / /
nga yis bsgo ba'i ngag ma bcag /
bsgrub la nan tan gces su gyis /
ces brjod la gtor zan byin /
mjug tu maN+Dal dang /
bsngo ba smon lam /
shis brjod ji ltar 'tsham pa bya'o| |'di'i brgyud pa ni /
man lung rin po che nas /
grub chen kun blo /
'brong rtse rje /
bla ma ngo mtshar rgya mtsho /
sngags ram pa kun dga' dpal /
rin po che sangs rgyas rgya mtsho /
de'i drung du kho bos thob pa lags /
ces pa 'di yang gser khang 'og gi slob dpon bzang mchog pas bskul ba la brten nas /
dge slong blo bzang chos kyi rgyal mtshan gyis bkod pa'o / / / /
