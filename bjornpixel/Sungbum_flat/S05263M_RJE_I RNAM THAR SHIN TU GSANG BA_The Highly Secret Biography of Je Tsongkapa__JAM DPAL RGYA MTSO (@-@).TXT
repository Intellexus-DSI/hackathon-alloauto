@# / /
rje'i rnam thar shin tu gsang ba ngo mtshar rmad du byung ba'i gtam zhes bya ba bzhugs so / /
@## / /
slob dpon chos kyi rje thams cad mkhyen pa blo bzang grags pa'i dpal gyi rnam par thar pa khyad par can ji lta bu zhig lags zhis /
rje btsun la zhus pas /
de nyid kyi rnam par thar pa snying stobs kyi spyod pa rlabs che ba /
gsang ba las kyang chos shin tu gsang ba ngo mtshar rmad du byung ba'i gtam bya ba ni /
'di dag yin te /
sngags mtshan nyid kyi phyogs rnams gang zag gcig 'tshang rgya ba'i thabs su /
rgyab rten tshad ma can gyis grub pa ni /
rnam par thar pa phul du phyin pa'i don gyi gtso bo skal pa bzang po dang ldan pa rnams la /
ngo ma tshar rmad du byung ba'i dge tshogs spel ba'i gtam ni 'di lta ste /
snying stobs phul du phyin pa'i sems dpa' chen po 'di nyid /
sngon rje btsun 'jam pa'i dbyangs kyis yang yang du theg pa chen po'i dge ba'i bshes gnyen mdzad /
phyi nang gi rigs pa'i gnas rnams la thogs med du smra ba'i spobs pa'ang thob /
mngon par shes pa lnga la yang mnga' brnyes /
de bzhin gshegs pa dbang po'i tog gi drung du /
rje btsun dang 'khor mang po dang bcas @# / /
te bya na /
de'i tshe de bzhin gshegs pa dbang po'i tog gis /
lus srog la mi lta bar lta ba rnam par dag pa dang 'bral ba'i sngags ma dag pa'i zhing rnams su rgyas par byed pa ni /
myur du mngon par rdzogs par 'tshang rgya'o zhes sogs kyis bsngags pa mang du brjod /
de'i tshe sems dpa' chen po 'di nyid kyis 'khor rgya mtsho'i dbus su bzhengs te /
ma dag pa'i zhing rnams su lta ba rnam par dag pa dang 'brel ba'i sngags lus srog la mi lta bar bdag gis rgyas par byed nus par gyur cig /
ces smon lam btab bo / /
de'i mod la de bzhin gshegs pa dbang po'i tog dang 'khor byang sems rnams kyis kyang smon lam gnang /
de bzhin gshegs pa de'i mthus /
phyogs bcu'i rgyal ba rnams kyis kyang /
thugs kyis dgongs te sngar bzhin mdzad /
de bzhin gshegs pa thams cad kyis /
'di ni snying stobs phul du phyin pa'o zhes mgrin gcig tu brjod /
de'i tshe snying stobs phul du phyin pa'i sems dpa' chen po 'di nyid ni /
sangs rgyas kyi zhing dpag tu med pa 'das pa'i byang shar mtshams su /
ngo mtshar rmad du byung ba'i bkod pa sna tshogs pas mdzes pa zhes bya ba'i zhing du /
de bzhin gshegs pa seng ge'i nga ro zhes bya bar 'tshang rgya'o zhes lung bstan /
de nas bzung ste ma dag pa'i zhing rnams su sngags rgya cher spel ba /
bkod pa sna tshogs kyi sgo nas grangs las 'das pa thabs mkhas kyi mdzad pa dang /
yang zhing khams mtha' yas pa rnams su skad cig gcig gis yang de nyid mang du rgyas par mdzad de zhes pa dang /
de lta rtogs pa'i tshad ni /
mtshan nyid theg pa dang bstun na zhing sbyong ba sogs kyi 'go rtsom zhes gsung /
'o na de bzhin gshegs pa de'i sku'i tshad dang /
rgyun pa'i 'od zer rnams kyi tshad ji ltar lags zhus pas /
rgyun pa'i sku dpag tshad gcig /
sku mdog ljang sngon /
phyag g.yas chos 'chad g.yon mnyam gzhag gi steng na lhung bzed bdud rtsis gang ba'i nang na bdud rtsi'i kho dog las khyad par 'phags pa'i dbus na /
mchod sdong zur bzhi pa dbus en cig mtho ba /
'od zer sna tshogs kun tu 'phro ba /
bdud rtsi dang kha dog rigs gcig /
de bzhin gshegs pa de'i zhing du dbang po rab rnams kyis mchod sdong mthong ba'i mod la /
lta ba rnam dag dang 'brel ba'i sngags rang 'khrungs su rang rgyud la rtogs nas bdud rtse mngon du byed /
dbang po 'bring dang tha ma rnams la gsung gis lta ba rnam dag dang 'brel ba'i sngags 'doms pa'i ltas yin gsung /
'khor ni lta ba rnam dag dang 'brel ba'i sgo nas 'tshang rgya ba sha stag go gsung /
'o na de lta bu'i zhing du skya ba la rgyu tshogs ci @# / /
bsgrubs na skye zhus pas /
rnyed bkur la mi blta bar snod min spangs ba'i shes brtson dad pa dang ldan pa'i dbang po rab rnams kyis gsang sngags lam rim nas bshad pa ltar nyams su blangs /
gzhan la'ang bstan na zhing der skye ba dang /
dbang po 'bring dang tha ma rnams kyang bskyed rdzogs kyi go yul mtha' gnyis su ma lhung tsam re gus pa'i sgo nas go yul skyed /
dam tshig dang sdom pa med mi rung gi yan lag rnams gus sbyor gyi sgo nas nyams su blangs na zhing der skye zhes gsung /
de nas phur tshugs su gsol ba btab pa'i skabs shig tu de lta bu'i sku'i rnam pa de gsal ba'i 'dun pa yang dang yang du byas /
rang rgyud kyi tshogs gsog sgrib sbyong la rtse gcig tu bsgril te 'dun pa shugs drag po mang du byas pa'i mtshams shig tu /
de bzhin gshegs pa de'i sku'i rnam pa mi bong gnyis las che tsam sprul sku'i cha lugs kho lag shin tu rgyas pa sngar bshad pa ltar zhag bco lnga'i bar du gsal po byung /
phur tshugs su gsol ba btab ste /
zhing der skye ba'i smon lam yang dang yang du btab /
'o na dbang po rab rnams kyis /
zhing der skye ba'i rgyu tshogs ji lta bu zhig bsgrubs na skye zhes bsnan nas zhus pas /
sngar bshad pa gzhir zhog /
da'i steng du gsang sngags lam rim la gtso bor bya ste /
gzhan sngags la sogs pa de'i yan lag tu byas la /
slar bzhin nyams su blang zhes gsung /
sngar bshad pa bzhin dad sogs kyis nges pa gting nas 'drongs pa dang /
de bzhin gshegs pa'i sku'i don spi yid la gsal po bya ste /
sngags mtshan nyid gang rung gi yan lag bdun pa don spyi gsal por byas te phul na /
de nas smon lam gang 'grub thun bzhir bcad de gal po cher byas la gdab gsung /
de lta bu'i ngo mtshar rmad du byung ba'i gtam du bya ba /
slob dpon thams cad mkhyen pa shar tsong kha pa blo bzang grags pa'i dpal gyi rnam par thar pa /
gzhan las phul du phyin pa 'di /
slob dpon rin chen rgyal mtshan bas bka' gnang zhing /
rang gi slob ma mdo smad pa bsod she dang /
mnga' ris pa dbon po nam mkha' bzang po gnyis kyis /
gser gyi maN+Dal phul te bskul ba la brten nas /
spong ba pa 'jam dpal rgya mtshos gsol ba yun ring du btab nas /
rje btsun gyi bka' ji lta ba bzhin du /
yos lo zla ba brgyad pa'i tshes brgyad la yi ger bkod pa'o / /
mang+galaM / /
