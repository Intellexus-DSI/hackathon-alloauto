! / /
na maH shrI gu ru many+dzu g+ho ShA ya /
sa gsum 'gro ba'i re skong dngos grub gter / /
legs bshad 'od stong 'gyed pa'i nyin mor byed / /
yon tan cha shas kun rdzogs 'od dkar can / /
dpal ldan bla ma lus can gtsug na rgyal / /
gang la brten na blo gros mchog ster zhing / /
'chi bdag be con ri mo'i dbyug pa ltar / /
gang gis mdzad pa'i lha mo 'gro ba'i skyabs / /
gtsug tor rnam rgyal cung zad bstod par bgyi / /
mig bral skye bos sna tshogs gzugs la bzhin / /
khyod kyi ngang tshul bdag la ring du bskal / /
'on kyang dam chos yang dag sdud pa'i phug /
bde ba can gyi khang bzang mchog nyid na / /
'jig rten rnam 'dren tshe dpag med mgon gyis / /
khyod la rgya cher bsngags pa thos pa las / /
'phags ma'i zhabs bzung ring nas bsten pa bdag /
'di skad gleng ba'i go skabs cung zad rnyed / /
yid 'phrog 'od zer stong gi dra ba can / /
phul byung chu zheng gab pa khyod kyi sku / /
'o ma'i chu gter dbus na gangs ri bzhin / /
pad zla'i steng na mdzes la phyag 'tshal lo / /
chu shel btso ma'i gser dang in+d+ra rnyil| |yongs su dag pa'i 'od ltar rab gsal ba'i / /
dbus dang g.yas g.yon zhal bzang rgyas pa ni / /
sgeg dang zhi dang khro la phyag 'tshal lo / /
gdugs mdzes tog la in+d+ra nI la bzhin / /
rab rgyas dbu la ral pa'i thor cog can / /
dri bral mkha' la 'khyog pa'i 'ja' tshon ltar /
@# / /
mthon mthing spyan mchog smin ma ring pos mdzes / /
dbyibs legs shangs kyi rgyud ni yid du 'ong / /
mchu sgros mdzes pa'i zhal ni blta na sdug /
mnyen legs snyan gyi bug par rin chen 'phyang / /
rmad byung nyams kyis yid 'dzin khyod la 'dud / /
skar phreng bkra ba'i mdangs ltar rab gsal ba'i / /
do shal mchog gis mgrin par rab tu 'khyud / /
'o ma'i rgyun 'dzin nu 'bur zung gcig gis / /
rab yangs brang la ngang pas pad mchor bzhin / /
rin chen rgyan gyis mdzes pa'i 'jam mnyen phyag /
padma'i rtsa ba ltar dkar zung bzhi yis / /
dang po rdo rje sdigs mdzub zhags pa ste / /
gnyis pa 'od dpag med dang mi 'jigs sbyin / /
gsum pas mda' gzhu bzhi pa'i phyag zung gis / /
mchog sbyin bum pa bzung nas 'gro ba la / /
'chi med tshe yi dpal ster bcom ldan ma / /
tshe dpag med pa khyod la phyag 'tshal lo / /
yid bzhin mtsho yi ngogs kyi pad sdong bzhin / /
drang zhing ldem pa'i sked skabs gsal ba can / /
'ja' tshon gur phub shel gyi mchod sdong ltar / /
dri med mdzes sku bkra ba'i gos kyis spud / /
mi phyed skyil krung mchog gis legs gnas shing / /
brgyad gnyis lang tsho'i dpal 'dzin rgyal ba'i yum / /
mi 'dra'i rnam 'phrul du mas rnam rol ba / /
'gro ba'i yid bzhin 'jug la phyag 'tshal lo / /
rnga yab dkar po bsnams pa'i rgyal ba'i sras / /
phyag na padma rdo rje 'dzin pa gnyis / /
g.yas g.yon gnas nas khyod skur mngon phyogs te / /
rtag tu bsgrims te bltas kyang ngoms pa med / /
ral gri lcags kyu dbyug pa rdo rje g.yas / /
g.yon pas ma rungs 'dul ba'i sdigs mdzub can / /
mi g.yo 'dod rgyal dbyug sngon stobs po che / /
khyod kyi phyogs bzhir gnas nas bgegs dpung 'joms / /
'chi med bdud rtsi'i char gyi rgyun 'bebs pa'i / /
gtsang ma'i gnas kyi lha yi bu gnyis ni / /
steng gi phyogs nas rin chen bum pa yis / /
dag pa'i chu rgyun 'bebs la mngon par brtson / /
ma lus shes bya mtha' dag mngon du gyur / /
mu med 'gro la rgyun chad med par brtse / /
me mtshon dug sogs 'jigs pa kun las skyob / /
mi dang lha yi rnam 'dren khyod la 'dud / /
shes bya kun la rmongs pa'i dra ba bcad / /
sems can kun la snyoms pa'i thugs dang ldan / /
gnas skabs kun tu phan dang bde ster ba / /
'jig rten kun gyi skyabs la phyag 'tshal lo / /
shin tu brtan pa zhes bya lha yi bus / /
khyod kyi gzungs sngags zhag drug bgrangs pas kyang / /
'jigs pa che las yongs su thar gyur te / /
mchog gi tshe thob ngan 'gro dag gyur na / /
'di na khyod la rtse gcig yid kyis ni / /
rgyun du skyabs su bzung nas ting 'dzin dang / /
bzlas brjod mchod pas dus rnams 'da' ba la / /
ci lags re ba mi skong bcom ldan ma / /
brtse ba'i ma yis yid 'ong bu la bzhin / /
yid la khyod sems dad pa'i bu yis ni / /
yang yang bos kyang rjes su mi 'dzin na / /
brtse ba'i gter du bdag gis ci las dpag /
khyod ni 'gro ba kun gyi bsam pa mkhyen / /
sngon tshe de dag don du thugs kyang bskyed / /
ji ltar 'dul ba'i thabs la shin tu mkhas / /
srid zhi'i rgud pa sel ba'i mthu dang ldan / /
de phyir rtag tu dag pa'i skye ba 'dzin / /
rgyal dang phrad cing rgyal sras rigs su 'gyur / /
blo rno tshe rabs dran zhing ngag ni btsun / /
dran dang ldan zhing bde ba can du skye / /
dpag med tshe thub 'byung po'i gnod pa med / /
dus min 'chi ba brgyad dang nad las grol / /
kun gyi mchod 'os dgra las rgyal ba @# / /
dang| |ral gri rig 'dzin mkha' la 'gro ba sogs / /
rgyal bas gsungs pa'i gzungs kyi phan yon kun / /
sgrub pa po yis ji ltar gsol ba bzhin / /
thugs rje'i dbang gyur 'phags ma'i drin gyis ni / /
yid la re ba yongs su rdzogs par mdzod / /
gzungs mchog gang la gtad pa'i lha dbang dang / /
gang de 'dzin pa'i slad bzhin 'brangs nas ni / /
rtag tu bsrung bar zhal gyis legs bzhes pa / /
chos kyi rgyal po gshin rje chen pos kyang / /
snyigs dus skye bo'i ngang tshul mi lta bar / /
rgyal ba'i spyan sngar dam bcas dgongs mdzod la / /
gzungs kyi phan yon gang yin de dag kun / /
myur du mngon du 'gyur ba'i 'phrin las mdzod / /
de ltar 'gro ba'i skyabs gyur rje btsun ma / /
cung zad bstod las byung ba'i dge ba des / /
'phags ma'i go 'phang mchog de myur thob nas / /
nyam chung lus can kun gyi mgon bgyid shog /
mi bsrun yid kyi bran du gyur pa'i mthus / /
mi 'dod 'bras bu ster ba'i gnag pa'i las / /
mi shes dpang gis bgyis pa gang yin pa / /
ma lus bde blag nyid du zhi gyur cig /
mchog gi tshe dang rlabs chen rnam dpyod dang / /
dad dang snying rje brtson 'grus ting 'dzin sogs / /
lung dang rtogs pa'i yon tan ji snyed pa / /
mtha' dag gong nas gong du rgyas par shog /
byang chub sgrub pa'i rjes su rab gzhol ba / /
bde gshegs dgyes pa'i rab 'byams dbang gi las / /
de dag thams cad ji ltar smon pa bzhin / /
'dod pa tsam gyi rjes su byed par shog /
thos bsam sgom pas bdag rgyud 'dul ba'i tshe / /
yang dag lam gyi gegs la mngon brtson pa / /
nag po'i rtsa lag rnams kyi stobs dang dpung / /
mngon spyod las kyi thams cad tshar gcod shog /
mthong thos dran dang rigs pa tsam gyis kyang / /
'gro ba kun gyi re ba gang yin pa / /
mtha' yas yongs su rdzogs par byed pa la / /
yid bzhin nor dang dpag bsam shing bzhin shog /
mdor na bshes gnyen dam pa mnyes byas nas / /
thub pa'i dgongs pa rnyed pa'i mang thos kyis / /
bsgrub pa'i bya ba lags par mthar phyin nas / /
rgyal ba'i bstan pa phyogs bcur rgyas byed shog /
bcom ldan 'das gtsug tor rnam par rgyal ma la bstod pa 'chi med grub pa zhes bya ba 'di ni /
mang du thos pa'i rgyal khams pa blo bzang grags pa'i dpal gyis /
gsal rje gangs kyi dben gnas yar 'dren du sbyar ba'o / /

