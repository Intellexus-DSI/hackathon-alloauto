@# / /
bde mchog dril bu lus dkyil gyi bla ma'i rnal 'byor sogs bzhugs @## / /
na mo gu ru shrI he ru kA ya /
sangs rgyas chos dang dge 'dun la / /
rtag tu bdag ni skyabs su mchi / /
sems can kun gyi don gyi phyir / /
bdag ni he ru kar gyur cig /
ces skyabs sems lan gsum /
bde stong ngang las rang nyid he ru kaH sku mdog sngon po zhal gcig phyag gnyis kyis / /
rdor dril bzung nas rdo rje phag mo la / /
'khyud cing g.yas brkyangs stabs kyis bzhugs par gyur / /
rang gi thugs ka'i hUM yig 'od zer gyis / /
snod bcud kun sbyangs dag pa rab 'byams dbus / /
'khor gsum yongs dag zag med bde ster ba'i / /
mchod tshogs rgya mtshos yongs su gang gyur cig /
spyi gtsug pad zlar rdor sems yum dang bcas / /
bzhugs pa ye shes pa dang dbyer med pa'i / /
thugs ka'i sngags 'phreng 'od dang bdud rtsi yis / /
sgrib @# / /
sbyangs rgyal kun byin rlabs thob gyur cig /
he ru ka'i yig brgya bzla /
rdor sems rang la thims pas sdig sgrib dag par gyur /
mdun du pad nyi drag po u ma'i steng / /
rtsa ba'i bla ma 'khor lo bde ba'i mchog /
sku mdog mthing ga bai DUr ri bo bzhin / /
g.yon skor sngo ljang dmar ser zhal bzhi pa / /
rtsa phyag rdor dril 'dzin pas yum la 'khyud / /
de 'og gnyis gnyis rim pas glang lpags dang / /
cang te'u kha TrAM dgra sta thod khrag dang / /
gri gug zhags pa rtse gsum tshangs mgo bsnams / /
gar dgu'i nyams ldan rus pa'i rgyan drug gsol / /
thor cog zla phyed sna tshogs rdo rjes mtshan / /
mgo rlon 'phreng dang stag lpags sham thabs can / /
g.yas brkyang stabs kyis me dpung dbus na bzhugs / /
phag mo dmar mo phyag rgya lngas brgyan cing / /
gri thod bzung ste yab la 'khril sbyor mdzad / /
gtso bo'i sku yang 'byung bzhi ri rab dang / /
gzhal yas khang gi rnam par gnas pa'i dbus / /
chos kyi 'khor lor dpyid dang thig le'i dngos / /
he ru ka dang phag mo mnyam par sbyar / /
phyogs bzhir 'byung ba'i rtsa 'dab mkha' 'gro bzhi / /
mtshams kyi rtsa 'dab thod pa bdud rtsir bcas / /
stod bar smad kyi nyer bzhi'i gnas rnams su / /
rtsibs shun khong stong khyer ba'i rnam pa ru / /
khams kyi ngo bo dpa' bo nyer bzhi la / /
rtsa yi rang bzhin dpa' mo nyer bzhis 'khyud / /
dbang po'i sgo la sgo mtshams ma mo brgyad / /
bzhugs shing gtso bo'i thugs ka'i hUM yig gi 'od kyis ye shes 'khor lo spyan drangs te / /
dam tshig pa dang dbyer med brtan par gyur / /
a haM mnyam sbyor bde ba'i rol pa las / /
'khor lo lnga yi lha tshogs spro mdzad cing / /
brtan g.yo rab 'byams de yi ngo bor sdud / /
bla ma 'khor lo'i mgon po la phyag 'tshal / /
nyer spyod bkra shis rtags rdzas mchod pa'i sprin / /
rdzas bcu sbyangs rtogs sbar byas a mri ta / /
lhan skyes bde ba'i dgyes skyed phyag rgyar bcas / /
don dam byang chub sems mchog dang du 'bul / /
thog ma med nas srid bar 'khyams pa na / /
mtshan mar 'dzin pas yongs su brlams pa yis / /
sgo gsum nyes pa ji snyed bgyis pa kun @# / /
dmigs med 'od gsal dbyings su dag par mdzod / /
srid pa'i rgyu ba lha min mgrin gcod pa'i / /
mtshon rnon bde stong ye shes 'khor lo che / /
bskal pa'i mthar yang lus can yid mkhas la| |bskor bas des don lha mchog rgyal gyur cig /
maN+Dal phul /
chos bden bdag nyid bla ma he ru kaH khyod min skyabs gzhan gang du'ang mi 'tshol bas / /
sgo gsum dri ma mtha' dag drung phyungs te / /
bde chen sku bzhi thob par byin gyis rlobs / /
de ltar rtse gcig gsol ba btab pa na / /
sprul pa'i phag mo mkha' 'gro bzhir bcas pas / /
bum pa'i dbang bskur lus kyi sgrib pa sbyangs / /
bskyed rim phra rags sprul sku 'grub par byas / /
he ru ka dang phag mo sbyar ba yi / /
gsang rdzas myangs pas ngag gi sgrib pa dag /
kun rdzob sgyu ma'i rdzogs rim bsgom pa dang / /
rgyal gsung longs sku 'grub pa'i nus pa bzhag /
phag mo rang la phyag rgyar gnang ba dang / /
snyoms par zhugs pas dga' bzhi'i ye shes skyes / /
yid kyi sgrib byang don dam 'od gsal gyi / /
rdzogs rim chos sku dang bcas 'grub par byas / /
bde chen thugs dang sgyu 'phrul dra ba'i sku / /
zung du 'jug pa'i don la ngo sprad pas / /
sgo gsum sgrib bral zung 'jug rdo rje 'chang / /
'grub pa'i nus pa yongs su smin par gyur / /
de nas /
legs tshogs 'byung gnas bshes gnyen dam pa bsam dang sbyor bas tshul bzhin bsten / /
spyi dang bye brag 'khor bas yid 'byung rnam dag tshul khrims mig bzhin bsrang / /
rang la dpags te /
mar gyur 'gro la brtse bas byang chub sems bskyed nas /
phyin drug bsdu bzhi'i spyod pa kun la zhum med slob par byin gyis rlobs / /
de nas mtshan ldan slob dpon mchog las 'jug sgo smin byed dbang mnos te / /
rigs lnga spyi dang so so'i dam tshig ma rgyud sgos kyi bslab bya kun| |legs bsrungs dpa' bo mkha' 'gro'i tshogs rnams sgrub pa'i mchod pas dgyes gyur te / /
mchog mthun dngos grub nor bu'i gter gyi sgo brgya 'byed par byin gyis rlobs / /
sgo gsum dag byas tshogs bsags mos pa'i chos kyi sku las longs sku dang / /
srung 'khor dbus su sprul skur rdzogs pas tha mal skye shi bar do sbyangs / /
lus kyi cha shas rtsa khams kun kyang dag pa'i brtan g.yor bsgyur ba yis / /
bskyed rim rags phras ma dag snang zhen dri ma sbyong bar byin gyis rlobs / /
rdo rje'i lus kyi gnas lugs gsal mthong rtsa 'khor so so'i lam sbyangs te / /
snying dbus sprin sgrar dmigs pas gzung 'dzin snang byed rlung rnams d+hU tIr bsdus / /
de las 'byung 'jug gnas gsum rang gdangs sngags kyi rgyal por shar ba yis / /
snying ga'i sbubs 'byed bdag byin brlab pa'i rim pa skye bar byin gyis rlobs / /
rang sems thig le mkha' nas @# / /
gsang rtser rdo rje la gnas hUM la sim / /
sgo lngar bsgoms pas mngon shes la sogs yon tan sna tshogs rdo rjes bsgrubs / /
yas snar phyed 'phags rdo rje'i rtse mor khams kyi nyi zla rigs lnga yi /
skar tshom bcas bsgoms sna tshogs rdo rje'i rim pa skye bar byin gyis rlobs / /
dam tshig dang ni las rgyar rol pas rtsa sbyar rlung bsnol thig le gnyis / /
nor bur 'dus te lhan skyes drangs pas bde stong skyil krung rnam bzhi bcings / /
yab rkyang nor bur hUM sogs bsgoms dang stong nyid phyag rgya chen mos kyang / /
lhan skyes bde steng nor bu 'gengs pa'i rim pa skye bar byin gyis rlobs / /
sum mdor chos 'byung dkar dmar thig le lngas mtshan dbus su bum ba can / /
bsgoms pas gtum mo sbar te snying ga'i sa bon lnga bsregs haM yig kyang / /
zhu bas slar mchod rgyal kun thugs bcud bsdus te 'bru drug gso ba sogs / /
dmar cha spel byed dzwA la d+hA ra'i rim pa skye bar byin gyis rlobs / /
snying dbus hUM las 'od 'phros sdud rim gnyis kyis stong bzhi'i 'od gsal las / /
longs sprul skur ldang bsre ba'i man ngag ring nas goms pa dngos gyur te / /
yongs su sbyod byed bsam mi khyab las slar yang gzugs rdzogs bsam mi khyab / /
spyod dang bcas pas he ru ka dpal go 'phang thob par byin gyis rlobs / /
der ma son par dus byas gyur na dpa' bo mkha' 'gros mngon bsus te / /
mkha' spyod gnas sam gsang sngags sgrub pa'i rten bzang phun sum tshogs pa thob / /
lam mchog 'di nyid tshul bzhin bsgrubs pas mngon du gyur cing spel ba yis / /
nam mkha'i mthas gtugs 'gro kun dang bcas 'od gsal chos sku myur thob shog /
ces bshar bsgom bya /
mjug tu /
'khor lo lnga yi lha tshogs rten dang bcas / /
gcig bsdus nang gi bla ma he ru kaH spyi bo nas byon mi shigs thig le'i dbus / /
byang chub bar du 'bral med bzhugs gyur cig /
'di ltar bgyis pa'i zhes sogs kyis bsngo smon dang /
blo bzang rdo rje zhes sogs kyis shis brjod bya'o / /
zhes pa 'di ni rje dkon mchog bstan pa'i sgron me'i gsung snga phyi gung bsgrigs nas d+harma b+ha dras sbyar ba'o / /
shu b+haM / / / /
@# / /
bde mchog rdzogs rim rim pa lnga'i smon lam bzhugs so /
rnal 'byor ma rgyud rgyal por spas pa'i don / /
grub mchog dril bu zhabs kyis gsal mdzad pa / /
zab lam rim lnga'i rtogs pa mngon gyur te / /
tshe 'dir he ru ka dpal thob par shog /
chos 'khor padmo'i lte bar hUM yig dang / /
rlung sngags dbyer med rdo rje'i bzlas pa la / /
sems gzhol bdag byin rlabs pa'i rim pa yis / /
dbye dka'i ma rig mdud pa 'grol bar shog /
d+hU tI'i mar sne yar sne'i rdo rje'i rtser / /
ches phra'i hUM dang nyi zla skar gsum la / /
@# / /
dmigs pa sna tshogs rdo rje'i rim pa yis / /
lhan skyes brtan cing byang sems rgyas par shog /
dam tshig las chos phyag chen sgeg mo bzhi'i / /
reg bya'i bsir bus bskul ba'i tshangs pa'i mes / /
stong phrag don gnyis kun+da bzhus pa'i chus / /
nor bu 'gengs pa'i rim pa mthar phyin shog /
sum mdo dzwA la b+hA rar chos 'byung nang / /
rigs lnga'i tshom bur kha sbyor bum pa can / /
bzungs pas a haM 'bar 'dzag cher g.yos te / /
rgyal kun thugs rje'i 'o rgyun 'thung bar shog /
spyod pa gsum dang bsam gtan gnyis la sogs / /
phyi nang thabs mkhas sgyu 'phrul la breten nas / /
sgyu lus 'od gsal dbyer med zung 'jug pa'i / /
bsam mi khyab kyi rim pa mthar byin shog /
'di d+harma b+ha dras sbyar ro / / / /
@# / /
gtor ma sogs kyi byin rlabs mdor bsdus ni /
ha ho hrIH gsum /
bsgrub gzhi'i steng gi ha dmar po'i 'od kyis kha dog dang /
'og gi ho dkar po'i 'od kyis dri ro dang /
bar gyi hrIH sngon po'i 'od kyis nus pa'i skyon thams cad bcom zhing bdud rtsir gyur /
oM AH hUM /
gsuM /
h+r+diH'i g.yas kyi oM dkar po /
g.yon gyi AH dmar po /
mdun gyi hUM sngon po gsum gyi 'od kyis rgya cher spel zhing byin gyis brlabs par gyur /
ces pa tsam gyis chog go /
'di 'ang d+harma b+ha dras sbyar / /

