sa paN gyis mdzad pa'i zhen pa bzhi bral gyi gdams ngag go /
bla ma dam pa'i zhabs la phyag 'tshal lo / /
spyir dal 'byor gyi lus thob /
sangs rgyas kyi bstan pa rin po che dang 'phrad /
bcos ma ma yin pa'i blo skyes nas da chos phyin ci ma log pa cig byed dgos /
de la zhen pa bzhi dang bral ba gcig nyams su len dgos /
de gang zhe na /
tshe 'di la ma zhen pa /
khams gsum 'khor ba la ma zhen pa /
bdag gi don la ma zhen pa /
dngos po dang mtshan ma la ma zhen pa'o / /
de bshad na /
tshe 'di chu'i chu bur dang 'dra bas nam 'chi nges pa med pas zhen pa bya ring mi chog /
khams gsum 'khor ba 'di dag dug gi 'bras bu dang 'dra bas 'phral zhim yang phugs su gnod pa skyel /
su zhe na pa byed pa cho 'khrul /
rang gi don la zhen na dgra'i bu gsos pa dang 'dra /
'phral dga' dga' byed kyang phugs su rang la gnod pa skyel nges /
des na rang don la zhen na'ang 'phral bde yang phugs su ngan song du 'gro'o / /
dngos po dang mtshan ma la mngon par zhen na /
smig rgyu la chur 'dzin pa dang 'dra ste /
'phral chur snang yang khar btung rgyu med /
'khor ba 'di blo 'khrul ba la snang yang shes rab kyis brtags na ngo bos grub pa ci yang med /
des na 'das pa la sems ma gzhug /
ma 'ongs pa la sems mi gzhug /
da ltar ba la rnam par shes pa mi gzhug pa gcig go bar byas nas chos thams cad spros bral du shes par bya'o / /
de ltar byas pas tshe 'di la ma zhen pas ngan song du mi skye /
khams gsum 'khor ba la ma zhen pas 'khor bar mi skye /
bdag gi don la ma zhen pas nyan rang du mi skye /
dngos po mtshan ma la ma zhen pas myur du mngon par rdzogs par sangs rgya'o / /
zhen pa bzhi bral gyi gdams ngag phyin ci ma log pa dpal sa skya ba chen po'i thugs kyi dgongs pa /
sa skya paN+Di tas mdzad pa rdzogs so / / / /
