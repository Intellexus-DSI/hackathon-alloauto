! / /
oM bde legs su gyur cig /
'jig rten rnam 'dren rgyal ba'i ring lugs pa / /
thub bstan nyin mor byed pa nyin mo'i dpal / /
'gro ba du ma'i thar lam gsal mdzad pa / /
bstan pa'i mnga' bdag 'gro na rgyal gyur cig /
snyan pa'i grags pas rna ba'i lam mdzes shing / /
rnam dpyod blo gros rab tu yangs pa yis / /
gsung rab rin chen gling la dbang bskur ba / /
mkhas khyod 'phrin las bzang pos shar gyi phyogs / /
rgyas par mdzad pas 'gro ba'i re skong ba'i / /
rin chen dbang gi rgyal por gyur nas ni / /
bka' stsal yi ger spangs pa tsan dan gyi / /
skyes kyi rten la rgya yis btab pa 'phrod / /
de tshe mig la bde ba'i dpal byin pas / /
yid kyi shing rta dga' ba'i rlung gis ni / /
bskyod pas drangs pa'i snyan tshig me tog phreng / /
mgrin @# / /
pa'i lam nas 'thor ba 'di ltar ro / /
rgyal ba'i dam chos 'dzin pa'i rgyal sras mchog /
dgongs pa gsal dang de sras thu bo ni / /
ye shes rgyal mtshan zhes byas sa phyogs der / /
sngon chad bstan pa shin tu rgyas mdzad na'ang / /
dus kyi dbang gis shin tu nyams par gyur / /
tshul de gzigs nas bstan pa spel slad du / /
bka' nyan gdul bya gzhung lugs chen po la / /
sbyor ba'i thugs khur bsnams zhes gleng pa thos / /
tshul der da dung gzhol bar mdzad pa la / /
bdag 'dras bskul la ltos pa ci zhig yod / /
rnam dag khur chen khyer ba bar ma der / /
mi 'dor mthar phyin dam pa rnams kyi lugs / /
nyid sku bsod nams zhing du zhabs brtan zhing / /
rnam par dkar ba'i mdzad pa rgyas pa'i thabs / /
rten 'brel zab mo du ma'i sgo nas ni / /
sgrig la brtson pa ches cher mdzad par zhu / /
zhes zla ba bdun pa'i tshes bco lnga la 'brog ri bo che dge ldan rnam par rgyal ba'i gling nas phul ba'i skyes kyi mtshon par snam phrug ngur dmar sna tshang ba legs par gcig la thel tshe 'di 'byar ba 'bul / /
zhes pa rje rin po ches byang bla ma'i zhu yig gi lan du mdzad pa'o / /
