@# / /
bden gtam de nyid gsal ba'i me long zhes bya ba bzhugs so / /
@# / /
shing phag zla tshes la /
tsha kho so mang rgyal mo bsod nams sgrol mas /
dpag bsam 'khri shing gi don 'grel dang /
rje nyid kyi rnam thar bka' rtsom gnang dgos zhes nan gyis zhus ba'i lan du gnang ba'i chab shog gi bar skabs tshigs bcad ni /
bstan ba'i lcags ri tsha ba kha gsum gyi / /
gtso bor gyur pa so mang rgyal khab nas / /
gser bzang khri phrag 'thag ris lha dar gyi / /
skyes bcas mi sna ched du mngags pa'i gdong /
snyan ngag kun gyi rgyal po 'khri shing gi / /
don 'grel rtogs brjod lhug par byas pa dang / /
kho bo'i gnas tshul zhib par bkod pa yi / /
rnam thar dgos tshul yi ge nan cher byung / /
mag d+ha bzang gnyis pa mi'i dbang mo / /
ma chen bsod nams sgrol ma'i dgongs bzhed bzhin / /
ma bcos rnam thar gtsang ma 'ga' mchis na / /
ma sbas gsong por smra ba'i 'os yin kyang / /
rnyed bkur longs spyod 'du 'dzi'i zhags pa yis / /
rnam par bcings pa'i ngang tshul brjod pa la / /
rnam par thar ces don mi mthun gyi gtam / /
co 'dri lta bur snyigs ma'i dus 'dir sgrogs / /
'di na dam pa'i mtshan tsam bzung byas te / /
'di snang g.yeng bran du khol ba las / /
'di phyi bstan 'gro'i don du 'gyur nges pa / /
'di 'dra bgyis zhes bsnyad du med pa'i gnongs / /
'on kyang skyon yon 'dres ma'i spyod tshul rnams / /
@# / /
sgro skur spangs te drang por brjod byas na / /
dgag bya chung zhing skal mnyam 'ga' zhig la / /
cung zad phan yang srid pas 'di skad gsol / /
mdzo dge smad ces bya ba'i yul du skyes / /
lha dang bla mas brtse bas lung bstan mdzad / /
rtags dang rten 'brel mang po las kyis bsgrigs / /
dam pa'i gdan sar 'khod pa'i rnam thar yin / /
dgongs bzhi can gyi lung bstan 'ga' zhig la / /
brten nas rje btsun shes rab seng+ge sogs / /
dam pa'i skye phreng du ma bdag gir byas / /
rdzun phugs brag la gtad pa'i rnam thar yin / /
rang lo bdun par rgyal ba kun gyi dngos / /
yab rje 'jigs med dbang po'i zhabs drung nas / /
rab tu byung zhing dge tshul sdom pa mnos / /
thub bstan sgo ru zhugs pa'i rnam thar yin / /
de nas lo 'gar byis ba'i rol rtsed dang / /
sbrags te klog dang blo 'dzin khral bzhin byas / /
dad dang snying rje 'dres ma'i yul du gyur / /
mthong ba don ldan bya ba'i rnam thar yin / /
bcu gnyis steng du bsdus grwa'i rtsod par zhugs / /
dbus chas 'bul sdud g.yeng ba shas che yang / /
rtsod zla rnams kyi rjes su ma lus tsam / /
rtog ge'i bag chags sad pa'i rnam thar yin / /
bla ma mang po'i chos sna ma bsogs kyang / /
mtshan ldan bshes gnyen 'ga' yi zhabs bsten nas / /
de la log rtog ma shor tshul bzhin bsten / /
khe nyen dpyod pa zhugs pa'i rnam thar yin / /
gzhung chen so so'i rtsa ba rgya bod kyi / /
'grel pa mtha' dpyod bcas la spyangs pa yis / /
shes lo thos lo'i rnam grangs brgya phrag brgal / /
rtsa sbur me mched lta bu'i rnam thar yin / /
bka' gdams gzhung drug 'grel pa don gsal dang / /
mdo rtsa la sogs gzhung chen bshad pa dang / /
lam rim sogs kyi khrid kyang mang du byas / /
dmus long sgron me thogs pa'i rnam thar yin / /
dge 'dun 'dus pa sum stong man chad la / /
rdor phreng mi tra sogs kyi dbang bka' dang / /
spyi dang zur bka'i rjes gnang mang du byas / /
gsang sngags gzugs brnyan spel ba'i rnam thar yin / /
las 'bras blang dor bstan nas gzhan dag rnams / /
phan dang bde ba'i lam la 'god byed kyang / /
rang nyid sdug bsngal rgyu la spyod pa ni / /
snyigs dus bdag gzhan mnyam brje'i rnam thar yin / /
gdan sa gsum gyi mkhas pa'i mdun sa ru / /
bka' pod lnga yi zab gnad phra zhib nas / /
tshig 'khri'i spros pa tshun la zhum pa med / /
rtsod pa'i grags skam thob pa'i rnam thar yin| |snga ma'i gzhung la sbyar byang btags min zhing / /
mngon brjod spel ba'i tshig bsgrig tsam min par / /
brtsams chos 'ga' zung bstan du yod pa 'di / /
bstan la lag rjes bzhag pa'i rnam thar yin / /
mdo sngags gzhung lugs gang gi tshig don la / /
dpyod pa'i blo gros 'jug par mi dka' yang / /
don gyi nyams myong rgyud la ma skyes pa / /
chu nang rdo ba skam po'i rnam thar yin / /
'phags bod mkhas ba'i legs bshad ro brgya'i zas / /
spyad pas deng dus mkhas rlom ngag sgros kyi / /
@# / /
zan dron tsam la 'gram chu mi ldang ba / /
dred po chos rgyus mkhan gyi rnam thar yin / /
yul khams mang po'i rnyed bskur sdud pa dang / /
grwa slob mang por chos sbyin 'gyed pa sogs / /
bla chen spyi yi phyag srol rgyas par byas / /
chos brgyad rta rgyug 'gran pa'i rnam thar yin / /
dad rdzas nye du'i tshogs sum bskor bar / /
sku gsung thugs kyi rten mang bzhengs pa dang / /
dgon sde du mar bsnyen bkur bgyis pa sogs / /
dkor gyi bu lon chung ba'i rnam thar yin / /
dad ldan du mas bskur te mdo smad kyi / /
phyed tsam bskor kyang dngos 'bul gang byung las / /
pha rol 'dren pa'i thabs dang 'khrul ma bkyes / /
lugs gnyis mkhyen rgya chung ba'i rnam thar yin / /
mtho la gus pas ngo 'dzin ma byas shing / /
dma' la smod pas brnyas thabs ma byas te / /
mnyam la 'gran pas gral rtsod ma byas pa / /
blo rgya yongs thang zhan pa'i rnam thar yin / /
dbu ma'i lugs bzhin dam par 'jog byed ni / /
ming tsam brda tsam rtog pas btags tsam las / /
rang gi ngos nas grub pa'i dpyad bzod kyis / /
stong 'di don dam bden pa'i rnam thar yin / /
snying rjes gzhan don sgrub pa ltar snang yang / /
phugs kyi gtad so rang don kho nar gnas / /
snang tshul gnas tshul mi mthun rdzun pa ru / /
grub 'di kun rdzob bden pa'i rnam thar yin / /
nyams len byed rgyu ma dran nyi shu thal / /
byed do byed do'i ngang la nyi shu thal / /
ma byung ma byung zer zhing bcu lhag thal / /
mi tshe stong par zad pa'i rnam thar yin / /
nyin mtshan don ldan chos kyi 'da' ba yis / /
dge sbyor ngang du mi tshe bskyal min yang / /
tshe dang grong chog snyoms par ma byas pa / /
mi rgan skyid nyal brgyab pa'i rnam thar yin / /
bla ma'i sku dgrar mdza' gcug ma byas kyang / /
ra la sger gyis gnag bsu la yang / /
sdad pas dmod bcol tsam yang bgyis pa med / /
ma nus jo bzang byas pa'i rnam thar yin / /
bzlas brjod dmigs pa rgya chen dka' na yang / /
cung zad phyi ma'i don du dmigs pa las / /
nor sgrub dbang sdud gcig kyang ma byas ba /
'khos chung 'dod pa bskyungs pa'i rnam thar yin / /
thub bstan rgya chen spel bar ma nus kyang / /
khas blangs bslab khrims gtsor gyur rang rgyud kyi / /
bstan pa bsam bzhin bshig par ma byas pa / /
bstan 'dzin gral 'jug bsnyegs pa'i rnam thar yin / /
ci dgar spyod pa'i snying stobs bdag la med / /
lha mthong 'dre mthong mngon shes bdag la med / /
dgra bo' sgrol ba'i nus pa bdag la med / /
las can chos 'go thon pa'i rnam thar yin / /
rang nyid bgrang bya sum cu brgal ba nas / /
lo ltar bsgrub bya sum brgyar nye ba tsam / /
rab byung bsnyen rdzogs bslab pa'i gzhi la bkod / /
thar ba'i sa bon btab pa'i rnam thar yin / /
grub mtha' so so'i bzhed gzhung phyogs tsam mthong /
kun kyang rnam grol sgrub pa'i thabs su go /
de phyir yab rje'i bstan la yid ches rnyed / /
chags sdangs rmongs zhen dor ba'i rnam thar yin / /
byi ru'i rgyan ldan rak+sha'i phreng ba bzhin / /
phal ba'i spyod tshul yon tan 'ga' zung bcas / /
@# / /
sgro skur spangs pa'i bden tshig srad bul / /
bstar 'di mkhyen dpyod sor mos bgrang bar mdzod / /
ces pa 'di ni tsha kho so mang rgyal mo'i 'phrin lan du bskur ba mdzo dge dgon gsar dga' ldan rab rgyas gling gi grwa pa tshul khrims dar rgyas kyis bar du brkos 'dug pas /
lhag bsam dag pa'i dge 'bras kyis / /
bstan dang bstan 'dzin dar zhing rgyas / /
rtag tu dam pa'i mgon gyis bzung / /
sa lam bgrod pa mthar phyin shog /
ces pa 'di yang btsun pa dkon mchog bstan pa'i sgron me'i bris pa'o / /
sarbamang+ga laM / /
