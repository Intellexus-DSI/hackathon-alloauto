@# / /
na mo gu ru mu ni in+d+rA ya /
rgya chen tshogs gnyis mthar son phyi nang gi /
bdud bzhi kun bcom che dgu bran du mdzad / /
thams cad mkhyen pa lha yi lhar gyur pa / /
shAkya'i gtso bo de la phyag 'tshal lo / /
mgon khyod 'od ma'i tshal du bzhugs pa'i tshe / /
phrag dog dbang gis ston pa drug po yi| |'dod pas sa skyong tshogs bskul cho 'phrul gyis / /
tshar gcod rjes 'dzin gsol la phyag 'tshal lo / /
bkra shis 'khor los mtshan pa'i zhabs skyes zung / /
yul ljongs mang por bkod nas 'phrin las kyi| |dge mtshan rgya cher spel phyir lha mi'i tshogs / /
grangs med bsdu bar mdzad la phyag 'tshal lo / /
nam zhig mnyan du yod par rgyal po'i gcung / /
dum bur bcad pa bden tshig gis bsos shing / /
cho 'phrul 'dun khang ye shes mes sbyangs nas / /
rdzu 'phrul du mas gshegs la phyag 'tshal lo / /
dpyid ra'i dkar tshes dang por gsal rgyal gyis / /
mngon mchod tshems shing sa la btsugs ma thag /
'dod 'jo'i dpag bsam ljon pas lha dang mi / /
kun dgas tshim par mdzad la phyag 'tshal lo / /
phyi nyin u tra ya na'i mchod yul du / /
bzhugs pa'i g.yas g.yon rin chen sa 'dzin zung / /
zas mchog rtswa 'jam bdud rtsis 'tsho ba yis / /
yongs gang mdzad pa bstan la phyag 'tshal lo / /
tshes gsum shuny+tsa da la'i bshos gsol nas / /
zhal bsil bor ba yan lag brgyad ldan mtsho / /
'od zer bzhad ldan padmo'i dra ba yis / /
mdzes pa'i phun tshogs sprul la phyag 'tshal lo / /
bzhi par in+d+ra war ma'i gdugs tshod gsol / /
rdzing bu'i ngos rer yur chen brgyad brgyad thon / /
slar yang bskor nas nang du 'bab pa'i sgras / /
theg gsum dam chos bstan la phyag 'tshal lo / /
tshes mda' tshangs byin gyis mchod 'dzum zhal las / /
byung ba'i gser mdog 'od kyis stong gsum bkang / /
ngan song rgyud sbyangs 'gro kun bsam gtan gyi / /
bde bas tshim par mdzad la phyag 'tshal lo / /
dkar tshes dga' ba gnyis par lits+tsha byi'i / /
zhal zas gsol nas 'khor mang phan tshun sems / /
shes shing rang gzhan dkar nag las mthong bas / /
yid ches dad par mdzad la phyag 'tshal lo / /
bzang po gnyis par shAkya'i tshogs rnams kyi / /
bsod nams zhing bzhugs 'khor rnams re re yang / /
rin chen bdun ldan 'khor los bsgyur rgyal gyi / /
phun tshogs mchog tu sprul la phyag 'tshal lo / /
tshes brgyad dbang pos gus mtshod seng khri las| |srin po lnga thon rdo rje 'dzin bcas pas / /
ston pa drug bcom dgu khri srid las bsgral / /
mtha' yas cho 'phrul bstan la phyag 'tshal lo / /
de yi nang par rab byung gis bskrun pa'i / /
mchod tshogs bzhes @# / /
nas srid zhi'i dge legs kun / /
gzugs can lta bu'i sku yis tshangs gnas kyi / /
bar du khyab par mdzad la phyag 'tshal lo / /
phyogs tshes 'jig rten skyong bas zhal zas sbyar / /
rgyal ba'i mdzes sku gser 'od stong 'bar ba'i / /
chu 'dzin srid rtse'i bar du khyab mdzad nas / /
phan bde'i gru char phab la phyag 'tshal lo / /
dga' ba gsum par mgon med zas sbyin gyi / /
bsod nams mgron gyur seng ge'i khrir bzhugs bzhin / /
sku yi snang ba mi mngon tshangs dbyangs kyi / /
gsung gis dam chos bstan la phyag 'tshal lo / /
de yi sang nyin khyim bdag tse tas mchod / /
byams pa'i ting 'dzin la bzhugs gser 'od kyis / /
stong gsum yongs bkang 'gro kun pha ma ltar / /
byams pas khyab par mdzad la phyag 'tshal lo / /
bcu gsum shun+tsi sa bsnyen bkur bde gshegs kyi / /
lte ba nas thon 'od 'dom bdun zung gi /
sne mor rgyal ba'i skus mtshan de 'dra bas / /
phyogs kun 'gengs par mdzad la phyag 'tshal lo / /
phyi nyin u tra ya nas mchod sprin spros / /
me tog gtor ba rin chen las grub pa'i / /
shing rta stong dang nyis brgya lnga bcu yis / /
srid gsum mdzes par mdzad la phyag 'tshal lo / /
bco lnga gzugs can snying pos dge legs bskrun / /
ma lus lha yi bdud rtsis tshim mdzad nas / /
phyag sor las thon gser sbyangs 'od zer gyis / /
mnar med bed 'gror mdzad la phyag 'tshal lo / /
de lta'i ngo mtshar cho 'phrul bgrang yas kyis / /
nag phyogs kun bcom grangs med skye dgu'i tshogs / /
mtho ris rnam grol rdzogs pa'i sangs rgyas kyi / /
lam du nges par mdzad la phyag 'tshal lo / /
de ltar ston pa'i yon tan rin chen gyi / /
lhun po'i spo las cho 'phrul mdzad pa yi / /
rdul phran tsam zhig brjod pa'i dge ba de / /
'gro kun don du kun mkhyen rgyu ru bsngo / /
zhes pa 'di yang bkra shis lhun po'i dngul gdung lha khang du cho 'phrul gyi mdzad pa rin po che bri ba'i dus /
pir thogs dbang po chos rje blo bzang chos 'phel dpon slob dang /
dka' bcu tshogs gsog pa legs pa chos 'byor rnams kyis bskul ba la brten nas ston pa mchog de'i rjes su byung ba shAkya'i dge slong blo bzang chos kyi rgyal mtshan gyis chos grwa chen po bkra shis lhun po'i gzims khang du thogs med du sbyar ba'o /
