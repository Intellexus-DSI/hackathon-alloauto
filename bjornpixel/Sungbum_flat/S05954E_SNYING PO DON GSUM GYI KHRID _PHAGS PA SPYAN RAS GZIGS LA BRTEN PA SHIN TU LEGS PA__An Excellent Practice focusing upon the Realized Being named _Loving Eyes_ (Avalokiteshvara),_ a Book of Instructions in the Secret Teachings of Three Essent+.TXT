@# / /
snying po don gsum gyi khrid 'phags pa spyan ras gzigs la brten pa shin tu legs pa zhig bzhugs / /
@## / /
na mo gu ru many+dzu g+ho ShA ya /
'dir dal 'byor gyi rten la snying po len pa'i thabs /
rgyal ba'i gsung rab mtha' dag gi don 'di dang /
'chi khar bar do'i nyams len du dril ba snying po don gsum du grags pa rje btsun spyan ras gzigs kyis /
grub chen mi tra dzo ki la gnang ba'i gdams pa nyams su len par 'dod pas /
skyabs 'gro sems bskyed tshad med bzhi bsgom pa sngon du btang nas yid ma yengs par dngos gzhi 'di ltar nyams su blang bar bya'o / /
rnyed dka' don che dal ba'i rten 'di yang / /
myur du 'jig cing nam 'chi nges pa med / /
shi nas srid pa'i 'gro ba gang skyes kyang / /
sdug bsngal rang bzhin bde ba'i go skabs med / /
bdag nyid ji bzhin drin gyis bskyangs @# / /
pa'i ma / /
sems can thams cad sdug bsngal gsum gyis mnar / /
des na 'di dag srid mtsho las sgrol phyir / /
rdzogs pa'i sangs rgyas go 'phang bsgrub par bya / /
de yi phyir du snying po don gsum gyi / /
gdams pa zab mo nyams su blang bar bya / /
rang gi spyi bor shel dkar las grub pa'i / /
byang chub mchod rten sgo stong ldan pa'i dbus / /
bum pa'i lte bar pad dkar zla ba'i steng / /
bka' drin zla med rtsa ba'i bla ma dang / /
dbyer med rje btsun kha sarba Ni bzhugs / /
sgo stong sangs rgyas stong rnams rigs lnga'i tshul / /
rang nyid 'phags mchog spyan ras gzigs dbang du / /
gsal ba'i snying ni pad dmar 'dab stong can / /
lte bar rang gi sems dang yi dam lha / /
dbyer med kha sarba Ni mtshon gang tsam / /
'dab ma rnams la a dkar stong gis mdzes / /
spyi bo'i bla ma snying ga'i lha gnyis kyi / /
ral pa'i khrod na rigs bdag snang mtha' yas / /
bla ma lhag pa'i lha yi gnas gsum du / /
yi ge gsum mtshan khyad par thugs ka'i dbus / /
zla steng hrIH yig mtha' mar yi ge drug /
chu shel phreng ba lta bus mdzes par bskor / /
de las 'od 'phros rtsa brgyud bla ma dang / /
yi dam lha tshogs skyabs gsum bka' sdod bcas / /
gsang sngags rig sngags gzungs sngags ma lus pa / /
spyan drangs so so'i dam tshig par thim pas / /
kun 'dus gsum gyi bdag nyid yid bzhin nor / /
bslu med skyabs mchog 'dus pa'i ngo bor bsam /
! /
gang la brten na mchog dang thun mong gi /
'dod dgu'i phun tshogs ma lus yid bzhin du / /
stsol mdzad dbang gi rgyal po bla ma lha / /
thugs rje chen po'i zhabs la phyag 'tshal lo / /
srid zhi'i mchod sprin rgya mtsho legs par 'bul / /
sdig ltung kun bshags dge la rjes yi rangs / /
chos 'khor bskor phyir rgyun tu bzhugs su gsol / /
'dis mtshon dge ba byang chub cher bsngo'o / /
mtshan dpe'i dpal 'bar gzi brjid phung po'i sku / /
brgyad khri bzhi stong chos phung sgrog pa'i gsung / /
mkhyen brtse nus pa phul du byung ba'i thugs / /
gsol ba 'debs so bla ma rin po che / /
gsol ba 'debs so mgon po spyan ras gzigs / /
byin gyis rlobs shig 'phags mchog thugs rje'i lha / /
'di phyi bar do'i 'phrang la thugs rjes bzung / /
gnad gcod bdud dang gshin rje'i 'jigs las @# / /
skyobs / /
'khor ba ngan song gnas las bsgral du gsol / /
dga' ldan gzhal med khang du drang du gsol / /
rgyal ba kun gyi thugs rje gcig bsdus nas / /
bdag cag mgon med 'gro ba ma lus la / /
rab 'byams rgyal ba'i mdzad pa sgrub mdzad pa / /
gsol ba 'debs so bla ma rin po che / /
gsol ba 'debs so mgon po spyan ras gzigs / /
byin gyis rlobs shig 'phags mchog thugs rje'i lha / /
'di phyi bar do'i 'phrang la thugs rjes bzung / /
gnad gcod bdud dang gshin rje'i 'jigs las skyobs / /
'khor ba ngan song gnas las bsgral du gsol / /
dga' ldan gzhal med khang du drang du gsol / /
ngan 'gro'i tsha gdung sel ba'i rdzogs ldan sprin / /
rgal dka' sdug bsngal mtsho las sgrol ba'i gru / /
rnam grol gling du 'khrid pa'i ded dpon mchog /
gsol ba 'debs so bla ma rin po che / /
gsol ba 'debs so mgon po spyan ras gzigs / /
byin gyis rlobs shig 'phags mchog thugs rje'i lha / /
'di phyi bar do'i 'phrang la thugs rjes bzung / /
gnad gcod bdud dang gshin rje'i 'jigs las skyobs / /
'khor ba ngan song gnas las bsgral du gsol / /
dga' ldan gzhal med khang du drang du gsol / /
mtho ris thar pa'i lam bzang ston pa'i mig /
nyon mongs nad kun 'joms pa'i sman pa mchog /
'dod dgu'i dngos grub mchog stsol yid bzhin nor / /
gsol ba 'debs so bla ma rin po che / /
gsol ba 'debs so mgon po spyan ras gzigs / /
byin gyis rlobs shig 'phags mchog thugs rje'i lha / /
'di phyi bar do'i 'phrang la thugs rjes bzung / /
gnad gcod bdud dang gshin rje'i 'jigs las skyobs / /
'khor ba ngan song gnas las bsgral du gsol / /
dga' ldan gzhal med khang du drang du gsol / /
de ltar shugs drag gsol ba btab pa'i mthus / /
spyi bo'i bla ma sangs rgyas thams cad la / /
bdud rtsi'i rgyun babs rang gzhan lus la thim / /
sdig sgrib kun sbyangs byin gyis brlabs par bsam / /
'ja' tshon ltar bkra'i 'od zer spro bsdu yis / /
snod bcud zhing sbyong rgyal ba'i thugs rje bskul / /
de mthar spyi bo'i bla ma yi dam dang / /
sangs rgyas stong yang a yig stong la bstim / /
mchod rten mkha' la 'ja' ltar yal bar bsgom / /
rang sems bla ma yi dam dbyer med dang / /
'khyer so gsum gyi rnal 'byor la gnas pas / /
ma yengs yig drug bzlas pa ci nus bya / /
rang sems la sogs 'khor 'das chos rnams kun / /
rtog pas btags pa tsam zhig ma gtogs pa / /
ngo bos grub pa rdul tsam ma mchis pas / /
spros bral nam mkha' lta bu'i ngang du gzhag /
rjes thob gzung 'dzin snang ba ci shar yang / /
sgyu ma smig rgyu @# / /
rmi lam chu zla bzhin / /
snang yang bden par med pa'i tshul rig nas / /
snang stong dbyer med tshogs gnyis zung du sbrel / /
tshe 'di'i nyams len ji ltar bya ba'i skabs te dang po'o / /
! / /
de ltar bsgoms kyang tshe 'dir ma grub na / /
'chi khar 'pho ba'i gdams ngag 'di ltar bya / /
lus dang longs spyod gnyen la ma chags par / /
rang sems yi dam phyir 'thon bem rig phral / /
rlung ma sgyed bu la gnas ka pA lar / /
phung po rnying pa sbyangs rtogs sbar byas te / /
zag med bdud rtsis bla ma dkon mchog dang / /
snying rje lan chags mgron la mchod sbyin bya / /
rang gi lus dbus dbu ma spa lcags tsam / /
yar sna tshangs bug mar sna lte 'og zug /
snying dbus rang sems spyan ras gzigs su bsgom / /
steng phyogs dga' ldan chos kyi pho brang na / /
byams mgon gser mdog bzang po'i bzhugs stangs can / /
chos 'khor phyag rgya mtshan dpe'i 'od stong 'bar / /
dran pa tsam gyis srid pa'i 'jigs 'phrog pa / /
dgyes pa'i 'dzum zhal mngon sum mthong bar mos / /
skyon bral yon tan kun gyi gter gyur pa / /
mgon med nyam thag 'gro ba'i skyabs gcig pu / /
thub pa'i rgyal tshab mi pham chos kyi rje / /
gsol ba 'debs so byams mgon thugs rje can / /
gsol ba 'debs so gnad gcod sdug bsngal sol / /
thugs rjes gzigs shig bar do'i 'phrang las sgrol / /
mgon skyabs mdzod cig ngan song 'jigs pa las / /
byin gyis rlobs shig thugs rje'i lcags kyu yis / /
dga' ldan gnas su myur du drang du gsol / /
de ltar gsol bas byams mgon thugs ka nas / /
'od kyi sbubs byung bdag gi spyi bor zug /
yang gcig sngar ltar gdung bas gsol btab pas / /
rje btsun thugs ka nas byung 'od zer gyi / /
lcags kyu 'od kyi sbu gu'i nang rgyud de / /
rang sems 'phags par gsal ba'i ral pa la / /
btab drangs 'du shes gsum ldan thogs med du / /
skar mda' 'phangs bzhin rje btsun thugs kar thim / /
slar 'thon yid dga' chos 'dzin padmo las / /
skye ba blangs te chos la spyod par bsam / /
'chi kha'i nyams len gyi skabs te gnyis pa'o / /
! / /
'di ltar 'bad kyang 'pho bar ma nus pa / /
bar do grub tshe phyi nang gsang ba dag /
bsgyur ba'i man ngag 'di ltar nyams su len / /
da lta bzang ngan snang ba gang shar yang / /
bar do 'khrul pa'i snang ba nyid yin zhes / /
rgyun chags dran pa'i nyams len goms byas te / /
da gzod bar do'i snang ba shar ba'i tshe / /
mi sdug yul snang shar tshe dag pa'i zhing / /
'jigs rungs gshin rje'i snang sogs lha yi sku / /
kun kyang ma rig 'khrul snang tsam zhig las / /
bden med sgyu ma lta bu'i rnal 'byor gyis / /
chags sdang bkag nas bsams bzhin nying mtshams sbyor / /
bar do'i nyams len gyi skabs de gsum pa'o / /
! / /
rgyal @# / /
ba'i gsung rab rgya mtsho lta bu'i don / /
'di dang 'chi kha bar do'i nyams len du / /
legs par dril ba gdams pa'i rgyal po 'di / /
blo ldan rnams kyis nyin bzhin nyams len cing / /
thun mtshams rol pa gsum gyi rnal 'byor dang / /
mthar yang 'khor gsum yongs dag bsngo bas brgyan / /
tshul 'dir 'bad las rnam dkar ci mchis pa / /
ma rnams don tu byang chub mchog tu bsngo / /
tshul 'di mdo rgyud gdams pa rgya mtsho la / /
'dod dgur spyod pa'i dge slong snyoms las pa / /
blo bzang chos kyi rgyal mtshan zhes bya bas / /
chos grwa chen po bkra shis lhun por sbyar / / / /
mang+ga laM / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga tsaM / / / /
