@# / /
bcom ldan 'das bde mchog tshe lha dkar po'i tshogs mchod bya tshul dngos grub 'gug pa'i lcags kyu zhes bya ba bzhugs so / /
@## / /
na mo gu ru shrI badzra he ru kA ya /
thabs kyi rnam pa kun ldan zla shel khams / /
shes rab stong gsal nam mkha' dang 'grogs pas / /
dpag yas dngos grub 'od snang 'phro ba yis| |phan bde'i mchog stsol he ru ka la 'dud / /
'dir bcom ldan 'das 'khor lo bde mchog dkar po'i lha tshogs tshogs kyi mchod pas mnyes par bya ba'i tshul bklag chog tu 'god pa ni /
yi dam gyi bdag mdun dang 'brel ba'am /
ma 'brel kyang rung /
dus tshes bzang por brgyud ldan bla ma'i phyag bzhes ltar tshogs kyi gtor ma dang bza' bca' btung ba'i rigs /
ma dA na bzang po dang bcas pa gtsang sbra thon pa ci mdzes su bsham /
sngar gyi bdag bskyed kyi rgyun yod na des chog /
med na skad cig krong bskyed byas la /
mchod gtor rnams byin gyis brlabs te /
ting 'dzin sgyu 'phrul dra ba'i rol pa las / /
sna tshogs brtan g.yo'i bkod pa rab 'byams tshogs / /
rang snang yongs su dag pa'i gzhal med khang / /
dpa' bo dpa' mo'i tshogs kyis gtams par gyur / /
sna tshogs tshon gyi rtse dga' dang 'grogs pa'i / /
dwangs shel rnam par bkra ba ji bzhin du / /
mos pa tha dad 'gro ba'i dbang po dang / /
rim par 'tsham pa'i bkod pa rab 'byams las / /
dngos grub gter chen bla ma he ru ka /
dpa' bo dpa' mo chos srung rgya mtsho'i tshogs / /
'chi med lam du chu 'dzin phreng ba bzhin / /
dgyes bzhin 'dir gshegs brtan par @# / /
bzhugs su gsol / /
oM AHhUM /
ting 'dzin sngags rgya'i nus pa las byung ba'i / /
bde chen dpal ster tshogs mchod rgya mtsho 'di / /
bla ma he ru ka dpal mnyes phyir 'bul / /
rmad byung bde chen dga' bas tshim par rol / /
e ma ho thun mong mchog gi dngos grub kun / /
bde blag 'bad med lhun gyis grub par mdzod / /
oM AHhUM /
ting 'dzin sngags rgya'i x bde chen dpal ster x bcom ldan tshe lha yab yum mnyes phyir 'bul / /
rmad byung bde chen x e ma ho dus min 'chi ba kun bsal te / /
'chi med rig 'dzin bde blag stsal du gsol / /
oM AHhUM ting 'dzin sngags rgya'i x bde chen dpal ster x dpa' bo dpa' mo'i tshogs rnams mnyes phyir 'bul / /
rmad byung bde chen x e ma ho thugs rje'i rlung shugs cher g.yos te / /
bde chen ye shes me chen sbar du gsol / /
oM AH hUM /
ting 'dzin x bde chen x chos skyong srung ma'i tshogs rnams mnyes x rmad byung bde chen x e ma ho mthu stobs rdo rje'i gzegs ma yis / /
phyi nang bar chad ma lus bzlog tu gsol / /
oM AHhUM /
ting 'dzin x bde chen x lha klu gzhi bdag tshogs rnams x rmad byung kun dga'i dpal gyis tshim par rol / /
e ma ho rung phrag dog ma mdzad par / /
chos ldan 'phrin las thogs med bsgrub tu gsol / /
oM AHhUM /
ting 'dzin x bde chen x rigs drug 'gro ba'i tshogs rnams mnyes phyir 'bul / /
mkho dgu'i 'dod yon dpal gyis tshim par rol / /
e ma ho 'khrul snang kun rtog dbyings su dag /
kun bzang he ru ka dpal mngon gyur shog /
de nas las kyi rdo rjes tshogs nas lag tu thogs te /
gdod nas dag pa nam mkha'i dbyings / /
kun rdzob spros pas rnam par dben / /
gshis lugs de nyid rig pa'i blos / /
mnyam pa nyid du tshogs la rol / /
a la la ho /
zhes 'bul /
rdo rje slob dpon sogs len pa po rnams kyis /
bdag nyid dpa' bo kun 'dus sku / /
dpa' mo kun kyang nga nyid de / /
lus gnas tshogs kyi 'khor lo kun / /
tshim par bya phyir tshogs la ngo la / /
a ho mahA su kha /
zhes brjod de tshims drug ldan dang 'brel par tshogs la yongs spyod de tshogs lhag bsdus /
nang mchod lce thog tu bzhag pas kha spu gdab /
stegs dma' ba'i khar bzhag /
oM AHhUM /
ting 'dzin sngags rgya'i nus pa las byung ba'i / /
bde chen dpal ster tshogs lhag rgya mtsho 'di / /
lhag la dbang ba'i 'byung po'i tshogs la 'bul / /
kun kyang sems rgyud dga' bas tshim par rol / /
e ma ho 'jigs skrag sdug bsngal kun zhi ste / /
chos 'byor zas kyis rtag tu 'tsho bar shog /
ho lhag ma'i mgron rnams 'khor bcas kyis / /
tshogs lhag rgya mtsho 'di bzhes la / /
bstan pa rin chen rgyas pa dang / /
bstan 'dzin yon mchod 'khor bcas dang / /
khyad par rnal 'byor bdag cag la / /
nad med tshe dang dbang phyug dang / /
zhes pa nas /
yid la 'dod pa kun 'grub shog /
ces brjod cing tshogs lhag gtsang sar dor / /
bsngo smon @# / /
bkra shis gang rgyas kyis mtha' brgyan par bya'o / /
de ltar dpa' bo rnal 'byor ma / /
mnyes byed rmad byung cho ga 'di / /
thun mong mchog gi dngos grub kun / /
bde blag 'gug pa'i lcags kyu yin / /
'dir 'bad las byung dge ba 'dis / /
skye bo nam mkha'i mthar gtugs par / /
kun kyang mkha' spyod lo brang du / /
rig 'dzin chos kyis 'da' bar shog /
ces bde mchog tshe lha dkar po'i lha tshogs tshogs kyi 'khor los mnyes par bya ba'i tshul dngos grub myur du 'gug pa'i lcags kyu zhes bya ba 'di ni bslab gsum sgrub la gzhol ba ri khrod dge slong bla ma blo bzang chos 'phel lags nas maN+Dal rten gsum bcas ji ltar bskul ba bzhin /
pha bong kha'i sprul ming pas /
sde khri 'jam dbyangs thub bstan nyi ma'i gsung sor bzhag thog /
kha skong sbyar 'os 'ga' zhig sbyar te phyogs gcig tu bsgrigs pa 'gro don 'phel / / / /
ri khrod dge slong thub bstan nyi mas par du bskrun pa'o / / / /
las byi lor 'dzugs zhus leD par song / /
dge legs 'phel / /
