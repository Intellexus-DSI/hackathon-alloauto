! / /
na mo gu ru many+dzu g+ho ShA ya /
dpag yas bskal par rmad byung spyod pa yis / /
ma lus 'gro ba sgrol ba'i khur khyer ba / /
phyogs bcu'i zhing na ji snyed bzhugs pa yi / /
thub dbang sras dang bcas rnams dgongs su gsol / /
'dir ni rlabs chen spyod la 'jug pa'i phyir / /
rgyal sras rnams kyi thabs la 'jug pa'i sgo / /
rab 'byams tshogs gnyis sdud pa'i gter chen po / /
dri med smon lam phreng ba gdab par bgyi / /
gang gang gus pas ji ltar gsol byed pa / /
de dang de yi 'dod pa bskang ngo zhes / /
nyin mtshan kun tu 'gro la gzigs rnams kyis / /
bdag gis smon pa bde blag 'grub par mdzod / /
bdag gis legs par spyad pa'i tshogs / /
bgyis dang bgyid 'gyur ci mchis dang / /
gzhan yang dge tshogs gang yin pa / /
de dag gcig tu bsdoms pa yis / /
'jig rten rnam par 'dren pa yi / /
go 'phang dam pa mngon bgyis nas / /
sdug bsngal mtshor lhung nyam thag kun / /
srid las myur du sgrol bar shog /
go 'phang mchog la ma reg par / /
skye zhing skye bar rgyal ba yi / /
bstan la rab tu 'byung ba dang / /
tshul khrims yongs su dag par shog /
dam pa'i mgon la brten nas ni / /
de yi rjes su bstan pa la / /
thos dang bsam dang sgom pa yis / /
rnam pa kun tu slob par shog /
@# / /
zab pa dang ni rgya che ba'i / /
legs bshad dpag med thos pa dang / /
ji bzhin 'byed pa'i rnam dpyod dang / /
de dag chud mi za ba'i rgyu / /
mi brjed pa yi gzungs rnams dang / /
gtugs pa med pa'i spobs pa dang / /
rtag tu sbyor ba'i brtson 'grus dag /
zla dang bral ba thob par shog /
de tshe bzang po'i rtsom pa la / /
bar du gcod pa med pa dang / /
rjes su mthun pa'i rkyen rnams ni / /
bde blag nyid du 'byor par shog /
rgya che'i zhing ni sbyong ba dang / /
rgyal ba mchod dang sems can khams / /
grangs med smin par bgyid pa la / /
'jam pa'i dbyangs bzhin bdag gyur cig /
lus dang ngag dang yid kyis ni / /
spyod pa ci dang ci spyad pa / /
thams cad mtha' yas 'gro ba la / /
phan bde dpag tu med par shog /
rnam pa kun tu sdig grogs dang / /
bdud kyis bslu bar mi nus shing / /
bshes gnyen bzang po'i rjes zhugs nas / /
byang chub spyod pa rdzogs byed shog /
dben pa'i yon tan mthong ba yis / /
rnam g.yeng ma lus spong ba dang / /
rtag tu bag dang ldan pa yis / /
sgrub pa snying por byed par shog /
'jig rten chos brgyad dag la ni / /
yid ni mnyam pa nyid thob cing / /
rtag tu zang zing med pa yi / /
chos kyi dga' bdes 'tsho bar shog /
thub bstan 'jig tu nye ba'i tshe / /
bstan pa 'ba' zhig 'gro kun gyi / /
phan bde'i rtsa bar mthong nas ni / /
rgyal ba'i chos tshul 'dzin gyur cig /
yid ni snying rje'i dbang gyur te / /
ji ltar bgyis na sems can rnams / /
rnam par grol bar 'gyur snyam pa'i / /
bsam pa de dang 'bral ma gyur / /
rgyal ba'i yon tan ji bzhin du / /
shes pa'i dad pa rnyed gyur te / /
bka' drin gzo bas de dag gi /
dgongs pa yongs su skong bar shog /
lus sems so sor 'bral ba na / /
gnad gcod sdug bsngal med pa dang / /
rgyal ba'i rgyal tshab mi pham mgon / /
'khor dang bcas pa mthong bar shog /
de nas dga' ldan gnas su ni / /
skyes ma thag tu 'khor dbus su / /
mi pham mgon la byang chub tu / /
lung bstan bdag gis thob gyur cig /
de yi mod la yon tan tshogs / /
dpag med mngon du gyur nas ni / /
grangs med zhing du rgyal sras kyi / /
rlabs chen spyod pa rdzogs par shog /
rgyal ba rgyal sras rgya mtsho yi / /
bden pa dang ni bdag cag gi /
g.yo med bsam pa'i stobs kyis ni / /
smon pa bde blag 'grub gyur cig /
tshul 'di ni gangs ri'i khrod kyi sdom brtson rnams kyi gtsug rgyan dam par gyur pa rgyal ba'i sras po bde 'byung zhes mtshan yongs su grags pa mtshan gzhan grags pa rgya mtsho zhes pa'i bka' stsal dang du blangs te /
shAkya'i dge slong blo bzang grags pa'i dpal gyis dga' ba gdong gi yang dgon du sbyar ba'o / /
