@# / /
zhal gzigs dang rdo rje gdan gyi ri khrod yol dkar rnams kyi gnas bstod bzhugs so / /
@## / /
na mo gu ru many+dzu g+ho ShA ya /
lhan skyes bde stong nam mkha'i khyon yangs nas / /
mtshan dpe sgyu 'phrul dra ba'i 'ja' tshon can / /
phun tshogs phan bde kun gyi sgo 'byed pa'i / /
khyab bdag nam mkha'i rdo rjes bdag skyongs shig /
rta nag ces grags sa yi thig lir ni / /
sgrib bral rdo rje 'dzin pa'i ye shes nyid / /
bai DUr sa gzhir lha dbang gzugs brnyan bzhin / /
skyon bral 'gos rigs dam pa'i myu gu bzung / /
lang tsho gsar ba'i ri bong ches phra yang / /
rnam dpyod cha shas rdzogs pa'i zla ba de / /
snying stobs brtson pa'i gru rdzings gnas bcas te / /
chu srin bdag po glal bzhin bgrod dka' ba'i / /
'phags yul rgya mtsho chen po'i nang zhugs nas / /
dpal rkang ji bzhin @# / /
mkhyen dang smra ba yi / /
gnyis lhag bcu phrag bdun gyi dam pa'i zhabs / /
gtsug rgyan gzhan bzhin spyi bo'i gzhir bzung ste / /
mdo rgyud man ngag nor bu brgya phrag dang| |khyad par 'jig rten kun gyi rin chen gcig /
kun mkhyen rgya mtsho'i gsang ba kun 'dus pa'i / /
yid bzhin rin chen 'od chags sgron 'bar ba / /
bshad sgrub byi dor mchog gi rgyal mtshan rtser / /
mngon mchod gangs khrod rmongs pa'i mun rum tshogs / /
mthar byas thub bstan phan bde'i gos dkar dang / /
lhan cig zla ba'i bla gos 'chang ba bzhin / /
gang gi bka' drin 'dab stong ge sar las / /
zags ldan bshad sgrub sbrang rtsis rab myos pa / /
mkhas grub bung ba gzhon nu'i 'phur lding gis / /
gang ba'i bod yul au Di ya na dngos / /
de ltar sgra sgyur dam pa 'gos lo zhes / /
grags snyan ba dan dkar pos srid pa gsum / /
yongs 'gengs mkhas shing grub pa'i dbang po des / /
ye shes sgyu ma'i gar gyis mngon sprul ba / /
yongs dag dam pa rnams kyi gzigs pa'i ngor / /
sgrib bral sum cu rtsa gnyis bdag nyid dngos / /
lha dang lha mo'i rang bzhin gzhal med khang / /
zag med 'dod pa'i yon tan lnga yis brgyan / /
rgyab ngos dpang gi rang bzhin mchod dmar gyi / /
rin chen rdul brtsegs rtse mo zla shel gyi / /
thor cog bcings nas 'dod dgu stsol ba bzhin / /
lhas btsas zhes bya skyes bu mchog de yis / /
sum cu rtsa gnyis 'dus pa'i lha tshogs kyi / /
'dzum zhal mngon sum gzigs pa'i sgrub pa'i phug /
gang 'di sa la gnas pa'i 'og min nyid / /
nags tshal dbus na rkang 'thung grangs mang yang / /
sa mchog sbrul gyi snying po mang min bzhin / /
gangs can grub pa'i sa 'dzin grangs mang yang / /
gang 'dir 'gran zla gnyis pa gzhan yod min / /
shin tu sra ba rdo rje'i rang bzhin gyi / /
phug pa'i dbus nas rgyal kun ye shes ni / /
chu rgyun zol gyis gang+gA ji bzhin du / /
'gro ba'i gdung ba sel phyir rgyun mi 'chad / /
yan lag brgyad ldan dag byed mchog 'di ni / /
'thungs dang bkrus dang bsangs gtor bgyis pas kyang / /
mi gtsang sme ba'i dri ma kun sel zhing / /
rtsa ba'i ltung ba'ang 'dag ces dam pas bsngags / /
g.yas ngos nub phyogs brlang po'i brag ri ni / /
bstan bsrung rgya mtsho bzhugs pa'i pho brang ste / /
bstan dgra @# / /
rjes gcod dam can sgrub pa po / /
g.yel med bu bzhin skyong ba'i tshul du gnas / /
mdun ri margad yol ba brkyangs 'dra la / /
nags tshal sbu long rgyas pa'i lding khang nas / /
lha bya gong mo la sogs gnyis skyes tshogs / /
'dab ma'i gar bsgyur mgrin pa'i rgyud mang sgrog /
sa 'dzin rtse mo rgyal srid sna bdun dang / /
zag med 'dod pa'i bde stong lha mo rnams / /
zhal gzigs thar pa chen po'i pho brang la / /
rtse gcig bsgrims te mchod pa 'bul ba bzhin / /
chu lha'i phyogs nas 'bab chu'i na chung ma / /
dbu ba'i gos gyon lhung lhung snyan sgrog cing / /
dpal ldan 'dus pa'i bshad sgrub rgyun dag la / /
'gran bzhin rgyun mi 'chad du mdun nas 'bab / /
shar phyogs sgra sgyur dam pa'i ye shes kyis / /
so gnyis lha yi 'khor lo rnam sprul nas / /
legs bsgrubs dal 'gros gtams pa'i rdzing bu bzang / /
bdud rtsi'i mchod yon lta bur kun tu 'khyil / /
'di yi nor 'dzin bu mo ro 'dzin gyis / /
drangs dang dag byed bya ba bgyis pas kyang / /
yan lag sdom pa'i tsha bas gdungs ba la / /
ga bur zla shel reg pa lta bur bsngags / /
g.yon ngos dbang po'i phyogs su 'jig rten gyi / /
mig gyur gang gis mi shigs yi ge las / /
ye shes 'ja' tshon sku mchog 'byongs pa'i phug /
in+d+ra'i phug pa la 'khu'i grub pa'i gnas / /
bla yi ngos su grub pa'i dbang phyug gi /
mngon par 'phags pa'i yan lag mchog gi rjes / /
rgya 'bur go skabs 'bod pa'i rgyu ltar gsal / /
sgrub phug zung dbus rnal 'byor dbang phyug des / /
rdo rje'i brag ngos sor mo'i rtse mo yis / /
rgyal ba'i mchod rten rdzu 'phrul gyis bris pa / /
lha bcas 'gro ba'i bsod nams zhing mchog tu / /
byin rlabs gzi 'od stong 'bar lham mer bzhugs / /
tsha bas gdungs tshe nya rgyas ltar bsil zhing / /
grang bas nyen dus dro ba'i dngos ldan pas / /
sngo ljang lang tsho rgyas pa'i rtsa 'jam gyi / /
myu gu lang long nam yang rgyun mi 'chad / /
dman mchog skye bo'i gtsang sme'i bye brag gis / /
mig 'phrul sgyu ma'i zlos gar ji bzhin du / /
sgrub chu'i rgyun de'ang skad cig skad cig la / /
'grib dang 'phel ba'i 'jo sgeg rol pa 'dzin / /
de bzhin dge mtshan bzang po'i dus 'brel tshe / /
sra ba'i brag ngos nam mkha' yangs po las / /
dkar 'tsher mu tig do shal 'thor ba lta'i / /
tshe chu dkar po'i gru char ci yang 'bab / /
der ni mdo rgyud man ngag mang thos shing / /
bslab gsum rim gnyis bsnyen bsgrub bzlas brjod la / /
brtson pa'i rnal 'byor rnams kyis de mdzes shing| |gnas mchog des kyang sgrub po de rnams mdzes / /
za zi 'jig rten bya ba yongs dor nas / /
lcang lo can mtshungs dben pa'i sgrub gnas 'dir / /
sgo gsum dge ba'i las la rtse gcig tu / /
sbyor ba'i rnal 'byor @# / /
mchog la snying nas spro / /
de las 'ongs pa'i dge bas bdag cag rnams / /
rang don yid byed 'du 'dzi mtha' dag gis / /
dben pa'i brtul zhugs mchog la gnas bcas te / /
sku gsum go 'phang myur du thob par shog /
ces sgra sgyur gyi lots+tsha ba 'gos lhas bcas kyi sgrub gnas zhal gzigs phug pa'i gnas bstod 'di yang /
rje drung dpal 'byor rdo rje dang /
'gos phug tu bzhugs pa'i dge ba'i bshes gnyen du mas bskul ba la brten nas /
dpal 'dus pa'i rnal 'byor pa dge slong blo bzang chos kyi rgyal mtshan gyis /
zhal gzigs su dbu btsugs te smras pa'o / / / /
@# / /
na mo gu ru many+dzu g+ho ShA ya /
bde gshegs kun gyi gsang gsum ye shes kyi / /
rang mdangs mkha' dbyings 'ja' tshon ri mo bzhin / /
mtshan dpe'i dpal 'bar khyab bdag grub pa'i rje / /
mchog gsum ngo bo bla ma'i zhabs btud nas| |au Di ya na sems ni ngal bso'i ri / /
shrI d+hA n+ya ka Ta ka la sogs / /
bzhis lhag bcu phrag zung gnas yon tan rnams / /
yongs 'dus grub pa'i gnas kyi rang bzhin brjod / /
dzam+bu br-ik+Shas mdzes pa'i gling gi gnas / /
bskal bzang thub pa'i nyi ma phyogs brgya yis / /
bkra shis las byung mi gshor reg pa na / /
bde ba'i mchog sbyin ma rgad myu gu'i tshogs / /
bkrams pa'i khrir bzhugs yid srubs bdag po'i sde'i / /
mun stug mthar mdzad bdud rtsi'i mchog brnyes pa'i / /
nor rnams sbyin pa'i ngos gyur shel dkar gyi / /
mchod rten tshar du dang ra 'dra kai la sha'i / /
phreng mdzes sdud byed spyan stong mnga' ba yi / /
thugs rje ma ma'i 'o ma 'khyil ba'i ljongs / /
ral pa las 'ongs rgyun bzhin gnod sbyin gyi / /
bzhon pa'i kha nas klung chen lo hi ta / /
'dzum ldan dal gyis rgyu ba'i byang gi phyogs / /
rdzu 'phrul shugs ldan stang zil mdangs chags pa / /
nor bu'i sga srab mdzes pa'i mgyogs 'gro'i steng / /
lhun po ltar brjid lha yi dge bsnyen zung / /
bka' gdams bstan pa bsrung zhing spel ba'i yul / /
mkhas dang grub pa'i pad dkar 'dab stong can / /
du mas bsten cing mang po'i 'byung gnas kyi / /
skyed tshal legs bris gnas la'ang rkang pa 'jog /
snying stobs rdzings la brtson pa'i dar phyar te / /
bgrod dka' 'phags yul dug can phang pa las / /
dam chos bsam 'phel rin chen tshogs len pa / /
skad gnyis smra ba rnams kyi blar gnas pas / /
gnyis med gsung ba kun gyi gsang ba gsum / /
yongs 'dus so gnyis lha yi zhal skyin gyi / /
zla shel me long sgeg mo'i me long ltar / /
mngon sum gzigs shing grub pa'i ya mtshan yang / /
gsal bar bstan pa'i rdo rje can gyi phyogs / /
dge mtshan bcu yi gzhon nu yid 'ong ma / /
mdzes sdug 'jo sgeg zlos gar bsgyur ba'i sa / /
der @# / /
ni sdug bsngal chu srin 'byung gnas las / /
'byung po'i tshogs kun yongs su sgrol ba'i gru / /
thar pa'i lam ston 'gro kun dga' ba'i dpal / /
bzang po'i dad pa'i mchil bas dbang bsgyur ba / /
mchog gsum chos bsrung dba' bo DA ki'i tshogs / /
'chi med lam bzang 'gog pa'i sprin 'khrigs shing / /
byin rlabs mu tig gru char stong phab nas / /
shis brjod dbyar skyes snyan pa'i rnga gsangs brdungs / /
rdo rje gdan dang dbyer med rdo rje yi / /
gdan du byin brlabs de yis phyogs gnyis brgyan / /
rgyab ri lha bcas 'dren pa shAkya'i tog /
mchog zung dbus na dam chos ston pa bzhin / /
shar dang mdun phyogs rgyal srid gser ri dang / /
yid 'ong mchod rdzas 'dzin pa lha mo'i tshogs / /
gnas der mchod pa'i me tog 'thor ba bzhin / /
g.yu yi spu long rgyas pa'i gos gyon cing / /
sna tshogs me tog phreng ba'i do shal rgod / /
sdong po lo ma 'bras bu'i bcud chags pa'i / /
bzang po'i sman gyi dri bsung phyogs bcur 'phro / /
yan lag brgyad ldan bdud rtsi 'o ma'i chab / /
rgyu skar tshom bu tshar du dngar byas nas / /
sgrub gnas brten par bcas la mchod pa bzhin / /
rta dmar can phyogs sa 'dzin ngos dag la / /
rkang bzhi pa dang rkang gnyis ldan pa yis / /
gom pa'i 'degs 'jog bkod pa'i rjes min yang / /
'ja' 'od dkar po'i snam bu brkyangs 'dra ba'i / /
mkha' 'gros phye bshul gsal bar shar ba 'di / /
mgon med srid mtshor 'khyams pa'i yid can rnams / /
rnam kun mkhyen pa'i lam bzang 'dir zhugs zhes / /
gnas gsum dpa' bo mkha' 'gros bskul ba'i brda' / /
mthang gzhi chu skyes 'dab brgyad dbyibs legs shing / /
bya lam bla gos sngon po rtsibs brgyad pa / /
mdzes pa'i bla bres bla na rnam par bkra / /
de yi lte bar rnam thar sgo gsum gyi / /
rang bzhin chos kun 'byung gnas ze'u 'brus brgyan / /
yid dga' chos 'dzin gzhal med khang chen nas / /
bcom ldan ma rgyal ba las rgyal ba dang / /
nam mkha' dri med 'jam dpal snying por bcas / /
rje btsun yab sras rnams kyi thugs rje yi / /
byin rlabs gser sbyangs padma'i char phab cing / /
grub mchog don yod zhabs dang 'dzam gling gi /
rgyan gyur ma pham mgon po'i thugs kyi sras / /
kun dga'i rnam sprul dam pa kun dga' ba'i / /
rgyal mtshan 'dzin sogs skyes bu mchog mang pos / /
byin gyis brlabs shing grub pa brnyes pa'i gnas / /
khyad par skye ba gcig thogs gsal mchog lta'i / /
chos kyi snying po zung 'jug rdo rje yi / /
grub brnyes skyed byed rgya las rnam grol zhing / /
nor bu 'dzin pa gdul dbang lhum zhugs nas / /
bltams dang rtse dang ngur smrig 'dzin brdzu ba'i / /
zol gyis dag pa'i zhing ltar legs bsgyur ba / /
chos brgyad srid pa'i duH kha'i 'thor rlung kun / /
sgrib byed sra brtan yol @# / /
ba dkar po zhes / /
don mthun ming gi ut+pal sngon po yis / /
phyogs kyi mdzes ma'i rna lung skal bzang byas / /
byin rlabs char zim 'bebs mkhas pa / /
lha dang bla ma'i sprin 'khrigs shing / /
dpal ldan 'dod khams dbang phyug dang / /
mthu ldan dbang gi skyes bu sogs / /
ye shes bsrung ma'i tshogs kyis kyang / /
g.yel med sgrub po'i stongs grogs mdzad / /
sgrub gnas gser gyi mchod stong 'di'i / /
gu Na rgyas pa'i gzi byin tshogs / /
ma bzod gangs ri'i mgon po yi / /
pho brang rgya mtsho'i 'gram bros shing / /
mkha' spyod lhun po'i steng du 'phags / /
dpal gyi ri bo'i phun tshogs la 'khu ba / /
yol dkar zhes grags grub pa'i bsti gnas kyi / /
byang chub ljon shing rgyas pa'i grib bsil la / /
zhen log stan la chog shes skyil krung bcas / /
sbyangs pa'i yon tan bcu gnyis gos gyon zhing / /
dran shes bag yod rgya cang mdzes par bcings / /
mdo rgyud mang thos sdom pa gsum gyis mdzes / /
byang chub semd dang yongs 'brel bslab gsum dang / /
rim gnyis zab mo'i 'chi med bdud rtsi yis / /
yid kyi bum bzang gang zhing rab 'gengs pa'i / /
dge slong rnal 'byor spyod pa du ma yis / /
legs par brgyan 'di oM Di ya na nyid / /
da ltar 'di nang chos brgyad 'ching ba'i tshogs / /
shes rab ral gri rnon pos dral byas te / /
'khrul med ting 'dzin bde la mngon rol ba'i / /
rnal 'byor mchog de e ma ho bsngags par 'os / /
de ltar grub gnas grub pa dang bcas pa'i / /
rang bzhin brjod 'di blo bzang dar rgyas kyis / /
yang yang bskul tshe dge slong spong ba pa / /
blo bzang chos kyi rgyal mtshan zhes byas sbyar / /
zhes pa 'di yang chos smra ba'i btsun pa blo bzang chos kyi rgyal mtshan gyis sbyar ba'o / / / /
mang+ga laM / / / /
@# / /
swa sti /
pad dkar 'dzin pas byin rlabs yul gyi ljongs / /
dbus gtsang dag zhing dar gyi mdud pa'i mtshams / /
'di yi sgrub gnas lha yi ri bo'i 'dabs / /
dpal gyi ri bo 'phos 'dra'i sa 'dzin ljongs / /
rnam grol don du gnyer ba'i bsti gnas mchog /
nyin mtshan kun tu phun tshogs bsam gtan gyis / /
'khor lo rgyun mi 'chad pa bskor ba'i gnas / /
bkra shis dpal rgyas sgrub sde rgyas gyur cig /
dbu ri'i ngos chags phun tshogs sgrub pa'i sde / /
phyogs dus kun tu dar zhing rgyas pa dang / /
yul phyogs 'dir yang rtag tu bkra shis shing / /
'dod dgu'i 'byor pas kun dga' bskyed gyur cig /
sgrub pa'i grwa 'di 'debs shing ring gnas pa'i / /
bstan pa'i sbyin bdag sa yi brgya byin mchog /
mgon po bkra shis mched dang lcam dral rnams / /
sku tshe brtan zhing chab srid rgyas gyur cig /
ces pa'ang rje nyid kyis gsungs so / /
! / /
rgyal ba kun 'dus rdo rje 'chang / /
shes rab chen pos chos kun gzigs / /
legs bshad @# / /
seng ge'i nga ro sgrog /
bka' drin mnyam med zhabs la 'dud / /
don yod rdo rje'i thugs bcud kyis / /
gang gi thugs kyi bum bzang gtams / /
bdud rtsi'i zegs ma cung zad cig /
legs par zos te myangs pa'i tshe / /
sgyu ma'i lus kyi grong khyer du / /
sgyu ma'i dge slong brdzun pa ngas / /
ngo mtshar ltas mo ci yang mthong / /
rgya mtsho mtha' yi ngur pa mthong / /
dug sbrul tshang na gnas pa mthong / /
shing 'dab 'dzin pa'i rma bya mthong / /
mun par gnas pa'i phag rgod mthong / /
me lce gyen la 'bar ba mthong / /
zla ba chu yis gang ba mthong / /
rig pa'i khye'u chung mda' gzhu can / /
'phrul gyi rta la zhon pa mthong / /
ngur pa tshon gyis sngon por bsgyur / /
'ja' tshon gur gyi nang zhugs te / /
rgya mtsho'i mtha' ru 'phur te thal / /
dug sbrul kha yi dug chu de / /
khye'u chung de yi gsos su gyur / /
sbrul de gzhu yi changs par dkris / /
rgya mtsho gting nas bskams par byas / /
rma bya'i kha yi dug lo ma / /
bum pa'i na chung mdzes ma dang / /
khye'u chung de gnyis rtsed mo rtse / /
rma bya me lces bsregs par gyur / /
dug lo de yang thal bar byas / /
nyi ma zla ba btson du bzung / /
zla chu sgra gcan khang par bab| |'phrul rta ma ni thang la rgyug /
mda' des phag pa bsad byas nas / /
phag sha bu chung rang gis zos / /
mun pa'i nang du 'od gsal shar / /
brjod bral dang nas thams cad mthong / /
mchog tu mi 'gyur bde ba che / /
bde chen ye shes thabs kyi mchog /
zung du 'jug pa rdo rje'i sku / /
'di 'dra'i ltas mo mthong 'dod na / /
dge ba'i bshes gnyen tshul bzhin sten / /
dam tshig sdom pa gces par srungs / /
rdo rje'i lus la gnang du bsnun / /
med kyang brdzun 'ga' smras pa la / /
mkha' 'gro'i bka' chad mi gnang 'tshal / /
bdag la snying nas dang ba rnams / /
skye ba bdun nam bcu drug nas / /
rdo rje 'dzin pa'i sa brnyes shog /
dge rtsa thub bstan rgyas ched bsngos / /
sa ma ya rgya /
zhes rnal 'byor dbang phyug 'dul 'dzin blo gros sbas pa'i rdo rje'i gsung mgur yin la /
'di bla med la brten nas zung 'jug gi go 'phang mngon du mdzad pa'i don brda' mang pos nye bar bcings 'dug pas /
ji lta ba bzhin rtogs dka' ba 'dug na'ang /
rang gi go tshod 'di lta ste /
tshigs bcad dang pos rje btsun shes rab seng ge la mchod brjod dang /
gnyis pas de'i bka' drin las rje nyid kyi thugs bcud zab mo rnyed pa dang /
tshig gsum gyis de don nyams su blangs pa las rang rgyud la rtogs pa khyad par can 'khrungs par bstan te go sla'o / /
rgya mtsho ni srid pa'i rgya mtsho dang /
ngur pa ni nyams len gyi dge slong rang nyid yin la /
dug sbrul /
shing 'dab 'dzin pa'i rma bya /
mun par nyal ba'i phag rgod gsum ni /
zhe sdang /
'dod chags /
bden 'dzin gyis bsdus pa'i gti mug rnams so / /
me lce gyen @# / /
la 'bar ba ni /
nang rdo rje'i lus la gnad du bsnun pa las byung ba'i gtum mo'i me dang /
zla ba chu yis gang ba ni spyi bo'i haM yig tu grags pa'i khams dkar po'i thig le yin la /
rig pa'i khyi'u chung ni sgom pa po'am /
sems thabs shes kyi mda' gzhu can no / /
'phrul gyi rta la zhon pa ste rnam shes de rlung gi bzhon pa can no / /
ngur pa tshon gyis sngon por bsgyur ba ni /
rim pa dang po dang gnyis pa'i lha'i rnal 'byor gyis tha mal gyi snang zhen spangs te /
yid ngor dang /
dngos gnas pa'i lha'i skur bsgyur ba ni /
'ja' tshon gur khyim gyi nang du zhugs nas tshe gcig la 'khor ba'i rgya mtsho spangs te de'i mthar 'phur te thal ba dang /
dug sbrul kha'i dug chu khye'u chung de'i gsos su gyur pa ni /
nyon mongs pa de nyid lam gyi grogs su byas pa dang /
sbrul de gzhu'i changs par dkris pa ni /
zhe sdang de nyid spangs te /
snying rje chen po'i ngo bor bskyed nas /
thabs kyi gzhu'i changs par dkris pa dang /
srid pa'i rgya mtsho gting nas bskams par byas pa ste /
thabs gang gis byas na /
rma bya'i kha'i dug lo ste 'dod yon la chags pa lam du byas pa dang /
de yang bum pa'i na chung mdzes ma dang /
rig pa'i khye'u chung de gnyis rtsed mo rtse ba ste /
phyi'i thabs ye shes kyi phyag rgya sogs dang mnyam par sbyor ba dang /
nang gi thabs gtum mo sogs rdo rje'i lus la gnad du bsnun pas nyi ma zla ba btson du bzung ba ste /
ro rkyang gi rgyu ba d+hU tIr bkag nas /
lte ba'i gtum mo'i me 'bar bas /
zla chu sgra gcan khang par bab pa ste /
spyi bo'i haM yig zhu nas d+hU tI'i lam du babs pa las /
mchog tu mi 'gyur ba lhan cig skyes pa'i ye shes kyis stong pa nyid mngon sum du rtogs pa'i ye shes kyi me lces rma byas mtshon pa'i 'dod chags dang /
de'i kha'i dug lo 'dod yon la sred pa rnams thal bar byas pa ste spangs shing /
'phrul rta ma ni thang la rgyug pa ste /
rlung dbu ma 'ba' zhig nas rgyu bar byas pa dang /
bde stong gi ye shes kyi mda' des gti mug bden 'dzin gyi phag pa bsad nas /
de spangs pa'i phag sha bu chung rang gis zos pa ste spangs pa mngon du byas pa dang| mun pa'i nang bden 'dzin de spangs nas /
don gyi 'od gsal gyi nyi ma shar te brjod bral gyi mnyam gzhag gi ngang nas ji snyed pa'i shes bya thams cad mthong ba dang /
de lta bu'i 'od gsal gyi ye shes dang /
thabs kyi sku yongs su dag pa'i kun rdzob sgyu ma'i lha sku gnyis /
sku dang thugs su grub pa de ngo bo dbyer med du zung du 'jug pa'i go 'phang mngon du mdzad pa'i don no / /
'di 'dra'i ltas mo mthong 'dod na /
zhes sogs ni /
de mngon du byed par 'dod na lam 'di ltar nyams su longs shig /
ces skal ldan gyi gdul bya gzhan la'ang brtse bas gdams pa sogs lhag ma rnams go sla'o / /
rgyud sde'i nges gsang rtogs dka' rdo rje'i mgur / /
dam pas bskul @# / /
phyir g.yar khral 'tshal ba la / /
gnas gsum mkha' 'gro'i tshogs kyis bzod mdzad cing / /
dge bas 'gro kun lam 'dis grol gyur cig /
ces pa 'di yang mdo rgyud man ngag 'dzin pa'i spong ba po blo bzang chos kyi rgyal mtshan gyis sbyar ba'o / / / /
mang+ga laM / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
