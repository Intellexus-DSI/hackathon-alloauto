! / /
swasti /
legs tshogs rgya mtsho'i dpa' las legs 'khrungs shing / /
bsdu bzhi'i bang rim rnams kyis kun nas mdzes / /
skal ldan gser ri'i dbus na rab brjid pa / /
'od dpag med pa'i lhun po de la 'dud / /
grangs med tshad med bsam gyis mi khyab pa'i / /
bskal mang 'das pa'i sngon du mgon po khyod / /
'jig rten dbang phyug rgyal po'i bstan pa la / /
chos kyi 'byung gnas zhes bya'i dge slong gyur / /
de tshe rgyal ba de yi 'khor dbus su / /
bye ba khrag khrig brgya stong phrag gcig gi /
zhing gi bkod pa phun tshogs gang yin rnams / /
zhing gcig tu ni yongs su bzung ba yi / /
dpag med rgyal ba'i spyan sngar rgyal sras kyi / /
rlabs chen spyod pa'i tshul la rab sbyangs pas / /
rmongs pa'i rab rib bcom pa'i dge slong des / /
rgyal sras dga' skyed smon lam rgya mtsho btab / /
ring nas smon pa'i rab 'byams bzhed pa'i don / /
ji bzhin yongs su rdzogs pa dag pa'i zhing / /
gang gi ming ni bde ba can zhes par / /
mngon par byang chub khyod la phyag 'tshal lo / /
dpag tshad stong dang drug brgyar rab mtho zhing / /
yal ga lo ma brgyad brgya'i bar du 'phyang / /
rtsa ba'i spoms ni dpag tshad lnga brgya pa| |rin chen du mas spras pa'i byang chub shing / /
de yi drung na nyer mdzes rgyal ba khyod / /
'od dang gzi brjid pha mtha' mi mngon zhing / /
'khor dang sku tshe tshad bzung mi nus par / /
'gro ba'i skyabs su bzhugs la phyag 'tshal lo / /
de ltar dag pa'i zhing mchog bde ba can / /
de yi bkod pa dkon mchog brtsegs pa yi / /
'dus pa lnga pa'i mdo yi rjes 'brangs nas / /
rgyal ba'i dgongs pa ji bzhin legs par bkod / /
'di yis bskrun pa'i dge legs phung po des / /
mtha' med 'khor bar dpag med sdug bsngal gyis / /
yang yang gtses pas bde ba'i go skabs bcom / /
nyam nga'i gnas su ltung ba'i 'gro ba kun / /
tshe yi 'du byed gtang bar gyur ma thag /
dag pa'i zhing du bgrod pa'i lam bzang der / /
mthu chen rgyal sras brgyad kyis legs khrid nas / /
theg mchog spyod pa'i rigs su skye bar shog /
