@# / /
dpal rdo rje 'jigs byed kyi dbang drag gi sbyin sreg bya tshul lag len du dril ba rnam bshad dngos grub rgya mtsho las phyung ba bzhugs / /
@## / /
na mo gu ru many+dzu g+ho ShA ya /
bla ma mchog dang 'jam dpal gshin rje'i gshed / /
dbyer med zhabs kyi padmor phyag byas te / /
dbang drag sbyin sreg rgyud dang rgya gzhung gi /
dgongs don rje btsun bla ma'i gsung bzhin bri / /
'dir dpal rdo rje 'jigs byed kyi dbang drag ci rigs pa'i sbyin sreg bya bar 'dod pas /
sa sbyang gzung rgyas pa'am /
rang nyid 'jigs byed zhal gcig phyag gnyis par gsal bas /
rdo rje dang bcas pa'i lag pa sa la bzhag nas /
oM AH hUM /
oM ha na ha na badzra kro d+ha hUM phaT /
rdo rje khro bos bgegs bcom zhing /
rdo rje gsum gyis sa'i nyes skyon thams cad sbyangs par bsam /
yang na /
hrIH Sh+T+rIH brgya rtsa bzlas kyang rung bar gsungs /
sa la sogs pa sna @# / /
tshogs pa'i chos thams cad stong pa nyid dang ro gcig tu gyur par bsam ste /
don dam pa'i sbyang ba'o / /
bum bskyed dang ma 'brel na /
bsang chu hrIH Sh+T+rIH brgya rtsa bzlas te bsgrub brkos pa'i thab byed che /
lto 'phye brtag pa yang nges par bya /
brkos pa dang brtsigs thab ci byed kyang /
sa gzhi dmar po'am /
gzhan yang rung ba la /
dbang dang /
de'i dgug pa'i thab bya ste /
dbyibs zla gam /
kha bdag nyid la blta ba /
rgya dang nges ni rgyas pa'i thab dang 'dra bar dgra nag las bshad la /
mu ran kha khyer sogs kyang de dang 'dra'o / /
thab kyi dbus su ni padma dmar po rdo rjes mtshan pa'o / /
kha khyer la padma'i 'phreng bas bskor ro / /
phyi nang gnyis ka sa dmar po dang /
bdud rtsis bran pa'i dri dmar pos byugs la /
me tog dmar po dgram mo / /
de'i dgug pa la ni /
dbus su padma dmar po rdo rje lcags kyus mtshan pa'o /
! /
sa gzhi gas pa dang /
tsha sgo can dang /
rtsub pa dang /
rang bzhin gyis gnag pa la bsad pa'i thab bya ste /
chos 'byung gi rnam pa ltar gru gsum rtse mo byang du phyogs pa /
rgyar logs gsum la sor nyi shu pa /
dpangs su sor bcu pa /
mu ran kha khyer med pa dpal 'dzin gyis bshad pa ltar ram /
yang na /
a b+ha yas /
mu ran kha khyer sor gsum gsum pa phyir gzhol pa la khro bo'i rdo rjes bskor ba bya bar bshad pa ltar /
ci bder bya'o / /
thab kyi dbus su /
padma nag po'i steng du /
rtse gsum la gnas pa'i khro bo'i rdo rjes mtshan pa byed par dpal 'dzin bzhed pa ltar bya zhing /
phyi nang du bdud rtsis spags pa'i sa nag po dang /
ro thal dang /
bong bu dang rnga mo sogs kyi spangs gang rnyed kyis byugs te /
dri ngan pa'am /
dri med pa'i me tog sngo dmar dang /
'bras bu'i phub ma sogs gtor la /
zhun chen gyi mar me sogs dang ldan par bya'o /
! /
dbye ba'i thab ni /
bsad thab dang 'dra zhing /
bskrad thab dbyibs gzhu lta bu /
kha phyir blta ba /
rgyar khru do /
zabs su khru gang /
mdog sngon po /
rdo rje'i phreng bas brgyan pa bya bar bshad la /
rmongs rengs kyi thab /
rgyas pa 'dra ba yung bas byugs pa'o / /
las thams cad pa'i thab ni /
dbyibs zhi ba dang mtshungs pa /
mu ra na la ge sar dang /
kha khyer la 'dab ma'i rnam pa bya bar bshad do /
! /
dbang la zangs kyi snod du /
me tog dmar po /
dri dmar po'i chu /
nas /
til nag /
ku sha /
'bras yos /
bdud rtsi lnga dang bcas pa /
'bras bu @# / /
skyur po dang /
mngar gsum dang sbyar ba'i zhal zas la sogs pa dang /
rdo thal med pa'i so rtsi sta gon bya'o /
! /
bsad bskrad sogs la /
rdza phor la sogs pa'i dum bu'i snod du /
bong bu'i chu khrag dang bcas pa dang /
dri nga ba dang /
dri med pa'i me tog nag po sogs dang /
rmongs rengs la /
de lta bu'i me tog ser po blug go /
drag po rnams la thun mong du /
spos dkar /
gu gul /
sha chen gyi spos /
mi dang nya la sogs pa'i zhag dang /
yungs mar tsha ba'i mar me dang /
tu ruSh+ka dang 'ol ma se la sogs pa'i dri dang /
ro kha ba dang /
tsha ba dang /
yid du mi 'ong ba'i bza' ba dang /
sha khrag la sogs pa'i zhal zas dang /
rdo thal dang bcas pa'i so rtsi'o /
! /
de bzhin du bud shing yang /
dbang la ni skyon dang bral ba'i shing dmar po dang /
nim pa dang /
thang shing dang /
shing skyur po me tog dang bcas pa ste /
tshad sor lnga pa'o / /
dbang gi dgug pa la tsher ma lcags kyu lta bu'o /
! /
mngon spyod rnams la ni /
ro tsha ba dang /
kha ba dang /
tsher ma can gyi shing ngam /
ro bsregs pa'i mgal du ma las byung ba| bkas pa /
sor bcu pa /
rtse mo gnyis rno ba /
yungs mar dang dug khrag gis bskus pa'o / /
gzhan yang /
yungs kar dang /
yungs mar tsha ba dang /
skye tshe dang /
nim pa'i lo ma dang /
ro thal dang /
bsgrub bya'i rkang rjes kyi sa dang /
skra sogs dri ma ci rnyed dang /
bong bu sogs kyi spangs dang /
khyim bya'i tshil dang /
tsher ma dang /
rus phyi sogs rdzas thams cad la dug gis spags pa'o / /
drag po thams cad la /
'byor na mi'i zhun dang /
ma 'byor na /
snum nag dug khrag gis ngar blud pa dang /
dbang la /
mar smug rtsis kha dog bsgyur ba'o / /
mdor na /
dbang drag gi mchod gtor /
sreg rdzas /
gang du gshom tshul /
dgang gzar blugs 'dzin tshul go ldog dgos pa /
kha blta phyogs dang /
stan la ji ltar 'dug pa /
me ci 'dra la sbar ba /
thab kyi kha khyer la ku sha 'god lugs /
bsam pa'i khyad par ji lta bus byed pa sogs /
zhib pa sbyin sreg rnam bshad dngos grub rgya mtsho las shes par bya zhing / /
'dir ni /
las bzhi'i sbyin sreg thams cad kyi thog mtha' bar gsum du ji ltar bya ba'i tshul phal cher 'dra yang /
las so so'i dbye bas /
mi 'dra ba'i khyad par cung zad cung zad yod pa rnams gsal bar bya'o / /
bdag bskyed rdor dril byin rlabs nas /
ku sha dgram pa'i bar spyi 'gro ltar sngon du btang /
thab bsangs /
sbyangs /
stong pa'i ngang las /
sna tshogs padma dang zla ba'i steng du /
saM dang rdo rje las /
rdo rje 'dzin pa dkar po /
dkar sngo dmar ba'i zhal gsum phyag drug gi dang po gnyis kyis rang 'dra'i yum la 'khyud pa /
g.yas 'og ma gnyis rdo rje dang ral gri /
g.yon 'og ma gnyis rin po che dang padma 'dzin pa zhu ba las @# / /
las byung ba'i ye shes kyi thab /
kha dog dmar zhing /
dbyibs zla gam /
mu ran kha khyer dang bcas pa /
kha khyer la padma'i phreng bas bskor ba /
grwa bzhir zla phyed rdo rjes mtshan pa /
dwangs shing thogs pa med pa'i nang du /
raM las skyes pa'i me gru gsum gyi dbus su /
sna tshogs padma'i lte bar /
raM las bgrang phreng /
de yongs su gyur pa las /
me lha sku mdog dmar po /
dmar sngo dkar ba'i zhal gsum phyag drug pa /
gnyug mar gnas pa'i rig ma dang gnyis su med pa'i sku /
phyag g.yas kyi dang po na bgrang phreng /
gnyis pas mi 'jigs pa sbyin pa /
gsum pa na gri gug /
g.yon gyi dang po na dbyi gu rtse gsum pa /
gnyis pa na spyi blugs /
gsum pa na thod pa bsnams pa /
g.yon brkyangs pa'i stabs kyis bzhugs pa /
khro bo'i rgyan rnams kyis brgyan pa'i thugs kar me gru gsum pa raM gyis mtshan pa /
zhes pa nas /
me pra brtag pa'i bar /
me lha'i ljags rdo rje'i rnam pa can dmar po la /
zhes pa ma gtogs /
spyi ltar bya /
de nas /
'jig rten pa dang 'jig rten las 'das pa'i me lha la bsreg rdzas dkyus 'gro ltar 'bul /
de yang /
dngos grub rgya mtsho las /
dbang dang drag po'i bsreg rdzas rnams la /
rdzas sngags so so ba mi snang bas /
gang la 'bul ba'i lha'i sngags nyid kyis bya'o /
zhes gsungs pas /
'dir 'jig rten pa'i skabs su de nyid kyi sngags dang /
'jig rten las 'das pa'i skabs su /
sreg rdzas thams cad /
oM hrIH Sh+T+rIH wi kr-i tA nan hUM phaT /
che ge mo wa shaM ku ru hoH /
zhes spel tshig sbyar nas 'bul /
dbang gi dgug pa la ni /
che ge mo A kar+Sha ya dzaH /
zhes brjod do / /
las bcol gyi dus su ni /
sangs rgyas rnams kyi thugs ka nas spros pa'i 'od zer dmar po lcags kyu lta bus /
bsgrub bya zla ba dmar po la gnas pa bkug nas /
bdag nyid la dad pa dang dga' bas /
rkang pa'i drung du 'dud pa la sogs par bsgom mo /
mjug chag dkyus ltar bya'o /
! /
drag po la yang /
sngon 'gro'i rim pa spyi las khyad par cung zad bsgyur dgos rnams /
sbyin sreg rnam bshad chen mo las 'byung ba ltar bya zhing /
thab bskyed par phyogs pa'i bar dkyus bzhin dang /
de nas /
rang yi dam du gsal ba'i thugs ka'i 'od zer lcags kyu lta bus /
'chi bdag las gshin 'khor bcas spyan drangs /
mchod bstod mdor bsdus cig bya /
sla nga 'am lcags sngar nang du /
khrag gis 'brub khung gru gsum bris pa'i nang du /
dgra bo'i zag rdzas dang bag phye las byas pa'i ling+ga bzhag /
rgyas par 'dod na /
thun mong ma yin pa'i drug cu pa ltar /
kha sbyor dbye ba dang /
rnam shes gong du spor ba'i bar bya zhing /
de tsam mi spro bar mdor bsdu na /
bsad khung ling+ga dang bcas pa hrIH Sh+T+rIH sa bsangs /
swa b+hA was sbyangs /
stong pa'i ngang las /
bsad khung 'di nyid /
hUM nag po zhu ba las byung ba'i 'brub khung kha dog nag cing @# / /
gting yangs pa /
gshin rje'i bsad khung /
ma ma'i dur sa /
ma rig pa'i mun pa 'thibs pa /
nad kyi bu yug 'tshubs shing 'jigs pa'i sgra sgrogs pa /
mtshon cha'i char 'bab pa'i lcags khang me rab tu 'bar ba'i nang du /
Ni las dgra dang /
tri las bgegs bskyed /
gzugs brnyan dang dbyer med pa'i dgra bgegs rnams kyi phung po dang /
khams dang /
skye mched dang /
dbang po dang /
khyad par rnam shes kyi ngo bo til mar gyi mar me lta bu snying gar gsal bar gyur /
ngag tu /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi X /
chos kyi X /
dge 'dun gyi X /
khams gsum za byed dpal rdo rje 'jigs byed chen po'i X /
dpal mgon dam pa chos skyong ba'i bsrung ma mthu rtsal can rnams kyi X /
skye 'gro'i srog la dbang ba'i 'chi bdag gshin rje chos kyi rgyal po yab yum 'khor dang bcas pa'i X /
chos kyi dbyings rnam par dag cing /
las 'bras rten 'brel bslu ba med pa'i bden pa dang /
bden pa chen po'i byin gyi rlabs kyis /
khams gsum chos kyi rgyal po rgyal ba tsong kha pa chen po'i bstan pa bstan 'dzin dang bcas pa dang /
khyad par /
rnal 'byor pa bdag cag dpon slob mi nor dgon gnas dang bcas pa la gnod cing 'tsher bar byed pa'i dgra bgegs thams cad /
sa 'og /
sa steng /
sa bla /
bsrung ba'i gur khang gang na gnas kyang /
skad cig /
thang cig /
yud tsam zhig la 'dir mchis par gyur /
oM hrIH Sh+T+rIH wi kr-i tA nan hUM phaT /
oM kA la rU pa hUM phaT /
sarba sha trUM A kar+Sha ya dzaH dzaH hUM baM hoH zhes lan gsum brjod de /
khro bo'i tshogs kyis bkug nas /
ling+ga la bstim par bsam /
de ltar kha sbyar byas nas dbye ba la /
dang por ye shes pa'i lha dang dbye ba ni /
hUM dgra bgegs 'di yi grogs mdzad pa'i / /
ye shes lha bsrung tshogs rnams gson / /
bstan dgra dam nyams sdig can 'dis / /
bla ma dam pa'i sku la bsdos / /
dkon mchog gsum po brnyas shing smad / /
sangs rgyas bstan pa'i spyi dgra byas / /
'phags pa'i dge 'dun so sor phye / /
skye 'gro yongs la gnod cing 'tshe / /
mi dge bcu dang mtshams med sbyar / /
bsrung ma rnams la sngo phod btsugs / /
rnal 'byor bdag la gnod pa byas / /
dge bdun zhal gyi 'du sgo phrogs / /
nyes med sems can brlag par byas / /
zhing bcu tshang ba'i dgra bo 'di| |bsrung dang skyob par ma mdzad par / /
sman pa mkhas pa'i gtar bsrog ltar /
'di nyid sgrol ba'i grogs mdzod cig /
hIH Sh+T+rIH dang kA la rU pa'i mjug tu /
sarba shahrUM sarba dz+nyA na de wa bi de Sha ya phaT /
ces ye shes pa dang phral /
de nas /
'jig rten pa'i lha dang bsrung ba dang phral ba ni /
hUM nyes can dgra bo'i grogs byed pa'i / /
'jig rten lha bsrung thams cad kyang / /
'jigs pa thams cad 'jigs byed pa'i / /
gshin rje'i gshed po'i @# / /
bka' nyon la / /
sdig ldan 'di nyid tshar chod cig /
gzhan yang srung byed go cha sogs / /
chos 'byung nang du phur bus gdab / /
hrIH Sh+T+rIH dang kA la rU pa'i mjug tu /
sarba sha trUM sarba lo ka de bar rak+Sha bi de Sha ya phaT /
ces dmigs pa dang bcas pas brjod de /
'jig rten pa'i lha bsrung dang phral /
de nas /
hUM 'chi bdag nag po lho phyogs kyi /
zhes sogs kyis drag tu bskul te /
rdul phran tsam yang med par mdzod / /
kA la rU pa dgra bgegs ma ra ya phaT /
ces brjod de /
ling+ga'i rkang pa nas gtubs la /
dum bu rnams sreg rdzas la dgram mo / /
de nas /
thab bsangs /
sbyangs /
stong pa'i ngang las /
saM dang rdo rje las /
rdo rje 'dzin pa bskyed pa /
las bzhi thams cad 'dra zhing /
rdo rje 'dzin pa zhu ba las byung ba'i ye shes kyi thab /
kha dog gnag cing /
dbyibs gru gsum pa /
gru bzhir zla phyed rdo rjes mtshan pa /
dwangs shing thogs pa med pa'i nang du /
ra las skyes pa'i me gru gsum pa'i dbus su /
sna tshogs padma'i lte bar /
raM las bgrang phreng /
de yongs su gyur pa las /
me lha sku mdog nag po /
nag dkar dmar ba'i zhal gsum phyag drug pa /
gnyug mar gnas pa'i rig ma dang gnyis su med pa'i sku /
phyag g.yas kyi dang po na bgrang phreng /
gnyis pas mi 'jigs pa sbyin pa /
gsum pa na gri gug /
g.yon gyi dang po na dbyi gu rtse gsum pa /
gnyis pa na spyi blugs /
gsum pa na thod pa bsnams pa /
g.yon brkyangs pa'i stabs kyis bzhugs pa /
khro bo'i rgyan rnams kyis brgyan pa'i thugs kar me gru gsum pa raM gyis mtshan pa /
zhes pa nas me lha'i ljags rdo rje'i rnam pa can nag po la raM yig dang zhes sogs ma gtogs /
gzhung spyi ltar bya /
dbang drag gnyis la yang /
rdzas chen bcu gnyis phul yang 'gal ba med pas /
'bul na /
yam shing rnams byang chub kyi shing gi rang bzhin du gyur /
ces brjod nas /
me lha'i sngags kyi mjug tu /
oM bo d+hi br-ik+Sha ya /
bdag cag dpon slob 'khor dang bcas pa'i gzi brjid phun sum tshogs pa la bar du gcod pa'i dgra bgegs thams cad ma ra ya phaT /
ces g+hasma ri'i bar du so so'i skabs dang bstan pa'i spel tshig sbyar nas 'bul zhing /
de nas drag po'i rdzas rnams 'bul /
gal te rdzas chen bcu gnyis 'bul mi spro na /
sreg rdzas rnams bdud rtsi'i rang bzhin du gyur par bsams la /
me lha'i sngags la spel tshig sbyar te 'bul lo / /
de nas /
dkyil 'khor sgrub mchod dang 'brel ma 'brel gyi dbye bas /
'jig rten pa'i me lha'i thugs kar /
'jig rten las 'das pa'i me lha bskyed /
rdzas chen bcu gnyis 'bul mi 'bul skabs dang bstun /
'jig rten las 'das pa'i me lha gtso 'khor gyi grangs kyi snying po nye snying ci rigs kyi mjug tu spel tshig sbyar ba 'ba' zhig gis 'bul te /
@# / /
dpa' bo gcig pa lta bu la /
oM hrIH Sh+T+rIH wi kr-i tA nan hUM phaT /
khams gsum chos kyi rgyal po rgyal ba tsong kha pa chen po'i bstan pa bstan 'dzin dang bcas pa la sdang zhing log par 'khu ba'i sems dang ldan pa rnams dang /
khyad par rnal 'byor pa bdag cag yon mchod mi nor dgon gnas dang bcas pa rnams la gnod cing 'tsho bar byed pa'i dgra bgegs thams cad mA ra ya phaT /
ces bdun nam nyer gcig gam brgya stong sogs ci rigs 'bul lo / /
bskrad pa la /
che ge mo ats+tsha Ta ya hUM phaT /
dbye ba la /
che ge mo dang che ge mo bi de Sha ya phaT /
rengs pa la /
che ge mo staM b+ha ya laM /
rmongs pa la /
che ge mo mo hA ya phaT /
ces drag po so so'i skabs dang bstun nas gdags so / /
'phrin las 'chol ba'i skabs su /
dngos grub rgya mtshor /
kha sbyor dbye ba'i sgo nas bya bar gsungs pa rgyas bsdus skabs dang sbyar zhing /
lhag par bsdu na /
lha rnams kyi thugs ka nas /
shin tu khros shing 'jigs pa /
dgra bgegs kyi sha khrag srog dbugs la rngams pa'i khro bo'i tshogs dpag tu med pa spros /
khams gsum chos kyi rgyal po rgyal ba tsong kha pa chen po'i bstan pa bstan 'dzin dang bcas pa la sdang zhing log par 'khu ba'i sems dang ldan pa rnams dang /
khyad par /
rnal 'byor pa bdag cag dpon slob yon mchod mi nor dgon gnas dang bcas pa rnams la gnod cing 'tshe bar byed pa'i dgra bgegs thams cad drag po'i chad pas tshar bcad par gyur /
ces brjod cing bsam par bya'o / /
mjug gi bya ba phal cher mthun zhing go sla bas /
spyi 'gro ltar bya'o / /
'dir ni sbyin sreg rnam bshad chen mo dang bstun /
rdo rje 'jigs byed dang sbyar ba yin la /
dpal 'dus pa sogs yi dam gzhan la sbyor na /
'jig rten las 'das ma 'das kyi me lha'i sku mdog phyag mtshan sngags sogs bsgyur ba ma gtogs /
rigs bsgres nas shes par bya'o / /
'di ltar bsgrubs pa'i legs byas 'o ma'i mtsho / /
zla zer bye bas byugs 'dra ci mchis pa / /
'gro kun srid zhi'i dgra las rnam rgyal te / /
thams cad gzigs pa'i go 'phang thob phyir bsngo / /
tshul 'di yang /
bkra shis lhun po'i rgyud pa grwa tshang dpon slob rnams kyis /
dbang dang drag po'i sbyin sreg ji ltar bya ba'i tshul sbyin sreg rnam bshad chen mo las byung ba'i lag len du dril ba zhig gyis zhes nan gyis bskul ba la brten nas /
gshin rje'i gshed kyi rnal 'byor pa /
shAkya'i dge slong blo bzang chos kyi rgyal mtshan gyis /
chos grwa chen po bkra shis lhun po'i gzims chung yid dga' chos 'dzin du bris pa'i yi ge pa ni /
shAkya'i dge tshul rnam dpyod dang ldan pa blo bzang dbang gi rgyal po'o / / / /
bkra shis / / / /
