@# / /
na mo gu ru /
'brum nad bsrung phyir sna tshogs yum bsgrub par 'dod pas /
skyabs 'gro sems bskyed sngon du btang /
swa b+hA was stong par sbyangs /
stong pa'i ngang las paM las padma dkar po 'dab ma brgyad pa'i lte bar /
a las zla ba'i dkyil 'khor nya gang ba'i steng du rang gi sems nyid oM las padma dkar po oM gyis mtshan pa las 'od zer 'phros /
don gnyis byas /
'dus /
yongs su gyur pa las /
rang bcom ldan 'das ma sna tshogs yum sku mdog dkar mo gzhon nu lang tsho bcu drug lon pa'i nyams can /
'dzum zhing yid du 'ong ba'i zhal gcig phyag gnyis phyag g.yas pad dkar 'dzin pa'i mchog sbyin dang /
g.yon thugs kar chos 'chad kyi phyag rgya mdzad pa /
dbu skra ral pa phyed bcings su byas shing lhag ma gsil bur babs pas sku stod khebs pa /
rin po che sna tshogs las grub pa'i dbu rgyan /
snyan rgyan /
mgul rgyan /
phyag gdub /
zhabs gdub /
do shal la sogs pas brgyan pa /
dar gyi stod g.yogs smad g.yogs mdzes par gsol ba /
zla ba'i 'od kyi rgyab yol can /
'od dkar po 'phro ba'i dbus na sems dpa'i skyil mo krung gis bzhugs pa /
de'i spyi bor oM dkar po /
mgrin par AH dmar po /
thugs kar hUM sngon po /
de las 'od zer 'phros /
rang 'dra'i ye shes pa dang dbang gi lha spyan drangs /
dzaH hUM baM hoH rang dang ro gcig tu gyur /
dbang lhas dbang bskur /
rdo rje sems dpas dbu brgyan par gyur /
mchod pa dang nang mchod 'bru gsum gyis byin gyis brlabs la /
oM bi shwa ma trai sa pa ri wA ra ar+g+haM nas shap+ta'i bar gyis mchod /
yi ge gsum gyis nang mchod 'bul /
dus gsum rgyal ba kun gyi yum / /
dran pa tsam gyis 'brum nad sogs / /
nyer 'tshe ma lus zhi mdzad pa'i / /
sna tshogs yum la phyag 'tshal lo / /
zhes bstod /
thugs kar zla ba la oM gyis mtshan pa'i mthar /
oM bi shA ma trai huM hUM phaT /
ces pas bskor ba'i sa bon sngags dang bcas pa las /
bdud rtsi dkar po'i rgyun babs /
rang gi lus kyi nang gang bas sdig sgrib nad gdon khyad par 'brum nad 'byung 'gyur thams cad sbyangs /
bcom ldan 'das ma'i byin rlabs zhugs par bsams la /
sngags de nyid gcig dril du bzla bar bya'o / /
sna tshogs yum gyi bsgrub pa'i thabs / /
rjogs ldan chu 'dzin 'phreng ba @# / /
'dis / /
'brum nad tsha bas 'jigs rnams kyi / /
ngal bso bdud rtsi'i char rgyun 'bebs /
ces pa 'di yang btsun pa blo bzang chos kyi rgyal mtshan gyis phan pa'i bsam pas sbyar ba'o / / /
