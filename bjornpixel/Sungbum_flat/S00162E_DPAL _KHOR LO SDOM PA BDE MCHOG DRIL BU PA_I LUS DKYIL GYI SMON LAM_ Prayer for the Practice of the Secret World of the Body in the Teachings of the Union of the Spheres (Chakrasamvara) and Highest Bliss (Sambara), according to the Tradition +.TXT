/
@# / /
dpal 'khor lo sdom pa bde mchog dril bu pa'i lus dkyil kyi smon lam bzhugs so / / / /
@## / /
dge ba cung zad tsam yang rgyal sras kyi / /
thabs mkhas smon lam mchog gis zin gyur na / /
'bras bu dman pa'ang phul du byung 'gyur zhing / /
myur du 'dzad pa'ang nam yang mi zad par / /
gsung phyir dus gsum dge ba ci mchis pa / /
rlabs chen smon lam rnams kyis bsgyur ba la / /
mkhas pa su zhig rab tu brtson mi byed / /
de phyir thabs mkhas de ni 'dir bya'o / /
'das dang ma byon da ltar byung ba dang / /
'brel ba'i legs tshogs bdag la ci mchis pa / /
de yis dngos grub kun gyi 'byung gnas mchog /
bshes gnyen dam pa tshul bzhin bsten par shog /
de yis nye bar bstan pa'i gdams pa las / /
'ongs pa'i dal 'byor don che rnyed dka' dang / /
'jig par sla dang ngan 'gro'i sdug bsngal dang / /
de las skyobs pa'i skyabs 'gro las 'bras rnams / /
legs par bsam las nges pa brtan po ni / /
rnyed nas yang dag lam gyi gzhi zin shog / /
'khor ba chu shing snying po med pa la / /
rtag tu bdag gi yid ni 'byung gyur cig /
brtse bas 'gro ba'i sdug bsngal ma bzod nas / /
sems ni byang chub mchog la mngon phyogs pa'i / /
smon sems 'jug pa'i sdom pa legs bzung ste / /
phyin drug bsdu ba bzhi la spyod par shog /
thun mong lam sbyang snod du gyur pa na / /
dbang bzhi bskur bas sku bzhi 'grub des kyi / /
nus pa 'jog byed dri ma rnam pa bzhi / /
'khrud cing rim gnyis bsgom la dbang bar shog /
de'i dus bla ma la sangs rgyas byang sems dang / /
dpa' bo mkha' 'gro dbang du legs bzhag nas / /
ji skad gsungs bzhin bsrung bar khas blangs pa'i / /
dam tshig sdom pa tshul bzhin bsrung bar shog /
de nas tshe rabs kun du lhag pa'i lhas / /
rjes su bzung nas byin gyis rlobs pa dang / /
rdzogs rim yongs rdzogs skye ba'i rgyud smin shog /
tha mal snang zhen dri ma 'khrud byed pa / /
bskyed pa'i rim la nges pa brtan rnyed nas / /
thun bzhi'i rnal 'byor la ni rab 'bad de / /
gang snang lha yi 'khor lor 'char ba yi / /
rim pa dang po'i rtogs pa skye bar shog /
sgo gsum spyod pa dpal ldan he ru ka'i / /
sku gsung thugs kyi dag byed lha rnams kyis / /
byin gyis brlabs pas bgegs rnams bzlog pa dang / /
rlabs chen bsod nams tshogs ni rdzogs par shog /
spros kun 'od gsal gnas su sdud pa dang / /
de las nA da'i gzugs su ldang ba dang / /
de nyid dbyangs gsal gzugs brnyan bzhin shar ba'i / /
dkar @# / /
dmar zla ba'i dbus su zhugs pa las / /
he ru ka yi dkyil 'khor rdzogs pa'i don / /
'chi ba chos sku bar do longs sku dang / /
skye ba sprul skur 'khyer ba'i lam 'khyer du / /
shes nas bsgom pa'i de bzhin 'grub par shog /
gnas mchog gang du he ru ka rdzogs pa'i / /
'byung bzhi ri rab pad mas mtshon pa'i don / /
gang la gnad du bsnun pa'i rtsa 'khor sogs / /
rdo rje lus kyi gnas lugs rtogs par shog /
padma'i lte bar zla ba dkar dmar ni / /
'dus pa sogs kyis mtshon par gyur pa'i don / /
lte ba dmar cha spyi bo'i dkar cha yi / /
'bar dang 'dzag pad+hu tIr 'dus pa las / /
des don lhan cig skyes pa'i he ru ka'i / /
dkyil 'khor rdzogs par bskyed pa'i thabs su ni / /
legs par shes nas thun bzhir bsgom pa yis / /
de 'dra'i rdzogs rim skye ba'i snod gyur cig /
skye ba sprul skur 'khyer ba'i he ru ka'i / /
phyi dang lus kyi dkyil 'khor thun 'tshams bzhir / /
bsgoms pas rags pa dang ni phra ba yi / /
phyi nang dkyil 'khor gsal snang mthar phyin shog /
sgo 'tshams ma rnams dbang po'i sgor bsgoms pas / /
las rlung dbang po'i sgo nas ldog par shog /
nyer bzhi'i yul du dpa' bo dpa' mo rnams / /
bsgoms pas rlung rnams nyer bzhi'i rtsar 'dus shog /
chos kyi 'khor lo'i 'dab mar bde chen gyi / /
lha rnams bsgoms pas slar yang rlung rnams ni / /
snying kha'i phyogs dang 'tshams kyi rtsa brgyad du / /
'dus nas dbus kyi ng+hu tIr 'jug par shog /
nang gi rje btsun yab yum bsgoms pa las / /
dpyid dang thig le phan tshun snyoms zhugs nas / /
rdzogs pa'i rim pa mchog rnams skye ba yi / /
dge ba'i rtsa ba yongs su smin par shog /
dpal ldan 'khor lo sdom pa'i rtsa rgyud don / /
grub mchog dril bu ba yi man ngag gis / /
bshad pa'i rgyud la brten nas rab bshad pa'i / /
legs par bshad pa'i snying po rab bsdus pa / /
rdzogs rim rim pa lnga pa spros bcas dang / /
spros med shin tu spros med spyod pa gsum / /
rdzogs par bskyed nas dngos grub mchog brnyes te / /
mthas yas 'gro ba myur du grol bar shog /
chos kyi 'khor lo'i 'bras bu sprin sgra la / /
sems ni brtan pas nyi zla'i 'gros bcom ste / /
gzung dang 'dzin pa'i rnam rtog bskyed pa'i rlung / /
bcu gnyis mi shig thig le'i dbus thim pas / /
kun rtog rlung gi mun pa sangs gyur te / /
'od gsal nyi ma snying dbus 'char bar shog /
'jug dang gnas dang ldang ba'i rlung gi ni / /
sngags kyi rgyal po rdo rje gsum gyi gdangs / /
d+hu ti'i lam nas yang yang bsgrags pa yis / /
sngags bzlas kun gyi nges don mthar thug pa / /
srog rtsol rgyal po rdor bzlas mthar phyin pa / /
snying ka'i mi shig sgo nga'i spubs 'byed shog /
rang rig padma'i dbus son rdo rje yi / /
mkha' la gyen bsgrengs yang yang phra ba'i dngos / /
dpal mchog dang po'i yi ge rnams gnon pa / /
zla ba'i 'od chags bdud rtsi'i thig le la / /
sim pas nyer brtan g.yo ba med pa yi / /
lhan skyes dga' ba'i rol bas tshim par shog /
yi ge mchog ni gnas gyur rdo rje ni / /
dbang po'i sgo rnams kun dang 'khor lo bzhi'i / /
sna rtse kun la rtse gcig yun goms bas / /
srid gsum yul lnga ma lus mngon du gyur / /
mngon shes drug ldan lha tshogs mtha' dag mthong / /
bstan chos kun @# / /
shes lha mo mchog spyod shog /
mdzod spu'i dbus gnas dbu ma mchog gi sna'i / /
dbu ma'i nang zhugs rdo rje bu gar ni / /
kun nas brtsegs pa nyi zla skar ma'i gzugs / /
phra ba'i thig le mchog la ro mnyam pas / /
sems ni kun du rtog pa las grol te / /
dbyer med snying rje'i ro yis gang bar shog /
dam tshig rjes 'brel rigs bzhi pho nya mo / /
bde ba'i mchog sbyin mdzad pa rjes dran nas / /
dam pa'i dga' ba rnams sad las dang ni / /
chos kyi phyag rgya gnyis med stong nyid kyi / /
phyag rgya che la mchog tu rjes chags pas / /
mkha' 'gro tra ba'i bde mchog thob par shog /
tshangs pa'i me yi gnas su b+ha ga'i dbyibs / /
dkar dmar chos 'byung mdzes pa'i snying por ni / /
rigs kyi 'od lnga yongs 'bru'i tshad mtshungs pa'i / /
thig le'i dbus su steng dang 'og gi sgor / /
g.yo ba'i srog gnyis rtag tu rab sbyar bas / /
bde chen lam gyis bgrod pa rdzogs par shog /
glog gi rjes mthun gtum mo'i me lci ni / /
dbu ma'i nad zhugs 'gro dang 'ong ba yis / /
rigs lnga'i yi ge mchog sreg slar gsos te / /
rgyal ba'i thugs bcud chos dbyings bdud rtsi'i char / /
snyid la babs pas sangs rgyas thams cad kyi / /
byin rlabs bde ba'i dga' ston rgyas par shog /
mkha' dbyings shar ba'i dbang po'i gzhu bzhin du / /
gsal dwangs 'od zer lnga yi dra ba can / /
kun da ltar dkar ye shes sems dpa' ni / /
shes rab phag mor rol pa'i dga' ba'i sgras / /
snod bcud spros pa kun sdud bsam gtan mchog /
rjes gzhig rim pas 'od gsal 'jug par shog /
bsam gyis mi khyab 'od gsal phyag rgya che / /
lhan skyes bde chen stong nyid mthar thug dang / /
legs sbyar mnyam par gzhag dus bskyangs pa las / /
langs par gyur tshe gar shar snod bcud kun / /
chu dang chu rlabs gnyis po ji bzhin du / /
bde ba chen po'i rol par shar gyur te / /
gzung 'dzin rnam par rtog pa'i bag chags kun / /
yongs su sbyong la thog pa med par shog /
rim pa de yis dpe yi lhan skyes las / /
chu klung shin tu dwangs la nya bzhin du / /
sgyu 'phrul dra ba'i skur ni langs gyur te / /
sgyu ma lta bu'i ting nge 'dzin rdzogs par shog /
sgyu ma'i lus mdzes yang yang 'od gsal du / /
kun du zhugs las don gyi lhan cig skyes / /
mngon du byas mthar dpal ldan rdo rje 'chang / /
slob pa'i zung 'jug mngon du 'gyur bar shog /
dpa' bar 'gro ba'i ting 'dzin de nyid ni / /
yang yang goms pas ting nge 'dzin rgyal po / /
rdo rje lta bu'i ting nge 'dzin gyis ni / /
'khrul pa'i bag chags ma lus 'joms par shog /
go 'phang mchog de tshe 'dir ma thob na / /
'chi cho rje btsun yab yum 'khor bcas kyis / /
yid 'ong mchod sprin snyan pa'i rol mo'i sgra / /
ngo mtshar ltas bzang mang pos bsu bar shog /
de nas 'chi ba'i 'od gsal zin mdzad cing / /
lam mchog bsgrubs pa'i rigs pa 'dzin pa'i gnas / /
rnam dag mkha' spyod gnas su khrid nas ni / /
zab mo'i lam 'di myur du mthar phyin shog /
rnal 'byor dbang phyug bye bas bgrod gyur pa / /
bde mchog bshad sgrub shin du nyams pa 'di / /
ches cher rgyas shing thar 'dod 'jug ngogs su / /
nam yang mi nub ring du gnas gyur cig /
tshul de bsgrub la thog med mthu ldan pa / /
'dzam gling gnas mchog @# / /
nyi shu rtsa bzhi yi / /
dpa' bo rnal 'byor ma rnams 'khor bcas kyis / /
g.yel ba med par rtag tu grogs mdzad shog / / /
ces 'khor lo sdom pa dril bu pa'i lus dkyil gyi smon lam 'di ni /
rje bdag nyid chen pos mdzad pa'i bde mchog lU i pa'i rdzogs rim rnal 'byor chen mo'i smon lam gyi tshab du dril bu pa'i rdzogs rim rim lda'i slon lam rje rang gi dngos slob rje sher 'byung blo gros kyis mdzad pa sbyar ba ma gtogs gzhan pa rnams rje rang gi mdzad pa'o / / / /

