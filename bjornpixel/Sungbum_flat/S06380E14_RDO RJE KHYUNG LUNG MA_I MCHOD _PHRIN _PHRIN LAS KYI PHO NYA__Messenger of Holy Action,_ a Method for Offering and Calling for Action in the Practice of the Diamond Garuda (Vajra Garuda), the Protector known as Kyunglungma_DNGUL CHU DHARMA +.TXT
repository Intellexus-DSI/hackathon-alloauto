/ /
rdo rje khyung lung ma'i mchod 'phrin 'phrin las kyi pho nya zhes bya ba bzhugs /
! na mo gu ru b+dz+ra b+hai ra wA ya /
'dir dpal ldan rdo rje khyung lung ma la gsol mchod 'phrin 'chol bya tshul ni /
rang bla med kyi yi dam gang rung du gsal bas /
hUM| ma dag 'khrul snang dbyings su dag /
A| ye shes las grub bdud rtsi che / /
oM 'dod rgu'i rgya mtsho chen por gyur /
oM AH hUM /
lan gsum gyis mchod gtor spyan gzigs rnams byin gyis brlabs la /
b+h+yauH rang gi mdun du yid 'ong sman ljongs dbus / /
nor bu'i rgyan ldan smug nag 'bri rgong steng / /
b+h+yauH las dpal ldan rdo rje khyung lung ma / /
sku mdog smug nag zhal gcig phyag gnyis kyi / /
g.yas pas mi lpags rlon pa'i g.yab mo 'debs / /
g.yon pas thod skam lnga bcu'i 'phreng ba 'dren / /
khros pa'i zhal gdangs ljags 'dril mche ba gcigs / /
dpal ba'i dbyings su spyan gcig glog ltar 'khyug /
rus pa'i rgyan 'chang g.yag lpags na bzas klubs / /
zhabs gnyis g.yas bskums g.yon brkyangs gar stabs kyis / /
ye shes me dpung 'bar ba'i dbus bzhugs pa'i / /
thugs kar pad dkar zla ba'i dkyil @# / /
'khor steng / /
b+h+yauH las rab mdzes lha mo gangs ri'i mdog /
zhal gcig phyag gnyis mda' dar me long bsnams / /
dbu skra phyed bcings lhag mas sku stod khebs / /
rin chen rgyan spras lha rdzas na bza' gsol / /
zhabs gnyis skyil krung phyed pa'i tshul dag gis / /
rab mdzes 'ja' tshon lding khang dbus na bzhugs / /
g.yas g.yon mdun rgyab brgya phrag grangs ldan pa'i / /
btsan dmar rta pa bud med nag mo dang / /
bdud g.yag rog po byang 'brog gar mkhan gyi / /
'khor bcas gnas gsum rdo rje gsum gyis mtshan / /
thugs ka'i 'od kyis lnga 'dus ri bo'i rtse / /
bsam yas mnga' ris khyung lung dngul gyis khar / /
smu rdzing bkras 'bum la sogs gar bzhugs nas / /
zhi drag 'khor bcas spyan 'dren gnas 'dir gshegs / /
oM e hye hi /
b+dz+ra sa mA dzaH dzaH hUM baM hoH gnyis su med par gyur /
ces bskyed cing spyan drangs la /
de nas /
b+h+yauH bde stong lhan skyes rab yangs nam mkha'i ngos / /
dam rdzas spyan gzigs mchod sprin lang long dkrigs / /
dad gdung dmar 'od glog phran stong 'khyug cing / /
snyan 'gyur 'brug sgrar bcas te mchod pa ni / /
dangs bsil khrag gi mchod yon rba klong 'khrug /
chu skyes dbang lnga'i me tog mgo lcogs ldem / /
dri zhim sha chen spos dung mkha' la 'phyo / /
rtsi bcud zhun chen rab 'bar sgron me 'dis / /
rdo rje khyung lung zhi drag thugs dam bskang / /
'khor tshogs ru 'dren sde bzhi'i thugs dam bskang / /
thugs dam skongs shing nyams chags gsos gyur nas / /
'gal rkyen kun sol mthun rkyen dngos grub stsol / /
dag byed mkhris pa'i dri chab mtsho ltar bskyil / /
lha rdzas sha rus zhal zas ri ltar spungs / /
snyan 'gyur rab brjid rol mo 'brug ltar ldir / /
phyi nang 'dod yon rgyal srid sna bdun gyis / /
rdo rje + /
'khor tshogs + /
thugs dam + /
'gal rkyen + /
rta drel 'bri g.yag ra lug bya dang khyi| |phyag mtshan go mtshon rgyan gos bza' bca' dang / /
bsangs dud gser skyems sman rag gtor ma sogs / /
phyi nang gsang ba'i rten rdzas mtshog rnams kyis / /
rdo rje + /
'khor tshogs + /
thugs dam + /
'gal rkyen kun sol mthun rkyen dngos grub stsol / /
zhes pas mchod /
de nas /
b+h+yauH char sprin mdog can 'jigs rung bdud mo'i gzugs @# / /
'bri rgod la chibs pags rlon thod 'phreng 'dzin / /
dgra bgegs thal bar rlog pa'i drag shul can / /
dpal ldan rdo rje khyung lung bstod par bgyi / /
'dzum zhing dgyes pa'i nyams ldan gangs ri'i mdog /
mda' dar me long snyems pa'i chos dang ldan / /
rnal 'byor tshe bsod spel ba'i las mdzad ma / /
zhi ba'i gar bsgyur lha mo mchog la bstod / /
btsan dmar bud med g.yag rog byang 'brog tshul / /
g.yas g.yon mdun rgyab phyogs bzhi'i ru 'dren cing / /
zhi rgyas dbang drag las bzhi sgrub pa'i 'khor / /
gang+ga'i klung rdul grangs dang 'gran la bstod / /
bdag cag dpon slob yon bdag 'khor bcas kyi / /
nad gdon dgra jag chom rkun zhi ba dang / /
tshe bsod snyan grags lung rtogs yon tan rnams / /
dbyar gyi mtsho ltar rgyas pa'i 'phrin las mdzod / /
khams gsum skye rgu spyi dang chos mthun rkyen / /
mi nor zas gsum dbang du 'du ba dang / /
sngang dgra gnod bgegs phyi nang gang 'dug kyang / /
srog rtsa chong la snying khrag zhal du gsol / /
khyad par gnas 'dir dri med rgyal ba'i bstan /
zhwa ser ring lugs nyin byed 'od po che / /
shar bas log rtog mtshan mun mthar bskrad de / /
lug can phan bde'i pad tshal bzhad par mdzod / /
ces bstod pa dang 'phrin las bcol nas /
mgron rnams mi dmigs par bsams la /
yid bzhin nor dang bum bzang 'dod 'jo'i ba /
dpag bsam shing ltar 'dod pa'i re ba kun / /
'bad med stsol b+dzad bla ma yi dam dang / /
mkha' 'gro chos skyong srung ma'i bkra shis shog /
ces shis pa brjod par bya'o / /
zhes pa 'di yang dad dang dam tshig gtsang ma'i rgyan ldan dge tshul ma bskal bzang chos skyid kyis bskul ba ltar yig rnying dang yongs 'dzin chos kyi rje yab sras kyi gsung la brten nas ban gzugs d+harma b+ha dras sbyar ba'o / /

