@# / /
paN chen blo bzang chos kyi rgyal mtshan gyi gsung thor bu 'ga' bzhugs so / /
@## / /
na mo gu ru many+dzu g+hoShA ya /
chos dbyings dang las mdun gyi nam mkha'i dbus / /
rgyal ba'i yab gcig rje btsun 'jam pa'i dbyangs / /
g.yas phyogs thub dbang gnyis pa tsong kha pa / /
g.yon phyogs drin can rtsa ba'i bla ma bzhugs / /
mtha' skor rtsa brgyud bla ma yi dam lha / /
sangs rgyas byang sems dpa' bo mkha' 'gro'i tshogs / /
bstan bsrung rgya mtshos bskor nas bzhugs pa yis / /
ye shes pa rnams spyan drangs dbyer med gyur / /
dus gsum rgyal ba'i yab gcig 'jam pa'i dbyangs / /
snyigs dus zas gtsang sras po blo bzang grags / /
bka' drin mnyam med rtsa ba'i bla ma ste / /
'khor dang bcas la sgo gsum gus phyag 'tshal / /
mchod tshogs kun @# / /
'bul sdig ltung ma lus bshags / /
dge la yi rang chos 'khor bskor mdzad cing / /
nam mkha' ji srid brten par bzhugs pa dang / /
dge tshogs ma lus bla med byang chub bsngo / /
dus gsum rnam 'dren kun gyi thugs rje dang / /
mkhyen rab ma lus gcig tu bsdus pa la / /
'jam pa'i dbyangs dang rgyal ba blo bzang grags / /
rtsa ba'i bla zhes byar mtshan gsol pa'i / /
skyabs kyi dam par byang chub snying po'i bar / /
snying nas skyabs mchi gus pas gsol 'debs na / /
ngan song 'khor ba'i 'jigs pa las bsgral te / /
mchog dang thun mong dngos grub ma lus stsol / /
dal 'byor rnyed dka' myur du 'jig pa dang / /
'jigs rung ngan 'gro'i g.yang sa dran gyur nas / /
bslu med dkon mchog gsum la skyabs 'gro zhing / /
sdig spong dge tshogs sgrub par byin gyis rlobs / /
'khor pa'i phun tshogs me 'o bas ltar mthong zhing / /
nges 'byung tshul khrims byang chub sems mchog dang / /
yang dag lta dang rim gnyis zab mo'i lam / /
myur du rgyud la skye bar byin gyis rlobs / /
mdor na skye zhing skye ba thams cad du / /
skyabs mchog dam pa gsum gyis 'bral med du / /
dgyes shing rjes su bzung ba'i byin rlabs kyis / /
ma rnams don du sangs rgyas myur thob shog /
ces pa 'di yang dge slong blo bzang rnam rgyal gyi kha ton du /
shAkya'i dge slong blo bzang chos kyi rgyal mtshan gyis smas pa'o / /
! / /
swa sti /
blo gros padmo yon tan sbrang rtsis bltams / /
grags pa'i me tog phyogs kun rna pa mdzes / /
sangs rgyas las kyang rnam par sangs rgyas pa'i / /
rje btsun bla ma brtse ba'i spyan gyis gzigs / /
thog med dus nas las ngan bsags pa'i mthus / /
ngan song gsum sogs 'jigs rung skyi g.ya' ba'i / /
mi khom gnas su sngon chad gtan yul byas / /
khyod kyi thugs rje'i gzhan dbang kho na las / /
da res rnyed dka'i rten bzang thob na yang / /
tshe 'di'i 'dod chen gdon gyis snying zin pas / /
'di nang 'khri ba chod pa'i brtson 'grus kyis / /
nyin mtshan chos kyis 'da' ba dka' mod na'ang / /
rtag 'dzin tshe 'di'i 'dun ma'i grabs bshom gyis / /
las ngan mi dge'i bya bas dus 'da' ba / /
mig can g.yang la mchong ba lta bu yi / /
khrel med smyon pa bdag la @# / /
thugs rjes gzigs / /
khyed kyi gsung gi gces pa'i mdzod rnams la / /
thos bsam sgom pa tshul bzhin bsgrub sems kyang / /
lag len thog tu khel bar mi gda' bas / /
mgon po thugs rje'i lcags kyus skad cig la / /
mi pham chos kyi mdun sar drang du gsol / /
de tshe lung dang rtogs pa'i dam chos kun / /
rgyud la mngon du byas nas 'gro ba kun / /
rgyal ba'i go 'phang mchog la 'god par shog /
ces shAkya'i dge slong blo bzang chos kyi rgyal mtshan gyis thogs med du smras pa'o / /
! / /
na mo gu ru many+dzu g+ho ShA ya /
rgyal ba'i mkhyen brtse yon tan rin chen kun / /
gcig tu grub pa rtsa ba'i bla ma dang / /
dbyer med rnal 'byor nam mkha' la btud nas / /
de yi sgrub thabs ngag 'don rim pa bri / /
dpal gdan bzhi'i sgrub thabs mi brjed par dran byed ces bya ba bu ston thams cad mkhyen pas mdzad pa ji ltar bya ba'i dmigs rim /
phyag rgya 'ching tshul rnal 'byor gyi yo byad ci dang dkyil 'khor bya tshul sogs thams cad mkhyen pa nyid kyi gsung ji lta ba bzhin bya la /
'dir ni de nyid kyi gsung shin tu brling ba rnams ngag tu 'don tshul brjod par bya'o / /
rang nyid skad cig gis rnal 'byor nam mkha' sku mdog sngon po sngo dkar dmar ba'i zhal gsum phyag drug gi /
g.yas gsum gyis mda' dang phyag rgya'i nu ma rdo rje /
g.yon gsum gyis gzhu dang bdud rtsi'i thod pa dril bu bsnams pa /
yum ye shes mkha' 'gro ma sku mdog dkar mo zhal gcig phyag gnyis kyis kha TwAM ga dang thod pa bdud rtsis gang ba bsnams nas yab kyi mgul nas 'khyud pa /
gnyis ka'ang ye shes kyi me rab tu 'bar ba'i dbus na yab sems dpa'i skyil mo krung gis bzhugs par gyur /
rdor dril byin brlabs ni /
oM r-i swA hA'am saM hI sAhA zhes pas bgegs bsangs /
oM sarba saM sho d+ha ni hUM phaT /
ces pa gsum dang /
swa b+hA was stong bar sbyangs /
stong pa'i ngang las hUM las rdo rje rdo rje sems dpa' dang /
A las dril bu ye shes mkha' 'gror gyur pa'i spyi bor oM /
mgrin par AH thugs kar hUM gis mtshan pa /
de las 'od zer 'phros /
ye shes pa dbang lha dang bcas pa spyan drangs /
gnyis su med par gyur /
dbang gi lhas dbang bskur /
mi bskyod pas dbu brgyan par gyur| mchod pa byin gyis brlabs la mdor bsdus phul /
tshangs pa'i gtsug gi nor bu'i 'od kyis zhabs gnyis snang bar mdzad / /
sku la shin tu dam du 'khyud pa'i dril bu las byung sku 'dzin pa / /
g.yo zhing 'phro bas bskyod pa'i gsang ba las byung padma gnyis / /
de 'di rdo rje sems dpa' mchog gi dbang phyug dam pa mchog gi gnas / /
yab yum zhu ba las byung ba'i rdo rje dang dril bur gyur /
de nas nang mchod sngar ltar bsangs @# / /
sbyangs /
stong pa'i ngang las yaM las rlung gi dkyil 'khor sngon po zla gaM g.yo pa'i ba dan gyis mtshan pa /
de'i steng du raM las me'i dkyil 'khor dmar po gru gsum 'bar bas mtshan pa /
de'i steng du kaM las mi mgo rlon pa'i sgyed bu gsum gyi steng du /
kaM las byung ba'i thod pa yangs shing rgya che ba'i nang gi shar du suM las dri chu /
byang du yuM las ngar snabs /
nub du k+ShuM las byang sems dkar po /
lhor hUM las zla mtshan /
dbus su huM thung du las dri chen /
bdud rtsi lnga po re re'i steng du zla ba'i dkyil 'khor la a yig gis mtshan pa /
slar yang shar du priM las ba glang gi sha /
byang du hUM las glang po che'i sha /
nub tu dzIM las rta'i sha /
lhor g+h+riM las khyi'i sha /
dbus su hUM las mi'i sha /
de rnams kyi 'og tu nyi ma'i dkyil 'khor la k+ShuM gis mtshan pa /
rang gi thugs ka'i 'od zer gyis 'og gi rlung g.yos /
me sbar bas sha lnga dang bdud rtsi lnga rnams zhu zhing khol bar gyur /
k+ShuM me'i rang bzhin gyis ma dag pa rnams bsregs shing zhu /
steng gi a yig bdud rtsi'i rang bzhin yang zhu nas /
bdud rtsi chags pa'i ro dang ldan par gyur /
oM hUM hUM k+ShuM yuM suM praM g+h+raM hUM dzIM hUM swA hA /
ye shes lnga'i rang bzhin gyi bdud rtsi mang por spel ba'i nang du ha ser po /
ho dkar po /
hrI sngon pos kha dog dri ro nus pa'i skyon bcom par gyur /
ha ho hrIH lan gsum brjod /
slar yang ha las 'jig rten dbang phyug gser gyi mdog can /
ho las rnam snang dkar po /
hrIH las mi bskyod pa sngon po /
de rnams zhu ba las byung ba'i ye shes kyi bdud rtsi kha dog dri ro nus pa phun sum tshogs par gyur| de nas mchod pa rnams sngar ltar bsangs sbyangs /
stong pa'i ngang las suM las rin po che gser gyi snod yangs shing rgya che ba'i nang du aM paM hUM priM kuM k+ShuM guM la sogs pa zhu ba las byung ba'i mchod yon /
zhabs bsil /
dri| me tog /
bdug spos /
mar me /
zhal zas /
rol mo la sogs pa lha rdzas las grub pa dwangs shing thogs pa med pa zag pa med pa'i bde ba khyad par can bskyed par gyur /
oM pra tI ts+tsha a r+g+haM mi ti zhes pas mchod yon dang /
oM pra tI ts+tsha sat+kA ra hUM swAhAs zhabs bsil dang /
oM hUM swAhAs dri chab dang /
oM praM swAhAs me tog dang /
oM kuM swAhAs bdug spos dang /
oM k+ShuM swAhAs mar me dang /
oM guM swAhAs lha bshos dang /
oM shap+ta swAhAs rol mo'i bar byin gyis brlabs /
rang gi lag pa g.yas pa'i mthil du a dmar po las nyi ma'i dkyil 'khor gyi steng du hUM las lag pa rdo rje rtse lnga pa la gnas pa'i suM k+ShuM yuM hUM a las skyes pa'i lha mo dkar po dang /
dud pa dang /
dud dang /
padma dang /
ye shes rnams mdzub mo dang /
gung mo dang /
srin lag dang /
mthe'u chung dang /
mthe bong rnams la rim bzhin 'khod /
lag pa g.yon pa'i mthil du sa las zla ba'i dkyil 'khor gyi steng @# / /
du hrIH las padma 'dab ma brgyad par oM smryuM h+m+r+yuM y+m+r+yuM k+Sh+m+r+yuM soM bdud rtsi'i yi ge rnams la /
gi waM dang /
dri ma gsum /
'jigs pa dang /
sa'i gdugs dang /
rnam shes rnams g.yon pa'i mdzub mo dang /
gung mo dang /
srin lag dang /
mthe'u chung dang /
mthe bong rnams la rim bzhin 'khod /
rang gi lkog mar hrIH las padma 'dab ma brgyad pa'i 'dab ma gcig lcer gyur pa'i steng du rdo rje nas 'bru tsam gyi dbus su oM dkar po /
oM a dzi hwA soM brdi ni hUM phaT /
rang gi snying gar nyi ma'i dkyil 'khor gyi steng du hUM las rdo rje rtse lnga pa lte ba la hUM gis mtshan pa'i 'od zer gyis sems can thams cad kyi sdig sgrib sbyangs 'dus yongs su gyur pa las /
rin po ches brgyan pa'i gnas su pad zla'i gdan la /
rang nyid rdo rje sems dpa' dung dang kun+ta ltar dkar ba sangs rgyas lnga'i cod pan can /
zhal gcig phyag gnyis pa /
g.yas rdo rje thugs kar gdengs shing /
g.yon dril bu dkur brten pa /
rgyan thams cad kyis brgyan cing /
na bzas mdzes pa sems dpa'i skyil mo krung gis bzhugs pa /
'od zer gyi 'phreng ba dpag tu med pa 'phro bar gyur| badzra sa twa haM zhes nga rgyal bzungs /
de'i spyi gtsug tu k+ShuM /
mig gnyis su hUM hUM /
rna ba gnyis dang sna gnyis su yuM yuM /
lcer suM mgrin par smryuM phrag pa gnyis su h+m+r+yuM snying gar y+m+r+yuM lte bar k+Sh+m+r+yuM rnams bkod la go bgo /
oM hUM phaT /
oM TuM gsum brjod /
oM badzra tu Sh+ya ho /
oM hUM phaT /
ces brjod go bgo ste bdag bsrung ba'o / /
bdag nyid rdo rje sems dpar gsal ba'i sku las 'phros pa'i 'od zer gyis bgegs rnams bsregs /
oM badzra prA ka ra hUM phaT /
oM dzruM swAhA /
sbyin pa dang tshul khrims rnam par dag pa'i rdo rje'i r+wa gur gsum gsum du gyur /
OM bruM swAhA /
'og tu bzod pa rnam par dag pa'i phur bus gnod par byed pa'i bgegs rnams bcom /
oM dzam+b+ha ni hUM phaT /
rdo rje'i ra ba chen pos bskor bar gyur /
oM badzra a nga ku sha dza /
'jig rten las 'das pa'i lha rnams spyan drangs /
dkyil 'khor gyi dbus su /
oM tiShTHa A sa na hUM swAhA /
seng ge'i khri dang /
oM ka ma la b+he shrI swAhA /
padma dang zla ba'i gdan la bzhugs shing steng du gdugs dkar pos brgyan par gyur /
de nas mchod yon zhabs bsil nyer spyod lngas mchod la /
rdor dril blangs te /
oM kA ya tu Sh+ya ho /
wa ka tu Sh+ya ho tsit+ta tu Sh+ya ho /
zhes dril bu dkrol zhing /
lus can don phyir shes rab gsal btab pa zhes pa nas tshogs zhing gshegs gsol dang tshad med bzhi dang /
pha dang ma ni bsad pa dang zhes sogs byang chub kyi sems kyi tshigs bcad brjod cing /
don bsam pa'i bar sgrub thabs bzhin bya'o / /
de nas rang gi snying gar padma dkar po la gnas pa'i k+ShuM gi 'od zer gyis bdag dang sems can thams cad sbyangs /
oM swa b+hA wa shud+d+hAH @# / /
sarba d+ha rmAH swa b+hA wa shud+d+honyahaMH chos thams cad rang bzhin med pa'i stong pa nyid du gyur /
stong pa'i ngang las yaM las rlung gi dkyil 'khor nag po zla gaM rgyal mtshan gyis mtshan pa zhes pa nas rin po che gser gyi rang bzhin la rin po che sna bdun gyis spras pa'i phyi'i gzhal yas khang de'i phyed kyi nang du dkyil 'khor gnyis pa zlum po sgo dang rta babs dang bral ba rdo rje'i phreng bas bskor ba /
de'i nang du nang gi gzhal yas khang rta babs med pa gnyis ka'ang gru bzhi sgo bzhi pa /
phyi ma rta babs bzhis brgyan pa gnyis ka'ang phyi nas rim pa bzhin dkar ser dmar ljang sngo ba'i rtsig pa rim pa lnga dang ldan pa /
rin po che'i snam bu ser po dang /
de'i steng du dril bu dang /
dra ba dang dra ba phyed pas bskor ba zhes pa nas lho sgor padma la chu srin gyis mtshan pa'i rgyal mtshan /
snying po'i dkyil 'khor ri'u mig dgu pa rdo rjes mtshan pa'i ka ba brgyad kyis bteg pa'i rdo rje'i gdung zlum pos bskor zhing legs par phub ba'i steng du rdo rje nor bu rin po che'i tog gis spras pa /
nang gi grwa bzhir sna tshogs rdo rjes mtshan pa /
dri'i chus gang zhing shing lo gsar pas kha brgyan pa'i bum pa brgyad de /
shar sgor rgyal dang bkra shis /
byang sgor dngos grub dang rdzu 'phrul /
nub tu rgyal dang rnam rgyal dang /
lho sgor grub dang 'jigs pas spras pa gnyis so / /
gzhal yas khang nang ma'i shar dkar /
byang ser /
nub dmar /
lho sngo ba /
dkyil 'khor gnyis pa thams cad dmar po /
gsum pa sngo bsangs mdzes pa /
dkyil 'khor nang ma'i dbus su rin po che dang seng ge'i khri zhes pa nas 'jig rten pa'i gdan bya khyung la sogs pa /
de'i phyi rol du rdo rje'i ra ba dang /
dra ba dang /
phur bu la sogs pa bsrung ba'i 'khor lo me 'bar bas bskor bar gyur /
gtso bo'i gdan padma dkar po dang nyi ma'i steng du a A ces pa nas nyi ma'i dkyil 'khor gyi steng du rang gi rlung sems kyi ngo bo hUM /
de las 'phros pa'i 'od zer las grub pa'i rdo rje mkha' 'gro ma sogs phyogs kyi lha mo bzhis bstod cing bskul ba ni /
dzaH dzaH dzaH dzaH ces pa nas gcig tu thim pa'i hUM zhes bskul bas /
hUM yig zla nyi la thim zhing 'dres pa yongs su gyur pa las /
rdo rje rtse lnga pa lte ba la hUM gis mtshan pa /
oM badzra shud+d+hAH sarba d+ha rmAH badzra shud+honyahaM /
rdo rje'i lte ba'i hUM las 'od zer 'phros /
sems can thams cad yongs su sbyangs /
rdo rje sems dpa'i go 'phang la bkod /
tshur 'dus rdo rje hUM dang bcas pa yongs su gyur pa las /
bdag nyid seng ge'i khrir padma dkar po dang nyi ma'i dkyil 'khor gyi steng du gdugs dkar pos brgyan pa'i rnal 'byor nam mkha' sku mdog sngon po zhal gsum pa rtsa zhal sngon po khros pa /
g.yas zhal dkar po sgeg pa /
g.yon zhal dmar po bzhad pa /
ha ha'i gang rgyangs sgrog cing zhal gdangs pa /
zhal @# / /
re re la spyan gsum gsum dang ldan pa /
dbu skra gyen du brdzes pa la dar gyi cod pan bcings pa /
thod pa'i phreng ba dang /
rdo rjes brgyan pa'i rtsa phran dang /
sangs rgyas lnga'i dbu rgyan can /
sbrul gyi rgyan gyis brgyan cing na bza'i dmar pos mdzes pa /
phyag drug gi g.yas gsum na mda' dang phyag rgya'i nu ma rdo rje /
g.yon gsum na gzhu dang thod pa bdud rtsis gang ba dril bu bsnams pa /
sems dpa'i skyil mo krung gis bzhugs shing /
'od zer dpag tu med pa 'phro ba /
de'i pang na yum ye shes kyi mkha' 'gro ma sku mdog dkar mo zhal gcig phyag gnyis kyis kha TwAM ga dang thod pa bdud rtsis gang ba bsnams nas yab kyi mgul nas 'khyud pa /
yab kyi ma mchu tshams kyis 'debs shing /
zhabs kyi tshigs kyis dkris nas yab kyi rdo rje padmar thim par mdzad pa /
yan lag rgyan thams cad kyis brgyan cing /
shin tu mdzes pa'i na bza' gsol ba /
gnyis ka'ang ye shes kyi me 'bar ba'i dbus na bzhugs par gyur /
sngar ltar rdo rje'i phyag rgya dang bcas k+ShuM sogs yi ge gnas brgyur du bkod la bsrung /
badzra adku sha dza /
ye shes kyi mkha' 'gro ma spyan drangs /
dam tshig gi phyag rgya bstan /
gdan phul /
mchod yon sogs kyis mchod /
dzaH hUM baM hoH rnal 'byor nam mkha'i thugs kar nyi ma'i dkyil 'khor la bkug cing bcug pas mnyes par gyur /
oM badzra kA ya oM /
oM badzra wa ka AH oM badzra tsit+ta hUM /
zhes rdo rje'i phyag rgya dang bcas sgo gsum byin gyis brlabs /
gnas sngar phyag rgya dang bcas /
oM hUM AH swAhA /
rang gi spyi gtsug tu rnam snang dkar po byang chub mchog gi phyag rgya can /
dpral bar mi bskyod pa sngon po sa gnon gyi phyag rgya can /
rna ltag g.yas su rin 'byung ser po mchog sbyin gyi phyag rgya can /
lhag par 'od dpag med dmar po ting nge 'dzin gyi phyag rgya can /
rna ltag g.yon du don grub ljang gu skyabs sbyin gyi phyag rgya can /
lnga ga'ang rgyan thams cad kyis brgyan pa /
mdzes pa'i na bzas klubs nas bzhugs par gyur /
sngar bshad pa'i dar dbyangs dang mnyam pa'i thal mos mnyes par bya'o / /
ung b+ha ba haM /
A A A AM rang gi snying ga mdzod spu mgrin pa spyi bo bzhir gnas par gyur /
oM yo ga shud+hAH sarba d+ha rmAH yo ga shud+honya haM /
zhes rnal 'byor rnam par dag pa'i nga rgyal dang /
oM dz+nya na kA ya a haM zhes brjod de ye shes kyi sku'i nga rgyal 'jog pa ni dang po sbyor ba'i ting nge 'dzin no / /
thabs dang shes rab snyoms par zhugs shing sgyu ma lta bur lhag par mos pas rang gzhan gyi don rdzogs par byed pa'i dkyil 'khor sprul zhing dbyung ba ni /
rang gi snying gar zla ba'i dkyil 'khor gyi steng du chu'i rlung la suM /
de yongs su gyur pa las rdo rje mkha' 'gro ma dkar mor gyur /
oM AH swAhAs /
sna nas phyung /
dpag tu med pa spros /
sems can thams cad @# / /
skyabs 'gro sems bskyed sogs la skal ba ji lta ba bzhin du bkod /
slar 'dus le'u tshe'i shar du glang po che'i steng du rol pa'i stabs kyis 'khod /
rang gi snying gar zla ba'i dkyil 'khor gyi steng du sa'i rlung A ring po las skyes pa'i drag mo ser mor gyur /
oM AH swAhAs /
sna nas phung /
dpag tu med pa spros /
sems can thams cad kyi ma rig pa'i mun pa bsal /
ye shes kyi snang ba bskyed /
slar 'dus byang du rma bya'i gdan la skyil krung phyed pas 'khod /
rang gi snying gar zla ba'i dkyil 'khor gyi steng du me'i rlung i las skyes pa'i ro langs ma dmar mor gyur /
oM i swAhAs /
sna nas phyung /
dpag tu med pa spros /
sems can thams cad byang chub kyi lam la bkod /
slar 'dus nub tu bya khyung gi gdan la tsog bu'i 'dug stangs kyis 'khod /
rlung gi rlung i las skyes pa'i gtum mo sngon mor gyur /
oM I swAhAs /
sna nas phyung /
dpag tu med pa spros /
sems can thams cad kyi 'dod don yongs su bskangs slar 'dus /
lhor ci bgyi'i gdan la pus mo'i skyil krung gis 'khod /
drag mo dbu skra ser po gyen du brdzes pa zhes pa nas me'i dkyil 'khor 'bar ba'i dbus na bzhugs pa /
sa chu 'dres pa'i rlung r-i las skyes pa'i lha mo seng ge ma g.yon dkar g.yas ser ba'i phyed gzugs seng ge'i gdong pa can /
phyag g.yas ral gri 'phyar zhing /
g.yon sdigs mdzub dang bcas pa'i zhags pa 'dzin pa /
oM rI swAhAs /
sna nas phyung /
dpag tu med pa spros /
bdud thams cad skrag par byas /
slar 'dus /
dbang ldan du seng ge'i gdan la rol pa'i stabs kyis 'khor /
chu rlung gi rlung r-I las stag mo stag gi gdong pa can /
g.yas dkar g.yon sngo ba'i phyed gzugs ma /
phyag g.yas lcags kyu /
g.yon sdigs mdzub dang bcas pas zhags pa 'dzin pa /
oM rA swAhAs /
sna nas phyung /
dpag tu med pa spros /
bdud thams cad skrag par byas /
slar 'dus /
me mtshams su phag gi gdan la zlum pa'i stabs kyis 'khod /
rlung me'i rlung l-i las skyes pa'i ce spyang gi gdong pa can /
g.yas sngo g.yon dmar phyag g.yas dgra sta dang /
g.yon sdigs mdzub dang bcas pas zhags pa 'dzin pa /
oM la swAhAs /
sna nas phyung /
dpag tu med pa spros /
bden bral gyi mtshams su ma he'i gdan la skyil krung phyed pas 'khod /
me dang sa'i rlung 'dres pa l-I las skyes pa 'ug pa mo 'ug pa'i gdong pa can /
g.yas dmar g.yon sar /
phyag g.yas dbyug pa dang g.yon thod pa 'dzin pa /
oM l-I swAhAs /
sna nas phyung /
dpag tu med pa spros /
rlung mtshams su ce sbyang gi gdan la tsog pus 'khod /
thams cad kyang na bza' dmar po mnabs pa zhes pa nas me dpung 'bar ba'i dkyil 'khor na bzhugs pa /
chu rlung gi rlung phuM las skyes pa'i mkha' 'gro ma rgyal dbang mo dkar mo phyag gnyis @# / /
zhal du 'jug pa /
oM phuM swAhAs /
sna nas phyung /
dpag tu med pa spros /
bdud thams cad skrag par byas /
slar 'dus /
lha rnams 'gugs pa'i mdzad pa mdzad /
slar 'dus /
nang gi shar sgor 'khod /
de bzhin du sa rlung sogs sngar bzhin sbyar nas /
pheM las 'bar byed ma zhes pa nas me 'bar ba'i 'od mnga' ba ro'i gdan la bzhugs pa /
rang gi thugs kar zla ba'i dkyil 'khor gyi steng du /
ha ho hrIH gsum las skyes pa'i spos mo dang 'ju byed ma dang /
gtum mo gsum phyag na ka pA la bdud rtsis gang ba bsnams shing /
gcig gis steng nas 'gebs pa /
oM ha ho hrIH swAhAs /
sna nas phyung /
dpag tu med pa spros /
'gro pa'i don byas slar 'dus /
rim pa gnyis pa'i shar du 'khod /
tshul 'di ltar bar gyi lha mo lhag ma bcu bdun po rnams kyang snying gar bskyed /
spros mdzad pa mdzad 'god /
thams cad kyang sku mdog dmar po 'od zer gyi phreng ba 'khrug cing skra gsil por 'phyang ba sbrul gyi rgyan gyis brgyan cing /
na bza' sna tshogs mnabs pa /
bzang po'i 'dug stangs kyis bzhugs pa /
de nas dkyil 'khor phyi ma la lha dgod pa ni /
khe sha las khyab 'jug sngon po lag pa bzhi pa /
g.yas gnyis 'khor lo dang ral gri /
g.yon gnyis dbyug pa dang dung 'dzin pa ral pa'i thor tsugs kyis nye bar brgyan cing /
bya khyung gi gdan la 'dug pa /
oM khe sha swAhA /
shar sgor 'khod nas /
oM ut+pal ra ma ye swAhA /
de'i g.yon du 'khod /
mdor bsdu na sgo bzhi dang mtshams bzhi'i phyogs skyong brgyad po bkod pas chog cing /
thams cad sku mdog sngon por byas pas rung bar gsungs so / /
de nas lha rnams zlum po la dpa' bo nyi shu dgod pa ni /
rang gi thugs kar zla ba'i dkyil 'khor gyi steng du kaM las keng rus 'jigs byed dang /
de'i pang bar yum padma 'byung ma /
oM ka raM ka b+hai ra bA ya swAhA /
oM ka ma la ka r+yai swAhA /
sna nas phyung /
dpag tu med pa spros /
bdud dang bar du gcod pa bsal /
slar 'dus shar gyi re'u mig gi dbus su 'khod /
de bzhin du sgra 'jigs yab yum gyi bar gyi lha thams cad la shes par bya'o / /
de thams cad cod pan rnam pa lngas brgyan pa /
gcer bu skra rnam par grol ba /
yab yum phan tshun 'khyud pa /
yab yum thams cad kyi phyag g.yas kha TwAM ga /
g.yon thod pa bza' ba sna tshogs dang btung ba sna tshogs kyis gang ba bsnams pa'o / /
de nas sgrub thabs nas 'byung ba ltar /
'jig rten dang 'jig rten las 'das pa'i ye shes dgug gzhug phyag rgya bzhis rgyas 'debs legs par bya /
sngar bzhin gtso bo'i dam rgya de nyid gnas bzhir bzhag la /
oM sa ma ya yo haM hUM hUM sa ma ya stwaM /
a d+hi ti ShTHa swa mAM zhes gnas bzhi byin gyis brlabs /
sngar bzhin bsrung ba brgyad kyi sngags 'god /
sku gsung thugs byin gyis brlabs /
sngar gyi phyag rgyas dbang bskur @# / /
gtso bo la dbu rgyan sngar dang 'dra /
phyogs bzhi'i mkha' 'gro bzhi la rang gi rigs bdag dbus su byas pa'i rigs lnga dang /
lha lhag ma thams cad la rnal 'byor nam mkha'i dbu brgyan la go cha bskon pa dang /
dar dpyangs dang mnyam pa'i thal mos mnyes pa sngar bzhin bya'o / /
de nas phyi nang gi mchod pas mchod /
dpa' mchog dang po'i sems dpa' che /
zhes sogs kyis bstod rdo rje thal mo snying gar bzhag nas| oM shud+d+ha d+ha rmyeH hUM a A oM AH swAhA /
zhes mnyes par byas nas lha'i 'khor lo rtse gcig tu bsgom mo /
bsgom pas skyon sgrub thabs ltar bzlas pa bya'o / /
mjug tu mchod bstod mdor bsdus byas /
dge ba bsngos te thun mtshams kyi bya ba la 'dug par bya'o / /
thun gyi mthar gtor ma ji ltar bya ba ni /
sgrub thabs su shin tu gsal zhing /
bum bskyed byed na rnam rgyal bum pa'i nang du rtsa ba'i lha bcu gsum dang /
las bum du seng ge ma bskyed pa sogs rig pas sbyar nas shes par byas te dbang chog la 'jug par bya'o / /
smras pa /
chos kyi rgyal po kun mkhyen bu ston rje'i / /
rmad byung mkhyen pa'i 'od stong zer gyi ni / /
gdan bzhi'i rgyud dang rgya gzhung 'dab brgya'i tshal / /
legs par phye ba'i sgrub thabs me tog gi /
phang phung chags pa de yi dgongs pa bzhin / /
ngag 'don srad bur 'phreng ba spel legs pa / /
gser dngul mu tig do shal ltar bsgrigs te / /
blo gsal mgul ba'i rgyan du bdag gis bkod / /
'di yi dge ba tshe rabs thams cad du / /
rgyal ba'i mdo sngags dam chos ma lus pa / /
rgyal ba'i dgongs pa ji bzhin 'dzin pa dang / /
'gro ba'i don la mthu dang ldan par shog /
ces snyigs dus kyi thams cad mkhyen pa bu ston rin po ches mdzad pa'i rnal 'byor nam mkha' sgrub thabs ngag 'don du byed pa'i zur 'debs 'di yang dge slong rin chen chos legs kyis nan gyis yang yang bskul ba la brten nas /
thams cad mkhyen pa de nyid kyi gsung rab mang du thos pa'i btsun pa blo bzang chos kyi rgyal mtshan gyis /
chos grwa chen po bkra shis lhun po'i gzims khang du sbyar ba'o / / / /
@# / /
swasti /
pad dkar 'dzin pas byin rlabs yul gyi ljongs / /
dbus gtsang dag zhing dar gyi mdud pa'i mtshams / /
'di yi sgrub gnas lha yi ri bo'i 'dabs / /
dpal gyi ri bo 'phos 'dra'i sa 'dzin ljongs / /
rnam grol don du gnyer ba'i bsti gnas mchog /
nyin mtshan kun tu phun tshogs bsam gtan gyis / /
'khor lo rgyun mi 'chad pa bskor ba'i gnas / /
bkra shis dpal rgyas sgrub sde rgyas gyur cig /
dbus ri'i ngos chags phun tshogs bsgrub pa'i sde / /
phyogs dus kun tu dar zhing rgyas pa dang / /
yul phyogs 'dir yang rtag tu bkra shis shing / /
'dod dgu'i 'byor pas kun dga' bskyed gyur cig /
bsgrub pa'i grwa 'di 'debs shing ring gnas pa'i / /
bstan pa'i @# / /
sbyin bdag sa yi brgya byin mchog /
mgon po bkra shis mched dang lcam dral rnams / /
sku tshe brtan cing cab srid rgyas gyur cig /
ces pa'ang rje nyid kyi gsungs so / /
! / /
grub pa'i gnas mchog dpal ldan ka lA pa'i / /
da lta chos kyi srid la dbang bsgyur ba / /
rigs ldan chos kyi rgyal po'i zhabs drung du / /
gus pa'i legs gsol chos kyi pho nya 'di / /
zhal dkyil blta dang gsung gi bdud rtsi ni / /
'thung phyir song ba thugs brtser nyer dgongs la / /
bdag gis gsol ba'i 'bras bu mchis par mdzod / /
ces pa 'di rgyal khams pa blo bzang chos kyi rgyal mtshan gyis /
sham+b+ha la'i rgyal po la phul ba'i zhu yig / / /
rin chen chos legs lhag bsam gyis / /
par 'di bsgrubs pa'i rnam dkar mthus / /
she sa bu khrid sgrib gnyis kyi / /
g.yul las myur du rgyal gyur cig /
'di ltar bskrun pa'i dge tshogs kyis| |rtag tu dal 'byor rten thob nas / /
sa lam rtogs pa mthar son te / /
bla med byang chub thob par shog /
! / /
na mo gu ru many+dzu g+ho ShA ya /
bgrang yas skyob pa nyid gzigs sras bcas kyi / /
thugs rje las grub mthong thos dran reg gis / /
'dod dgu'i mchog stsol yid bzhin nor bu yi / /
gtso rnams mtshan gyis me tog phreng mdzes spel / /
bkra shis lhun po'i phyi nang gi rten gyi nang bzhugs gtso bo rags rim tsam zhig gzhan dang ba 'dren phyir brjod pa ni /
ston pa'i 'phel gdung byung khyungs mi 'dra ba mang po /
sangs rgyas kyi tshems kyi dum bu /
kun mkhyen 'phags 'od /
mchims thams cad mkhyen pa /
bu ston thams cad mkhyen pa sogs kyi gdung thal las grub pa'i sku brnyan dang /
thog thub ma du ma /
kha che paN chen gyi phyag nas ma rdza sku 'khrul med cig /
bal mo bzas spyan drangs pa'i rje btsun sgrol ma'i sku rang byon /
rdo nag las grub pa rje nA ro pas phyag bzo dang thugs dam rten mdzad pa bde mchog phyag mang /
r+wa lo'i thugs dam rten bsil tshal rdo nag las grub pa'i rdo rje 'jigs byed dpa' bo gcig pa'i sku /
rje btsun tsong kha pa chen po'i sku phyag nas ma sku cor rtogs ldan la gnang ba'i byin rlabs can /
rje thams cad mkhyen pas gsung rab phal cher rtsom gzhi phyag bris su btab pa'i saM b+hu Ta /
rje bla ma'i phyag mtshan rdor dril /
rje bla ma ri khrod la bzhugs pa'i zhal dkar yu thung /
rje sangs rgyas ye shes kyi phyag mtshan rdor dril /
rgyal ba blo bzang don grub dang rje sangs rgyas ye shes gnyis ka'i phyag ting /
thams cad mkhyen pa bsod nams rgya mtsho dang rje sangs rgyas ye shes gnyis ka'i dbu paN /
rje sangs rgyas ye shes kyi mgul sgom /
kun mkhyen shes rab dpal bzang gi gsol rgyan /
'phags pa'i gnas brtan yan lag 'byung gi phyag 'khar rgya'i ngur ba las grub pa khungs btsun /
@# / /
mkhas grub khyung po dang mnyam med rin chen brtson 'grus gnyis ka'i gdung bzhugs pa rten ga'u mar grags pa cha tshang /
mkhas grub khyung po'i phyag rjes shin tu gsal ba'i rdo'i snying po /
mgon po klu sgrub kyi thugs dam rten 'phags pa brgyad stong pa'i rgya dpe /
de thog nas kha che paN chen gyis lan mang du gsungs pa'i byin rlabs can /
dam pa dmar po'i thugs nang du spyan ras gzigs rang byon bzhugs pa /
mnga' bdag mai tri pa'i dbu thod yongs rdzogs /
'od dpag med kyi sku gsal bar byon pa /
mtshan ldan thod pa dngos the tshom med pa yongs rdzogs /
bla ma rtogs ldan 'jam dpal rgya mtsho'i dbu thod rin po che dang 'bru snas gang ba /
rje karma pa rang byung rdo rje'i zhwa nag 'khrul med /
rje btsun sgrol ma'i phyag mtshan dar ljang gu la rje btsun ma'i sku brnyan bris pa /
dgra bcom pa 'od srung chen po'i tshems kyi dum bu /
jo bo chen po'i gdung nag| rje bla ma'i tshems /
sha bo sgang pa'i gdung ma rgad ma /
thams cad mkhyen pa dge 'dun grub kyi gdung tsha mang ba /
bka' gdams kyi dam pa mang po dang /
rgyal tshab mkhas grub rje /
thams cad mkhyen pa snga phyi sogs skyes chen dam pa mang po'i sku bal gyi ring bsrel dang yungs 'bru lta bu'i ring bsrel mang po / /
thams cad mkhyen pa dge 'dun grub kyi phyag bris rdo rje 'chang chen po'i lam rim yongs su rdzogs pa rnams bzhugs /
mthong thos dran reg dad par byed rnams kyi / /
gdung sel phan bde'i snang ba stsol mdzad pa'i / /
rten mchog gtso bo 'ga' yi tho tsam brjod / /
dge bas 'gro kun thams cad gzigs gyur cig /
ces rje btsun blo bzang chos kyi rgyal mtshan gyis bris pa dge bar gyur cig /
yi ge pa ni dge tshul blo bzang dbang rgyal lo / / / /
dge legs 'phel / /
! / /
dge ldan lung dang rtogs pa'i bstan pa yi / /
rgyal mtshan phyogs bcur rgyas pa'i 'phril las kyis / /
rgyal mtsho'i gos can mdzes pa'i dpal gyur pa'i / /
dpal ldan bla ma'i zhabs la gsol ba 'debs / /
bslu med dkon mchog gsum gyi byin rlabs dang / /
drang srong grub pa rnams kyi bden tshig dang / /
mtha' dag 'gro 'di'i legs par spyad pa'i mthus / /
bshes gnyen dam pa srid mthar zhabs brtan shog /
dga' ldan sprul pa'i sku'i gsol 'debs so / / / /
gsung le tshan 'di rnams chos grwa 'di kha'i nang rten gras kyi gsung 'bum bris mar bzhugs 'dug kyang /
de snga par rnying du ma 'khod stabs chu spre \u0f38 rje btsun blo bzang chos kyi rgyal mtshan dpal bzang po'i gsung 'bum rnams par gsar brkos skabs nang rten gras dang zhus dag thog par du gsar 'jug bgyis pa'o / / /
