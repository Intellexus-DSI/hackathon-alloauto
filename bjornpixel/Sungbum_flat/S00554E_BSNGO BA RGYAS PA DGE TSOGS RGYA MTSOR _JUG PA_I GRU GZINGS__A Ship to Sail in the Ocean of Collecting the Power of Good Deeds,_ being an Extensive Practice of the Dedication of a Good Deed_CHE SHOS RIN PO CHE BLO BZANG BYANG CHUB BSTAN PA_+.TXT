@# / /
bsngo ba rgyas pa dge tshogs rgya mtshor 'jug pa'i gru gzings zhes bya ba bzhugs so / /
@## / /
zhi dul bag yod kyis thugs rgyud bum bzang legs par gtams shing ngur smrig gi rgyal mtshan rnam gsum 'chang ba thub dbang gnyis pa'i gnas brtan 'dul ba 'dzin pa rnams snyan dbang legs par gtad de bsngo ba'i mthun 'gyur thugs rjes 'dzin par zhu /
phul byung mkhyen pa'i kun gsal sgeg mo'i 'gram par dmigs pa med pa'i brtse ba snying rje chen po'i chu 'dzin dkrigs te zab rgyas legs bshad kyi gru char zad mi shes pas dge legs phan bde'i pad tshal phyogs bcur bzhad nas rnam grol sbrang rtsi 'khyil par mdzad pa'i mnyam med thub dbang shAkya seng+ge /
de sras rnam gnyis /
rgyal ba mi 'khrugs pa /
@## / /
'phags mchog spyan ras gzigs la sogs pa'i dus gsum gyi rgyal ba rgyal sras dpa' bo'i tshogs thams cad rab 'byams gang+gA'i rdul grangs dang mtshungs pa'i ma rgan sems can thams cad la thugs brtse ba chen pos gzigs shing dgongs su gsol /
bslu med mchog gsum gyi zhing sar dad pa'i lo tog skrun byed zhwa ser bstan pa'i sbyin bdag mchog dman bar ba thams cad kyi bsags dang gsog 'gyur gyi dge tshogs go la'i rlung shugs drag pos /
grangs med stobs bcu mngar bas gsung tshangs ba'i dbyangs snyan gyis lhan gcig tu pad dkar 'dra bar bsngags shing snying stobs rmad du gyur ba'i lung rtogs kyi bstan pa spyi dang /
bye brag rje btsun brtan pa'i 'khor lo'i mkhyen rab 'dzam bu nA da'i khams las grub cing sku thugs dbyer med zung du 'jug pa'i rin chen sna bdun gyis thub bstan gling bzhi'i khyon kun la dbang ba'i chos kyi 'khor bsgyur tsong kha pa chen po'i mdo sngags zung 'brel gyi bstan pa de nyid gzhi dngos po'i gnas lugs /
lam bgrod pa'i rim pa /
'bras bu mngon du byed tshul sogs nas nor 'khrul dri mas dben pa'i nyi zla phyogs kun tu gsal zhing rgyas la yun ring du gnas par gyur cig /
'chi med rdo rje sku yi zla ba'i dkyil 'khor la 'pho 'gyur ri dwags mtshan ma gtan nas bral yang mi 'jig rtag par 'dzin pa'i rang cag gdul bya rnams chos la bskul phyir chos dbyings bde ba chen po'i kai la sha yi khang bzang du gshegs pa'i tshul bstan pa rnam 'dren zas gtsang sras nas bzung bstan pa'i gtad rabs bdun dang 'dzam gling mdzes byed rgyan drug mchog gnyis bstan pa'i rtsa lag mkhan chen zhi ba 'tsho dpal dI baM kar shrI dz+nyA na 'jam mgon rgyal ba gnyis pa bde ldan zhing mgon paN chen snang ba mtha' yas phyag na pad dkar 'dzin pa rgyal dbang thams cad mkhyen gzigs rgya bod kyi mkhas shing grub pa'i dbang phyug rim par byon zin pa rnams dang /
nyam thag 'gro ba yongs kyi mgon skyabs dpung gnyen gyi slad du rnam gsum ngur smrig 'chang pa'i zlos gar mkhan @# / /
bstan pa'i gsal byed mtshungs med dpal ldan bla ma dam pa de rnams kyi thugs zag med kyi dgongs pa rnams yongs su rdzogs par gyur cig /
mtshan dus lha lam yangs por bsil sbyin mkhan po mngon par shar tshe chu snod du mar gzugs brnyan so sor 'char pa ji bzhin sgrib bral lhan skyes bde chen ye shes gcig nyid gang la gang 'dul sprul ba'i bkod pa sna tshogs ston te lus can rnams smin grol lam bzang 'thob pa'i skal pa dang ldan par gyur cig /
blang dor sna tshogs pa'i tshon ris blta ba'i blo gros 'dren byed ma rig ling rtog gis g.yogs shing nges 'byung gzhan phan sems kyis ches cher phongs pa snyigs dus 'gro ba rnams kyi don du bsam bzhin byis pa'i tshul gyis byon te 'dzin skyong spel ba'i gser gyi shing rtas thub bstan rin chen drangs pa'i skyes mchog mdo rgyud gzhung lugs kyi tshig don 'chad pa la phra zhib kyi blo gros /
log smra tshar gcod pa la lung rigs kyi ngar dang ldan zhing /
legs bshad rtsom pa la slob dpon da N+Di'i rjes su 'gro ba /
bcas rang nyes pas ma gos btsun pa'i mchog gyur mtshan ldan bshes gnyen de rnams kyi mdzad 'phrin thams cad dbyar gyi chu gter bzhin du gong nas gong du 'phel zhing rgyas par gyur cig /
gang gi tshul bstan skeg 'tshub ci mchis thugs bskyed dmag dpung tshogs kyis lhag med bcom ste /
bkra shis grangs ldan 'jig med gdong lngas btegs pa'i khri 'phang mthon por zhabs zung bskal pa rgya mtshor 'gyur med brtan par bzhugs nas srid zhi'i gdung sel legs bshad bdud rtsil lus can rnams ngoms med du longs spyod pa'i skal ba dang ldan par gyur cig /
rnam 'dren 'jig rten dbang phyug gi thugs rje'i 'od snang dkar po mngon par shar ba'i gling mchog mtha' dbus kun tu rnam dag tshul khrims sa gzhi gtsang mar legs smon sa bon las 'khrungs pa'i khams drug dang dal 'byor gyi rtsa ba rab tu brtan cing gang zhig mang du thos pa tsam ma yin par de'i don rnam par brtag ste bsam pas mthar rang rgyud la bsgom ba'i yal 'dab rgyas pa /
chos spyod rnam bcu'i 'bras bzang g.yur du za bas skal bzang gnyis skyes tshogs rnams mgron du 'gug par byed pa'i mkhas grub 'dzam+bu rkang 'thung gis brgyan pa'i gnas mchog grwa sa se 'bras dge gsum gtsang stod bkra shis lhun po dpal ldan rgyud grwa rnam gnyis a mdo dgon chen yon gzugs grangs ldan dang /
khyad par du yang lum+bi'i tshal gnyis pa sku 'bum byams pa gling gis mtshon pa'i phyogs bcu'i dge 'dun gyi sde rnams su spong ba bsam gtan gyi 'khor lo dang klog pa thos bsam gyi 'khor @# / /
lo dang bya ba las kyi 'khor lo gsum gyi bya ba thams cad mtha' bral sdo sangs sgeg mo'i lto bar 'phyan pa'i yar zla bzhin du 'phel zhing rgyas par gyur cig /
chos dbyings rnam par dag cing rgyu 'bras bslu ba med pa'i bden stobs dang /
zhing dang bsam pa dngos po rnam par dag pa gsum gyis bskrun pa'i dge tshogs dang mos pa'i nus mthu la brten nas 'jig rten 'di nas pha rol tu song zhing sems can tshe las 'das pa che ge mo zhes bgyis pas thog drangs rang cag bla ma dge 'dun dang bcas pa la bsngo smon gyi re ltos 'cha' ba'i sems can ji snyed cig yod pa thams cad tshe rabs 'khor ba thog med nas bsags pa'i las nyon rgyal po rab tu khros te nyer len 'khrul 'khor khyim du bcug pa rnams 'jigs skrag dngangs gsum gyi sdug bsngal skad cig tsam yang mi 'byung zhing de las myur du grol te mngon par rdzogs par 'tshang rgya bar gyur cig /
go 'phang mchog de ma thob pa'i tshe rabs thams cad du'ang sdug bsngal gsum gyi chu srin na kras nye bar 'tshe zhing skye rga na 'chi'i rba rlabs 'khrugs pa'i khams gsum 'khor ba'i rgya mtshor bying ba'i skye dgu de dag sdug bsngal rnams las thar te 'gal rkyen mi khom pa'i gnas brgyad dang bral zhing mthun rkyen rang gzhan 'byor bcu tshang ba'i mi lus brgyud mar thob cing rten mchog tshang skyes ka la bing+ka mtshan ldan bshes gnyen gyis bskyangs shing gus rtag brtson 'grus lhod pa med pas mdo sngags kyis bsdus pa'i chos thams cad la thos bsam bsgom pa lhur blangs nas 'khor ba'i tshang las 'phur 'dod kyi blo skyes te rang gcig pu'i don gnyer pa tsam gyis dman pa'i gol sar 'gyur ba shes nas lam thun mong ba'i rim pa la blo legs par sbyangs te thun mong ma yin pa nye lam gsang sngags rdo rje theg pa'i 'jug sgo dbang bzhi rnam par dag pa mnos te dbang dus su khas blangs rnams mig 'bras ltar bsrung nas mdo sngags 'gal med rtse gcig tu nyams su len pa'i gshog rlabs kyis srid zhi'i mtha' las 'phur te sku gsum rin chen gling du bgrod pa'i skal ba dang ldan par gyur cig /
phun tshogs mkho dgu'i dpal 'byor la mnga' brnyes shing lan cig ma yin par legs byas puN+Da rI ka'i phreng ba gzhan phan lhag bsam gyi srad bur rgyu byed dad gtong shin tu yangs pa'i sbyin bdag tshe dang ldan pa che ge mo zhes bgyi bas thog drangs rang cag bla ma dge 'dun dang bcas pa la rgyu zas kha lag gi 'brel ba thogs pa dang mgon skyabs kyi res ltos 'cha' ba rnams kyi sngon las phral rkyen las byung ba'i lus kyi na tsha sems kyi sdug bsngal bsam pa'i bar chad chags sgo nyam nga phyi nang gi nyer 'tshe @# / /
thams cad lhag med du zhi zhing mthun rkyen tshe bsod stobs 'byor snyan grags rlung rta sogs gong 'phel du rgyas te 'gro 'dug gnas gsum byed pa la gang bsam pa'i don thams cad yid la re ba ltar 'bad med lhun gyis 'grub par gyur cig /
ring mo zhig nas chos dbyings su zhugs kyang bstan 'gro'i don du bsam bzhin sgyu ma'i gar gyis rnam rol phyi ru mi bsrun nag phyogs kyi ngor dpa' bo'i chas kyis brgyan te khams gsum za bar nus shing nang du zhi zhing 'dul ba'i bstan srung myur mdzad ye shes kyi mgon po phyag drug pa dam can chos kyi rgyal po phyi nang gsang gsum ma gcig 'dod pa khams kyi dbang phyug re ma ti chos skyong dregs pa lcam sring rgyal po chen po bzhi sprul ba'i chos rgyal sku lnga dam can rdo rje legs pa sogs srung ma'i tshogs rnams sngon tshe rdo rje 'dzin pa'i spyan sngar ji ltar khas blangs pa rnams dran zhing chos bzhin sgrub par byed pa'i rnal 'byor pa la nyin gsum bya ra mtshan gsum gyi mel tshe dang bcas pa'i sgo nas dus rtag tu grogs mdzad par gyur cig /
'dzam gling skyong pa spyi dang khyad par bod khams skyong bar zhal gyis bzhes pa tshe ring mched lnga bstan ma bcu gnyis yul lha gzhi bdag stod mnga' ris skor gsum bar dbus gtsang ru bzhi smad mdo khams sgang drug sa phyogs yul rigs dgon gnas 'di nyid la gnyug mar gnas pa'i lha klu gzhi bdag mthu bo che dkar phyogs la mngon par dga' ba rnams kyi mthu stobs gzi brjid rnams mi nyams shing char ldan dus kyi chu gter bzhin du gong nas gong du 'phel zhing rgyas par gyur cig /
nag phyogs kyis yid bskyod pa'i las ngan gdug can mi dang mi ma yin pa thams cad kyi bsam ngan sbyor rtsub sogs kyi bud shing gang gis nus mthu byams snying rje'i me lces bsregs te bsam pa bzang po byang chub mchog tu sems bskyed pa'i skal ba dang ldan par gyur cig /
mu mtha' med pa'i tshogs gnyis stobs kyis yangs pa'i nor 'dzin gyi khyon kun la dbang bsgyur zhing grangs med pa'i lus can rnams la phan bde char du bsnyel ba gnam bskos 'jam dbyangs gong ma srid 'bar rgyal po'i chab srid mnga' thang rgyas shing sku tshe rgyal ba tshe dpag tu med pa lta bur brtan cing mi chos gtsang ma bcu drug la sogs pa'i khrims zung ljon pa'i grib bsil du skye dgu thams cad 'phral yun kun tu bde skyid kyis rol ba'i skal ba dang ldan par gyur cig /
mdor na bla ma dkon mchog rin po che rnam pa gsum gyi thugs rje'i dkar mdzes skye ba lnga ba'i sgra dbyangs kyis yul phyogs thams cad du bkra mi shis pa'i @# / /
rgud pa'i rims nad drungs nas 'byin ste char chu dus su babs nas lo legs shing bkra shis dang dge mtshan rgya chen po dza hu'i rgyun bzhin chad med 'byung ba dang chos nyid dag cing chos can rgyu 'bras bslu med bden pa'i stobs kyis rang cag shAkya'i sras rnams ji ltar smon pa'i don rnams bde blag tu 'grub par gyur cig /
'jam dpal dpa' bo ji ltar mkhyen pa dang / /
zhes sogs smon lam bya'o / /
smras pa /
bka'X bstan kun la legs sbyangs shing / /
bka'X drin gzhal med mchog sprul gang / /
bka'X lung phebs tshe ma nus par / /
bka'X bzhin byed po dI baM mo / / / /
