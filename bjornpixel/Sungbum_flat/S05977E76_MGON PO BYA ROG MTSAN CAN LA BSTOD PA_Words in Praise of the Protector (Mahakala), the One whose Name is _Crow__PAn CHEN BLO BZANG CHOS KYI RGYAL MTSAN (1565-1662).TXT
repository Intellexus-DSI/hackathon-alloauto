@# / /
na mo shrI tsakra samA rA ya /
hUM /
dus gsum bde gshegs kun gyi rdo rje gsum / /
lhan skyes bde ba'i 'khor lor sdom pa'i mchog /
ma rungs gdul phyir khros pa'i gar mdzad pa / /
zhing skyong bya rog mtshan can khyod la bstod / /
rab 'jigs bskal pa'i me dpung 'bar ba'i dbus / /
mig sman mdog can srin po khros pa'i zhal / /
drag po'i rkan gtogs ha ha'i bzhad sgra yis / /
bstan dgra 'joms par mdzad la phyag 'tshal lo / /
dmar zlum nyi zla 'bar ba'i spyan gsum gyis / /
dam nyams rtsad gcod @# / /
rnal 'byor bya ra mdzad / /
khrag 'dzag zhal gyi nam mkhar mche ba yi / /
chu 'dzin ljags kyi glog phreng cher g.yo ba / /
bdud sde'i g.yul las rgyal la phyag 'tshal lo / /
phyag bzhi g.yas kyi dang po'i be 'bras ni / /
rnal 'byor 'dod pa 'jo ba'i yid bzhin nor / /
lhag ma ral gri 'bar bas dgra bgegs kyi / /
srog gi nags tshal cig car 'joms la bstod / /
g.yon gyi dang pos rin chen bde ba skyong / /
dmar chen tsit+tas bkang ste thugs kar 'dzin / /
khams gsum zil gyis gnon pa'i mdung rtse gsum / /
gdengs pa tsam gyis bgegs 'dul khyod la bstod / /
thugs kyi sprul pa legs ldan nag po dang / /
dgyes pa bskyed pa'i yum mchog tsaN+Di ka /
bka' sdod seng ge drag tu khros pa'i gdong / /
lcam dral 'khor dang bcas la bdag bstod do / /
srog gcod gtso bo las mgon bya gdong gsum / /
ma mo sde brgyad nag po stong gi tshogs / /
mi sdug gzugs can sha za 'bum sde sogs / /
bka' nyan 'khor dang bcas la bdag bstod do / /
rnal 'byor bdag cag dpon slob yon mchod la / /
gnod cing 'tshe ba'i dgra bgegs gdug can kun / /
bzod dka' 'jigs shing ya nga'i cho 'phrul gyis / /
drag po'i chad pas da lta tshar gcod mdzod / /
'jig rten 'jig rten las 'das dgos pa kun / /
rin chen dbang gi rgyal po ji bzhin du / /
khyod zhabs padmo gus pas dran tsam gyis / /
'bad med myur du 'grub pa'i 'phrin las mdzod / /
ces ye shes mgon po bya rog mtshan can la cung zad bstod pa 'di ni /
rje drung blo bzang bstan pa'i rgyal mtshan gyis bskul ba la brten nas /
dpal 'khor lo sdom pa'i rnal 'byor pa blo bzang chos kyi rgyal mtshan gyis /
chos grwa chen po bkra shis lhun po'i gzims khang rgyal mtshan mthon por sbyar ba'o / / / /
