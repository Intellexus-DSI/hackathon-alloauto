@# /
dpal rdo rje 'jigs byed kyi rdzogs rim rnal 'byor bzhi'i dmar khrid bzhugs / /
@# / /
na mo b+dz+ra b+hir wa ya /
dpal rdo rje 'jigs byed kyi rdzogs rim rnal 'byor bzhi'i rim pa nyams su len tshul ni /
bshes gnyen tshul bzhin du bsten pa nas rim pa dang po la slob pa'i bar sngon du btang nas gnas dben par stan bde ba la lus gnad dang ldan pas 'jug la /
dal 'byor don che rnyed dka' 'chi ba mi rtag pa /
ngan 'gro'i sdug bsngal rnams legs par bsam la de las skyob pa'i skyabs yul /
mdun gyi nam mkhar rtsa ba'i bla ma rdo rje 'jigs byed kyi rnam pa can la dngos brgyud kyi bla ma yi dam sangs rgyas byang sems sogs kyis bskor bskad cig gis gsal btab ste /
skyabs 'gro rgyud dang 'dres nges bya /
de nas las dkar nag gi 'bras bu /
'khor ba la mtha' dag gi sdug bsngal /
rang gzhan 'gro ba thams cad des mnar tshul| 'gro ba rnams kyis rang gi ma byas tshul sogs bsam nas /
sems skyed dang tshang med bzhi bsgom /
rang gi spyi bor pad zla'i gdan la rdo rje sems dpa' yab yum mngon rtogs ltar bsgom nas ye shes pa dgug gzhugs rigs bdag gis rgyas 'debs rnams byas la /
thugs kha'i sa bon sngags 'phreng dang bcas ba la dmigs nas yi ge brgya pa bzla zhing /
sngags 'phreng sa bon dang bcas pa las bdud rtsi'i rgyun babs pa rang gi tshangs bu gnas zhugs /
bde chen gyi 'khor lo sogs rim gyis gang /
sgrib bzhid stad bar bzhi thob /
sku bzhi'i sa bon ba zhag pa'i mos pa bya /
mthar rdor sems rang la bstim nas dge rtsa bsngo / /
'di ni snying po brgyan las /
sangs rgyas kun gyi sku gcig po / /
pad dkar zla ba'i dbus gnas shing / /
rdo rje dril bu rgyan spras pa'i / /
rdo rje sems dpa' legs dmigs shing / /
ye gi brgya pa cho ga bzhin / /
nyi shu rtsa ni re re bzla / /
ltung sogs byin gyis brlabs 'gyur bas / /
'phel ba ru ni mi 'gyur zhes / /
grub pa mchog rnams kyis bshad pas / /
thun 'tshams su ni spyad par bya / /
'brum phrag du ni bzlas gyur na / /
rnam par dag pa'i bdag nyid 'gyur / /
zhes gsungs pa ltar gyi sdig sgrib sbyong ba rdo rje sems dpa'i bsgom bzlas so / /
de nas mdun gyi nam mkhar sna tshogs pad nyi zla ba'i steng du skyabs gsum kun 'dus kyi ngo bo drin can rtsa ba'i bla ma dpal rdo rje 'jigs byed zhal phyag yongs su rdzogs pa'i rnam pa can yum dang bcas pa /
gnas lngar gshin rje'i gshed rigs lnga yum bcas dang /
gnas gsum du ye ge gsum gyis mtshan pa /
thugs kha'i hUM las 'od zer 'phros pas rtsa ba'i bla ma rdo rje 'jigs byed kyi rnam pa can la dngos brgyud kyi bla ma yi dam sangs rgyas byang sems dpa' bo mkha' 'gro bstan bsrung ye shes pa'i tshogs nam mkha' gang bas bsgor ba spyan @# / /
drangs bar bsam la /
thugs rje'i bdag nyid rtsa rgyud bla ma dang /
nas /
gshegs su gsol /
oM hrIH ha b+ho wa sogs brjod /
spyan drangs ba'i ye shes pa thams cad bla ma la dza hUM baM hos dbyer med du bstim /
sdom 'byung las /
bla ma sangs rgyas bla ma chos /
de bzhin bla ma dge 'dun te /
ces dang /
sgyu 'phrul dra ba las /
rtags tu bla ma la gus pa'i / /
slob mas bla ma 'di ltar blta / /
bla ma sangs rgyas kun dang mnyam / /
de nyid rtag tu rdo rje 'chang / /
de bzhin gshegs pa rin chen 'byung / /
'di ni ye shes rgya mtsho che / /
yid bzhin nor bu rin chen sbyin| de yi yon tan thams cad gzung / /
skyon kun sems kyis kyang mi bsam / /
yon tan bzung na dngos grub thob / /
skyon gyis dngos grub nyams par byed / /
ces dang rim lnga las / /
'di ni rang byung bcom ldan 'das / /
lhag pa'i lha ni gcig bu nyid / /
man ngag rab tu ster ba'i phyir / /
rdo rje slob dpon de bas lhag / /
ces dang /
mchod pa thams cad yongs spangs nas / /
bla ma mchod pa yang dag brtsams / /
de mnyes pas ni kun mkhyen pa'i / /
ye shes mchog ni thob par 'gyur / /
zhes dang /
zhal lung las /
'di yi don ldan 'ga' zhig la / /
da ni de yi lus gnas te / /
sgrub po gzhan las mchod pa len / /
de yis de mnyes rang gi rgyud / /
las kyi sgrib pa dag par byed / /
ces gsungs pa ltar bsam ste dang gus drag pos yan lag bdun pa legs par phul /
sdom pa bzung la /
bla ma rgyal ba kun 'dus kyis / /
bdag la dbang bzhin bskur du gsol / /
sgrib bzhi dag par mdzad du gsol / /
sku bzhi thob par mdzad du gsol / /
zhes gsol ba btab pas bla ma'i sku la gnas pa'i rigs lnga yab yum las rang 'dra dpag tu med pa spros /
gtso bos dbang bskur ba'i dgongs pa mdzad /
yum lnga sa bum pa bdud rtsis gang ba bzung nas dbang bskur /
spros pa'i dbang lha rnams rang la thim pas bum dbang /
bla mar yab yum snyoms par zhugs pa las byang sems dkar dmar myang bas gseng dbang /
bla ma'i yum las spros pa'i rig ma dang snyoms par zhugs pas shir dbang / /
bla mas kha sbyor yan lag bdun ldan gyi zung 'jug thob bya don gyi dbang bzhi par tshig gis brda' sprad pas tshig dbang thob par mos /
de nas rdo rje bsdu ba'i sngags rgyas /
mdun gyi bla ma spyi bor spyan drangs /
gdung shugs drag pos skyabs gsum kun 'dus kyi ngo bo bla ma rin po che la gsol ba 'debs so sogs kyis gsol ba mang du btab ste rang la bstim /
rang 'jigs byed du gsal ba'i thugs kha nas 'od zer spros te /
snod bcud sbyangs bsgyur bya /
'di ni a b+hi d+ha na'i rgyud las /
drin dang ldan pa'i bla ma de /
lag pa'i mthil lam snying gi dkyil / /
lus kyi cha shas gar bsgom kyang / /
sangs rgyas stong gi byin brlabs kyang / /
gang zag de yis sdud par byed / /
ces gsungs pa ltar gyi byin brlabs zhu ba bla ma'i rnal 'byor ro / /
de nas bskyed rim la goms pa brtan po thob pa zhig yin nam gtogs thun mgor bdag skyed rgyas bsdus gang rung re sngon du brang nas /
gnad bzhi dang ldan pas rdzogs rim bsgom par bya la /
de yang rang 'jigs byed zhal dgu pa zhal phyag yongs rdzogs sa gzhal gcig phyag gnyis pa yum bcas sam /
dpa' bo gcig pa gang rung dang sa gsal 'od kyi rang bzhin can du gsal ba'i /
lus kyi dbus @# / /
su yar sna smin 'tshams dang mar sna lte 'og song bzhi tsam du sleb pa'i /
rtsa gsum 'khor lo bzhi dang bcas pa gsal btab la /
rtsa lam sbyangs te /
lte ba'i rtsa 'khor gyi dbus su rang gi sems dang dbyer med pa'i thig le de nyid yongs su gyur ba las nyi gdan gyi steng du /
rdo rje 'jigs byed dkar po khro bo zhal can nam ma he'i zhal can gang rung zhal gcig phyag gnyis pa yum bcas su gyur pa'i| thugs kar nyi gdan gyi steng du hUM yig dkar po yungs 'bru tsam nA da dang bcas pa gsal gdab /
de nas lte ba'i ye shes sems dpa' yab yum snyom par zhugs pa'i sbyor 'tshams nas byang chub kyi sems dmar ser babs /
dam tshig sems dpa'i sku'i cha thams cad gang /
de las 'od zer 'phros snod bcud thams cad la phog /
ma dag pa'i dri ma sbyangs te snod thams cad gzhal yas khang dang bcud thams cad rdo rje 'jigs byed kyi go 'phan la bkod /
de 'dra'i gzhal yas khang rnams 'od du zhu nas rdo rje 'jigs byed du gsal ba'i bcud rnams la thim /
de rnams 'od du zhu nas bskyed rim nyer bsdu byas na rang dang /
ma byas na dur khrod bsrung 'khor dang bcas pa la thim pa nas /
rang dam tshig sems dpa' stod smad nas 'od du zhu ste ye shes sems dpa' la thim /
ye shes sems dpa'i yum yab la thim /
yab ting nge 'dzin sems dpa' la thim /
ting nge 'dzin sems dpa'i zhabs kyu u nas nA da'i bar la rim gyis thim /
nA da yang rje phra rje phar gyur te 'od gsal stong pa nyid la thim pa'i stong nyid la rtse gcig du mnyam par bzhag /
de'i dang nas rtsa gsum 'khor lo bzhi ldan lam gyis gsal btab la /
lte ba'i rtsa 'khor gyi dbus su nyi gdan gyi steng du /
hUM maM a thung shad kyi rnam pa can rtse mo gyen du bstan pa'i mgor zla chos rgya khab kyi mig phyed tsam gyi steng du nA da gsum 'khyogs me 'bar la khad pa la /
rang gi sems zhugs pa bzhin du byas te rtse gcig tu mnyam par bzhag pas /
rlung dbu mar zhugs gnas thim gsum 'byung /
smig rgyu nas 'od gsal gyi bar gyi rtags rnams 'char /
'od gsal gyi dus su stong nyid la rtse gcig tu mnyam par bzhag /
de'i tshe rlung dbu mar 'dus pa'i stobs kyis /
lte ba'i nA da 'bar bas rtsa nang thams cad nas byang sems zhu ba thams cad de la phog /
slar cher 'bar bas spyi bo'i byang sems zhu ba yas babs mas brtan gyi dga' ba bzhi lugs 'byung ldog tu drangs pa'i dga' ba brgyad ka dang khyad par lhan skyes kyi skabs su bde stong sbyar nas rtse gcig tu bsgom /
'di sad dus kyi 'od gsal chos sku'i bsre ba yin /
de las ldang bar rtsom pa na phung po rnying pa las gos logs su /
rdo rje 'jigs byed yum bcas su ldang snyam pa'i 'phen ba btang /
de las langs pa na rdo rje 'jigs byed yum bcas su yid ngor bzhengs pa de 'byung /
de dang dus mnyam du lugs bzlog gi nyer thob nas smig rgyu'i bar gyi rtags rnams rim gyis 'byung /
'di sad dus kyi longs sku'i bsre ba yin /
mnyam gzhag las ldang bar 'dod pa na /
yid ngo'i sku de phung po rnying pa dam tshig sems dpar bltas pa'i thugs khar ye shes sems dpa'i tshul gyis 'jug /
de dang dus mnyam du sna bug nas rlung rgyu /
yul snang 'char /
gang snang stong pa /
stong pa bde ba /
bde ba rdo rje 'jigs byed kyi rnam rol du 'char ba la bslab /
'di sad dus kyi sprul sku'i bsre ba yin /
de lta bu'i rnal 'byor ba de gnyid la 'gro khar /
gnyid kyi 'od gsal ngos zin par bya /
@# / /
rmi lam longs skur ldang /
sad pa sprul sku dang bsre snyam pa'i 'phen pa btad la /
lte ba'i dmigs rten snying khar drangs nas de la rtse gcig du mnyam par bzhag pa'i sgo nas bsre bskor gsum bya /
rnal 'byor bde lam gong ma'i rtogs pa mngon du ma byas par 'chi dgos pa byung na /
'chi khar 'chi ba 'od gsal ngos zin par bya /
bar do longs skur ldang /
sngags spyod pa'i rten khyad par can du skye ba len snyam pa'i 'phen pa btang la /
dmigs rten snying khar drangs nas de la rtse gcig tu mnyam par bzhag pa'i sgo nas bsre bskor gsum bya /
'di lte ba'i rjes gzhig gi rnal 'byor te /
sngags kyi rnal 'byor gyi sngon 'gro'o / /
de nas rtsa 'khor gsal 'debs pa yan chad sngar dang 'dral khyad par ni /
ro rkyang gnyis kyi mang sna lte 'og sor bzhi tsam nas dbu ma'i nang du chud pa dbu can gyi cha'i zhabs lta bu /
dbu ma'i yar sna gdong gi sna rtse'i bar dang /
ro rkyang gnyis kyi yar sna sna bug gi nang du sleb pa /
lte bar a thung sngar dang 'dra ba rnams gsal btab la /
sna bug nas rlung 'jam po dal thus rdub te ro rkyang gnyis gang bar mos /
de nas ro rkyang gnyis nas rlung gzhil la /
dbu ma'i nang du ba cung de lte ba'i a thung la sib te thim par bsam zhing /
de dang mnyam du rlung lte 'og tu 'jam sbyor byas la nad mi skye tsam du bzung /
mi thub pa na dbu ma'i nang na yar la sir ri ri song bar bsam la /
sna bug nas dal bus gtong ba mda' ltar 'phangs pa'i sbyor ba bya zhing /
khyad par du lte ba'i a thung la rlung ro med du thim pa la / /
rtse gcig tu mnyam par bzhag pa'i sgo nas bsre ba rnams sngar ltar bya /
'di lte ba'i bum pa can bsgom tshul lo / /
yang lte ba'i a thung gsal 'debs pa yan chad sngar ltar byas la de las byung ba'i rlung 'od zer lnga pa /
hUM gi gdangs kyis snying kha'i rtsa 'khor gyi bar song /
oM gyi gdangs kyis slar log ste a thud la thim /
a'H 'i gdangs kyis lnga 'jug gcig gi yun du gnas /
de nas rim pa bzhin mgrin pa /
spyi bo / /
smin 'tshams /
d+hU ti'i yar sna rnams nas phyir lnga ba /
nang du 'jug pa /
thim nas gnas pa rnams /
yi ge gsum gyi gdangs kyis byed pa'i rdor bzlas kyi sgo nas bsre ba rnams bya /
'di lte ba'i rdor bzlas bya tshul lo / /
lte ba'i 'di gnyis sngon du btang ne snying khar bum pa can bsgom pa sogs la gegs mi 'byung ba'i dgos pa yod /
de nas rtsa 'khor gsal 'debs pa yan sngar ltar la /
khyad par dbu ma'i yar sna gdong gi sna rtse dang mar sna rtags kyi rtse'i bar gsal gdab /
snying kha'i rtsa 'khor gyi dbus su thig le dkar dmar gyi nang ngam yang na /
mi shigs pa dang dbyer med pa'i hUM yig dkar po yungs 'bru tsam ni gdan dang bcas pa'i dmigs rten gsal btab la /
steng rlung srogs 'dzin dkar po d+hU di'i yar sna nas drangs /
'og rlung thur sel ser po d+hU ti'i mar sna nas drangs te /
gnyis ka'i hUM yig la sib ti thim par bsam la /
rtse gcig tu mnyam par bzhag pa'i sgo nas bsre ba rnams bya /
'di snying khar srog thur bsre ba'i bum pa can no /
yad de ma thag bshad pa ltar gyi dmigs rten sogs gsal btab la /
hUM yig las byung ba'i srog thur gnyis d+hU ti'i yar mar gyi sna gnyis nas /
ldang 'jug gnas gsum yi ge gsum gyi gdangs kyis byed par bsam pa'i sgo nas bsre ba rnams bya /
'di snying khar srog thur bsre ba'i rdor bzlas so /
yang snying kha'i rtsa 'khor gyi dbus kyi d+hU ti la rang gi ba spu'i grangs dang mnyam pa'i rtsa rnams kyi rtsa ba thal mar thug pa'i @# / /
dbus su /
dmigs rten hUM yig gsal btab ste de las byung ba'i rlung /
rtsa nad thams cad nas 'byung 'jug gnas gsum yi ge gsum gyi gdangs kyis byed par bsam pa'i sgo nas bsre ba rnams bya /
'di khyab byed la dmigs pa'i rdor bzlas te /
'di dag ni sngags kyi rnal 'byor ro / /
de nas snying kha'i rtsa mdung 'gro la ba la mngon du phyogs pa na rnal 'byor pa des /
phyi'i rkyen phyag rgya dang snyoms par 'jug pa'i ngang nas nang gi rkyen /
rang 'jigs byed du gsal ba'i snying kha'i rtsa 'khor gyi nang du ye shes sems dpa' dkar po yum bcas /
de'i thugs khar ting nge 'dzin sems dpa' hUM yig dkar po yungs 'bru tsam dang bcas pa gsal btab /
ting nge 'dzin sems dpa' las 'od zer 'phros te snod bcud rnams sbyang /
'od du zhu nas rang la thim /
rang dang ye shes sems dpa' gnyis rim gyis hUM yig la thim par bsam pa'i /
rjes gzhig gi sdud rim dang bum pa can dang /
rdor bzlas gang yang rung ba bsgom pa'i sgo nas bsre ba dang po drug bya rnal 'byor ba des sgyu lus 'grub tu nye ba'i mtshan ma mthong ba na sngar ltar phyi nang gi rkyen gnyis la brten nas smrig rgyu nas 'od gsal gyi bar gyi rtags rnams 'char zhing /
'od gsal gyi dus su bde stong sbyar nas bsgom par byed pa'i 'od gsal de sems dben mthar thug gi dpe'i 'od gsal te /
'di dag ni dam tshig gi rnal 'byor ro / /
'od gsal de las langs pa dang dus mnyam du /
'od gsal de'i sems kyi lhan gcig byed rkyen ngang de'i bzhon pa'i rlung gis nyer len byas pa la brten nas ma dag pa'i sgyu ma'i skur dngos gnas la ldang zhing /
de dbyibs kyi rnal 'byor ro / /
sgyu ma'i sku de phung po snying pa dam tshig sems dpar bltas pa'i thugs khar ye shes sems dpa'i tshul gyi zhugs nas mnyam rjes kyi nyams len rnams byas pas rnam dag ye shes kyi rnal 'byor 'grub tu nye ba'i mtshan ma mthong ba na| phyi'i rkyen phyag rgya dang snyoms par 'jug bzhin pa'i dang nas nang gi rkyen sdud rim gnyis ci rigs bsgom pa la brten nas smig rgyu nas 'od gsal gyi bar gyi rtags rnams 'byung zhing /
'od gsal de don gyi 'od gsal rnam dag ye shes kyi rnal 'byor ro / /
'od gsal de las langs pa dang dus mnyam du dag pa'i sgyu ma'i skur dngos gnas la ldang zhing spangs pa zung 'jug 'thob bo / /
zung 'jug pa de rags pa'i lus rten gang yang rung ba bzung nas mnyam rjes gyi nyams len rnams bgyas pas rim gyis rtogs pa bzung 'jug dang mi slob pa'i zung 'jug rnams 'thob bo / /
'di rnams phyi ma phyi ma thob pas snga bsdam sngon du 'gro dgos shing /
de lta bu'i lam gyi rim pa 'di gdul bya rin po che lta bu'i gang zag dpal rdo rje 'jigs byed kyi lam la brten nas snyigs dus kyi tshe thung gcig la 'tshang rgya pa'i lam tshad lam nor ba yin no / /
zhes pa 'di ni slob dpon rdo rje 'dzin pa blo bzang dam chos yar 'phel ba'i zhal snga nas kyi gsungs bzhin ngag dbang blo bzang chos ldan dpal bzang pos bris pa 'dis kyang lam 'di nyid dar zhing rgyas la yun ring du gnas par gyur cig / / /

