! dpal dur khrod bdag po yab yum gyi mchod 'phrin mdor bsdus bzhugs /
! na mo gu ru de ba DA ki nI b+h+yaH 'dir dpal dur khrod bdag po yab yum gyi mchod 'phrin mdor bsdus ni /
mchod gtor bsangs dud gser skyems sogs ci 'byor bshams pa /
oM AH hUM /
lan gsum gyi byin gyis brlabs la /
hUM| rang nyid lhar gsal mdun du chos 'byung nang / /
rlung dkyil khrag mtsho zhing lpags ri rab steng / /
thod pa'i gzhal med khang @# / /
dbus pad ma dang /
nyi zla'i gdan la dpal ldan dur khrod kyi / /
bdag po yab yum rab dkar keng rus gzugs / /
zhal gcig phyag gnyis dmar zlum spyan gsum bgrad / /
srab mnyen ljags 'dril rab dkar mche ba gtsigs / /
g.yas g.yon phyag gis thod dbyug thod khrag dang / /
'bras kyi snye ma rin chen bum bzang 'dzin / /
dar sna'i sham thabs dbu rgyan snyan chas brgyan / /
g.yon brkyang gar gyis ye shes me dpung dbus / /
dpa' bo mkha' 'gros bskor ba'i gnas gsum du / /
rdo rje gsum mtshan hUM yig 'od zer gyis| |ayon yul sogs rang bzhin gnas mchog nas / /
rang rang ye shes pa rnams spyan drangs te / /
dam tshig pa dang gnyis med brtan par bzhugs / /
hUM| dwang bsil mchod yon spel legs me tog 'phreng / /
dri zhim bdug spos rtsi bcud sgron me'i mdangs / /
dris bsgos spos chu ro brgya ldan pa'i zas / /
'bud dkrol rdung rgyud snyan brjid rol mo'i sgras / /
dur khrod bdag po yab yum thugs dam bskang / /
'khor tshogs dpa' bo mkha' 'gro'i thugs dam bskang / /
thugs dam skongs shing nyams chags gsos gyur nas / /
rnal 'byor 'phrin las rnam bzhi bsgrub tu gsol / /
gzugs sgra dri ro reg bya'i 'dod yon lnga / /
gling bzhi'i dpal la dbang byed rin chen bdun / /
bkra shis rtags dang rdzas kyi khyad par brgyad / /
dri sman 'bru snying rin chen lnga phrag ldas / /
dur khrod + /
'khor tshogs + /
thugs dam + /
rnal 'byor + /
mdzes pa'i rgyan dang srab 'jam yang dro'i gso / /
sna tshogs nor rdzas mkho rgu'i yo byad tshogs / /
sra btsan go khrab rno zhing ngar ba'i mtshon / /
ro bda'i bza' bca' btung ba ji snyed pas / /
dur khror + /
'khor tshogs + /
thugs dam + /
rnal 'byor + /
dri zhim bsangs kyi dud pa sprin ltar 'khrigs / /
rtsa brgyad stong sbyar sman rag rgya mtshor 'khyil / /
sha khrag gtor ma'i ri bo mkha' la snyeg /
gser skyems nyal 'gro rlabs 'phreng g.yo ba 'dis dur khrod + /
'khor tshogs + /
thugs dam + /
rnal 'byor 'phrin las rnam bzhi bsgrub tu gsol / /
hUM| rigs kun khyab bdag dpal ldan he ru ka / /
'gro la 'dod rgu'i dngos grub stsol ba'i phyir / /
rab dkar keng rus gzugs 'dzin zhing skyong che / /
dur khrod bdag po yab yum khyod la bstod / /
bdag cag rdzogs byang sgrub la 'gal ba'i rkyen / /
nad gdon @# / /
sdig sgrib dbul phongs sdug bsngal kun / /
'thor rlung drag pos bdas pa'i than sprin bzhin / /
lhag med dbyings su zhi ba'i 'phrin las mdzod / /
tshe dang bsod nams dpal 'byor snyan pa'i sgra / /
lung rtogs yon tan 'gro ba'i don la sogs / /
yar ngor tshes pa'i rgyu skar rgyal po ltar / /
gong nas gong du rgyas pa'i 'phrin las mdzod / /
srid zhi'i legs tshogs spyi dang khyad par du / /
mi nor zas sogs nyer mkho'i dngos po kun / /
khab len rdo yis lcags phye ji bzhin du / /
'bad med dbang du 'du ba'i 'phrin las mdzod / /
sdang ba'i dgra dang gnod par byed pa'i bgegs / /
'phrog ba'i jag pa 'jab bu'i chom rkun sogs / /
lo zla zhag dang bza' mar ma 'gyangs par / /
drag po'i chad pas sgrol ba'i 'phrin las mdzod / /
mdor na bdag cag mi nor 'khor dang bcas / /
nor bdag chen po khyod kyis skad cig kyang / /
'bral med srung skyong spel ba'i gnyer mdzad nas / /
bsam don yid bzhin lhun gyis grub gyur cig /
ces dpal dur khrod bdag po yab yum gyi mchod 'phrin mdor bsdus 'di ni /
dpon tshang tshe ring dar rgyas lags nas nan cher bskul ma mdzad ngor d+harma b+ha dras sbyar ba'o / /

