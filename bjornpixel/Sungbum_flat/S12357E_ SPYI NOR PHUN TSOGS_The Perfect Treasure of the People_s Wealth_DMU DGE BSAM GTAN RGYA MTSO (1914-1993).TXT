spyi nor phun tshogs zhes bya ba bzhugs so / /
rnam kun mkhyen pa'i 'od kyis rmongs mun sel / /
mtshan dpe'i rgyan ldan sku yis 'gro kun 'dul / /
legs gsung 'phrin las 'bum gyis 'gro kun 'dren / /
skyabs kun 'dus zhal bla mar snying nas 'dud / /
khyod kyi thugs rje lcags kyu rnon po yis / /
bdag sogs 'gro kun nam yang mi gtong bar / /
'khor ba'i rgya mtsho che las myur drongs la / /
thar ba'i skam sa che der bzhugs su gso / /
dam chos 'od snang 'bum gyi rtse dga' yis / /
rig pa chu skyes gzhon nu 'dzum pa'i zhal / /
rab tu phye ba'i dga' ston bla na med / /
blo ldan skye bo'i gzigs mor 'grem par bya /
de yang dam chos nyi ma'i 'od kyis bsil ldan ljongs 'di ma khyab pa'i gong du /
bcu phrag rig pa'i gnas zhes yongs su grags pa de nyid ji bzhin med la /
dam pa'i chos ma dar ba'i sngon gyi rgyal rabs rnams bon sgrung lde'u gsum gyis bskyangs zhes pa'i tha snyad tsam grags pa 'di lta ste bon ni lha mchod 'dre 'dul /
mo rtsis phywa g.yang 'gug pa sogs te /
dper na deng dus rnga ba bod rigs rang skyong khul zhes btags pa'i mnga' khul wun khron rdzong gi khongs su yod pa'i sngar rta dmag ces 'bod kyang deng dus spyang rigs sam ching rigs zhes 'bod pa'i sa cha'i la bong sogs kyi yul du yi ge med kyang rnga phyed g.yogs can brdung zhing lha 'bod klu 'bod sogs byed cing /
rim gro dang gri 'dul sogs byed pa /
cog tse dang mda' mdung yo byad sogs la lha phab ste 'gul skyod sogs byed 'jug pa dang /
mar nag gdu khol nang du sngags btab nas lag pa bcug kyang mi sreg pa dang /
lcags mes bsregs te dmar sang du gyur pa la lces bldags nas sngags 'debs pa sogs byed pa'i khyim sngags de dag ni gna' dus bon zer ba de yin pa las /
de dus kyi skyabs gsum dang las 'bras khas len pa'i rab byung yod pa'i bon dang gtan nas mi 'dra /
khri srong gis lha 'dre dmar mchod byed pa'i bon dag med par btang yang mtha' khul du cung zad lus yod pa de lta bu red /
sgrung ni ro langs gser sgrub kyi sgrung dang /
ma sangs sgrung dang /
mchil ba'i sgrung sogs mi rnams kyi rig pa je gsal dang /
sems 'dul ba'i don du nyan bshad byed pa de yin la /
deng sang yang byis pa rnams phyogs 'dus byas nas /
sgrung sna tshogs bshad pa dang nyan pa la shin tu dga' ba lta bu yin la /
rgya nag gi ta'o jo zhes pa'i lugs 'dzin gyis kyang sgrung sna tshogs nyan bshad byed la /
bod rang la'ang lo rgyus dngos dang lha sgrung sogs nyan bshad byed pa /
mi rigs so sos sgrung la brten pa'i zlos gar dang glog brnyan bzo ba sogs deng dus dar ba lta bu'o / /
de dag ni rig pa gsal byed dang /
dran sga 'byed pa dang /
slob gso gtong byed yin pa /
deng sang yang de dag bed spyod bzhin pa yin no / /
lde'u ni khed 'jog pa ste /
them gnyer wa ba che srang ci yin zhes 'dri ba lta bu'o / /
zhes gsungs la /
mi rnams kyi blo rig je rno la 'gro ba'i phyir rig pa 'gran pa dang /
ta'o jo ba dag gis de ni yang dag pa'i chos su brtsi ba red ces zer ro / /
deng sang yang bod kyi sa cha rnams su na gzhon rnams kyis khed 'jog res kyis rig pa 'gran bsdur byed bzhin pa'o / /
'di dag gi skabs su 'ga' zhig gis sngar la mi bstun pa'i sngon med gsar btod yin zhes /
rang nyid grags 'dod kyi kun slong gis cal col smras pa 'ga' mchis mod khungs med rdol gtam 'ba' zhig tu mchis pas /
dgag 'os su mi che /
gong gi 'di dag kyang rig gnas kyi grangs su 'gro mod /
'on kyang yongs su grags pa'i rig gnas bcu'i grangs su mi 'dren no / /
gzhan yang /
mda' 'phong 'gran pa dang /
rta sogs bzhon rgyug glu dang gar bro sogs yod de /
srong btsan sgam po gzhon dus yi ge med mod /
mda' 'phong gi rtsal /
mchong rgyug gi rtsal /
glu dang gar gyi rtsal /
rol mo 'bud dkrol gyi rtsal sogs rig rtsal che bar bshad /
'on kyang de dag kyang bcu phrag rig pa'i gnas kyi grangs su mi 'dren no / /
rig gnas dngos gzhi dar ba ni chos rgyal srong btsan sgam po'i dus yin te /
de'i tshe rgyal srid rab tu dar zhing rgyas nas mtha' bzhi'i rgyal bo rgya gar dang rgya nag li dang bal sogs phan tshun bka' 'phrin yang yang byed dgos byung /
de dag la rang rang gi yi ge yod pas rang gi yi ge'i steng nas 'phrin yod la bod rgyal rang la yi ge med pas /
mi rigs gzhan gyi yi ge shes pa'i drung yig bzhag nas 'phrin sogs 'bri dgos /
de'i tshe rgyal bo srong btsan gyi thugs dgongs la /
mtha' bzhi'i rgyal bo rnams ni dam pa'i chos dang yi ge zung du yod pas bka' 'phrin yang rang gi yi ge la rdzong ba zhig na /
rang cag la de med pas dman pa'i gras su 'gro ba dang /
gzhan dag gis kyang 'phya ba'i yul du gyur pas /
da ni mi las lhar sgrub pa'i thabs dam pa'i chos dang /
de nyid rtogs par byed pa'i thabs su 'phrul gyi yi ge 'tshol du gtong dgos dgongs nas /
blon po'i mchog rig pa can mgar stong btsan yul bzung g.yog dang bcas te btang ba ta la wa ti rnam gsum du byon pa na g.yog phal cher nad kyis gum ste slob dpon mgar stong btsan yang gum par dgongs te the tshom nas slar log go / /
de nas gnyal thu mi snang grags kyi bu a nu zhes pa'am thu mi bu chung yang zer ba g.yog dang bcas pa brdzangs pa bal bor chu bsnyams shing bsil sman khyer nas phyin pas nA len drar bgrod de ma hA mi Ta'i slob ma lha rig pa'i seng ge zhes bya ba lo bdun bsten nas yi ge dang sgra rig pa'i bstan bcos sogs mang bo bslabs /
gzhan yang yig mkhan li byin ka ra sogs paN Di ta mang bo bsten nas rig gzhung dang mdo rgyud mang po bslabs pas mkhas pa chen por gyur pa la paN Di ta rnams kyis sam+b+ho Ta zhes bla thabs su btags te bod yang dag par zer ro / /
phyir phebs nas sku mkhar ma ru d+hara deng dus kyi pha bong kha lo gsum la sku mtshams bcad de saM skr-i ta'i yi ge dper blangs nas bod kyi dbyangs gsal bsgrig bzo mdzad /
saM skr-i ta'i dbyangs gsal nas 'dor len byas shing /
yig gzugs bzos /
brda sprod pa'i bstan bcos brgyad mdzad /
de nas thon mis yi ge 'bri tshul dbyangs gsal 'god sgrig gsar snon bcas legs par grub pa'i yig phud du rgyal bo khri srong btsan la bya dka' ba'i lam nas drangs pa'i bstod pa phul ba yongs su grags pa ltar yin no / /
deng dus 'di dag gi skabs su khungs med byung rgyal du smra ba mang yang /
tshad ma rnam 'grel las /
log pa'i lan la mtha' med phyir / /
de dag 'di ni spro bya min / /
zhes gsungs pa ltar spro byar mi 'os pa'i gnas so / /
bod gangs can gyi rig pa'i gnas bcu zhes mkhas pa rnams kyi ngag tu yongs su grags pa ni /
log smra tshar gcod pa'i rig gnas sgra dang tshad ma gnyis /
bdag nyid kun shes par byed pa'i rig gnas nang don rig pa ste lnga la rig gnas che ba lnga zhes zer /
snyan ngag mngon brjod /
sdeb sbyor /
skar rtsis /
zlos gar lnga la rig gnas chung ba lnga zhes zer ro / /
de nas thog mar chos dar ba'i stobs kyis sgra rig pa dar tshul ni /
de nas bzung ste yon tan gyi rtsa ba bod rang gi ye ge 'bri ba'i srol yod par gyur nas /
yul khams gzhan la yod pa'i chos dang rig pa'i gnas dag bod rang gi skad yig tu sgyur mgo brtsams so / /
de nas rgyal bo chen po khri srong btsan gyis gtsug lag khang mang bo bzhengs nas /
lo tsA ba'i thog ma thon mi sam+b+ho Tas spyan drangs pa'i chos dang rig pa'i gnas mtha' dag bod la sgyur cig gsungs /
de nas thon mi sam+b+ho Tas rang gi mchan bu slob ma mang bo la bod kyi brda sprod pa'i gzhung dang ka tsan sogs sgra gzhung mang bo bslabs /
rgyal bo khri srong btsan chos la shin tu dad pas /
chos bsgyur ba'i don du skad gsar bcad byas pa yin par sgra'i bstan bcos smra ba rgyan gyi me tog ngag gi dbang phyug grub pa las bshad do / /
de'i tshul ni /
de'i skabs su bod yul sa rgya che zhing /
'brog sde bkram nas yod pa shas che bas yul gru re la yul skad re yod gshis /
re re'i rjes su 'brang na mtha' mi chod cing gcig sdud mi yong ba gzhan yang chos kyi tha snyad mang bo zhig gsar du thon pa sogs rkyen du ma'i dbang gis /
yul dbus kyi skad la gtso bor brten dgos zhes pa sogs skad gsar bcad dang bo byas par gsungs so / /
de nas rgya gar gyi slob dpon ku sa ra dang /
bram ze shang ka ra /
slob dpon li byin /
bal bo'i slob dpon shI la many+dzu /
kha che'i slob dpon ta nu ta dang /
g+ha nu ta /
rgya nag gi slob dpon hwa shang ma hA de wa tshe rnams spyan drangs te /
bod kyi lo tsA ba thon mi sam+b+ho Ta dang /
de'i mchan bu d+harma ko sha a lo ka ye shes dpal sogs kyis lo tsA byas /
de rnams las rgya gar gyi slob dpon ku sa ra'i yon bdag bal bza' khri btsun gyis byas /
lo tsA ba thon mis byas /
bram ze shang ka ra'i yon bdag rgyal bos byas /
lo tsA ba d+harma ko shas byas /
rgya nag gi mkhan po'i yon bdag rgya bza' kong jos byas /
lo tsA ba yang kong jo nyid dang lha lung rdo rje dpal gyis byas /
bal bo dang kha che'i yon bdag bal bza' khri btsun gyis byas /
lo tsA ba yang khri btsun nyid dang thon mis byas so / /
lo paN de dag la gser dngul gyi 'bul ba sogs bsnyen bkur bla na med pa zhus te /
sde snod gsum dang /
spyan ras gzigs kyi mdo rgyud nyi shu rtsa gcig sogs bod skad du bsgyur /
de ltar rig gnas che ba lnga'i ya gyal sgra rig pa'i gzhung lugs gsar du dar ba'i mgo yang dam pa'i chos bsgyur ba dang dar ba'i don dang 'brel ba yin no / /
mang srong mang btsan dang /
'dus srong mang bo rje gnyis kyi dus su yang mes po srong btsan gyi dus bzhin du chos srid gnyis char zung 'brel du dar nas mtha' bzhi dbang du bsdus /
chos dar ba dang mnyam du sgra rig pa yang sngar bzhin dar ro / /
khri lde gtsug brtan mes ag tshom can gyi dus /
gangs te se nas paN Di ta sangs rgyas gsang ba dang sangs rgyas zhi ba gnyis gdan drangs kyang /
gdan ma drongs /
'on kyang pho nya bas theg pa chen po'i mdo sde lnga blo la bzung nas 'ongs pas /
glegs bam lnga bzhengs te bzhugs khang du /
brag dmar mgrin bzang /
brag dmar ke ru /
gsang mkhar brag mchims nam ral /
ma sa gong gi lha khang dang lnga bzhengs /
rgya yul kong shi nas gser 'od dam pa dang /
'dul ba las rnam par 'byed pa dang /
sman dpyad kyi rigs kha shas bsgyur /
li yul nas rab tu byung ba spyan drangs nas gus mchod bsnyen bkur mdzad cing /
bod mi rab tu byung ba ma byung /
'on kyang saM skr-i ta dang /
li dang /
rgya nag sogs kyi skad yig dang /
brda sprod pa'i gzhung lugs sbyong ba ni mang bo mchis stabs sgra rig pa dar byung /
de ltar sgra rig dar ba yang chos kyi phyir yin gshis /
de'i skabs sgra rig dar ba yang dam pa'i chos 'brel to / /
khri srong lde btsan gyi dus su /
mkhan po zhi ba 'tsho dang /
slob dpon padma 'byung gnas spyan drangs bsam yas kyi gtsug lag khang chen po bzhengs /
mchims a nu'i bu shAkya bra b+ha dang /
pa gor he 'dod kyi bu bai ro tsa na /
sba khri bzher gyi bu sba khri gzigs /
zhang nyang bzang gi bu lha bes btsan dang /
shud pu khong sleb /
'khon klu'i dbang bo bsrung pa /
ngan lam rgyal mchog gtsang legs grub /
'jam dpal go cha /
bran kha mu tig glang ka ta na /
rtsangs de wen dra /
rlangs khams pa go cha /
'khon na gen /
rma rin chen mchog la gsum rgyal ba byang chub /
sba gsal snang /
sba khri bzher /
sbrang rgyang legs gzigs /
seng gong lha lung gzigs /
sna nam rdo rje bdud 'joms /
shud pu dpal gyi seng ge /
tshangs sa le'i bu rin chen legs grub sogs la sgra rig pa legs sbyar dang /
rgya nag li /
kha che /
bal bo /
za hor sogs kyi skad yig brda sprod slob bcug pas mang che ba mkhas pa chen por gyur nas lo tsA ba mang bo byon /
de dag las sad mi mi bdun rab tu byung zhing /
de rjes rab byung gi sde 'phel /
lo tsA ba mkhas pa rgan gsum /
'bring gsum gzhon gsum sogs lo tsA ba mang bo 'phel /
bsam yas kyi sgra bsgyur lo tsA gling du chos bsgyur /
bdud 'dul sngags pa gling du dbang bskur /
rnam dag khrims khang gling du so thar gyi sdom khrims phog dga' ldan sems bskyed gling du byang sdom phog mi g.yo bsam gtan gling du rgya'i hwa shang la sogs pas bsam gtan byed /
brda sprod tshangs pa'i gling du brda sbyor /
bai ro tsa na'i gling du chos 'chad /
dkor mdzod be har gling du nor bzhag go / /
khams yan chad du chos grwa chen po bcu gnyis btsugs /
yer ba dang mchims phur sgom grwa btsugs /
rgya'i hwa shang ma ko la spyan drangs nas sba rad na zhes pas shes rab 'bum pa thog mar bsgyur /
bran ka legs /
lha lung /
klu gong /
dbus gong /
chung bo rtse sogs kyis rgya nag gi lo tsA byas so / /
gzhan yang rgya gar gyi slob dpon bi ma la mi tra dang /
sangs rgyas gsang ba dang /
shan ta gar b+ha dang /
bi shud d+hu sing ha la sogs pa dang /
bod kyi lo tsA ba sad mi mi bdun dang /
chos kyi snang ba dang /
ban de nam mkha' dang /
sgron rin chen sde /
rnam par mi rtog pa /
shAkya 'od la sogs pas lo tsA byas te /
rgya gar dang /
rgya nag kha che za hor li yul sogs nas bka' bstan bcos shin tu mang bo bsgyur /
de ltar chos bsgyur ba'i stabs kyis sgra rig pa rab tu dar te /
mkhas pa mang du byung zhing rgyal blon sogs kyis bstan bcos mang du brtsams /
'ga' zhig deng sang bstan 'gyur khrod du bzhugs so / /
de rjes mu ne btsan po'i dus su /
dbul phyug lan gsum snyoms par mdzad /
lha sa /
khra 'brug bsam yas rnams su mchod pa chen po btsugs shing /
paN Di ta dang /
lo tsA ba dang /
dge 'dun rnams la bsnyen bkur mdzad /
de ltar sngar yab mes kyi dus bzhin dam pa'i chos sogs bsgyur zhing spel bar mdzad de chos dang sgra rig pa dar zhing rgyas so / /
khri lde srong btsan sad na legs mjing yon gyi dus bsam yas la zhig gso dang /
bsam yas sogs gtsug lag khang rnams la mchod pa byed /
bar skabs su chung zad nyams pa slar gsos /
skyid shod du dkar chung rdo rje dbyings kyi lha khang bzhengs /
paN Di ta bi ma la mi tra /
dz+nyA na se na /
bal bo hUM ka ra /
pradz+nyA d+harma /
shAkya seng ha /
su ren dra bo d+hi /
dzi na mi tra /
da na shi la /
bud d+ha sing ha sogs spyan drangs /
sngar gyi lo tsA ba rnams la bsnyen bkur chen po byas te /
mtshan nyid dang /
gsang sngags kyi bka' bstan bcos mang bo bsgyur /
yab mes kyi dus bzhin byed dgos pa'i thugs dam bzhes te /
dbu snyung bor nas bka' gtsigs kyi yi ge snga phyi shog gu mthing ga la gser gyis bris te /
rin po che khra men gyi sgrom du bcug nas bsam yas kyi yab khri srong gi bka' gtsigs chen mo'i 'gram du bzhag go / /
rgyal bo 'di'i dus su'ang chos dang rig gnas shin tu dar la /
chab srid kyang bla na med par gyur /
dkar chag 'phang thang ma dang /
dkar chag ldan dkar gnyis kyang rgyal bo 'di'i ring la bzhengs par gsungs so / /
de rjes khri gtsug lde btsan ral ba can gyi ring la 'u shang rdo'i dpe med bkra shis dge 'phel gyi gtsug lag khang bzhengs /
paN Di ta dang lo tsA ba rnams gtsug lag khang du bzhugs nas /
mtshan nyid dang sngags kyi bka' dang bstan bcos mang bo bsgyur cing 'chad rtsom gyis dus 'da' bar byas /
sngar yab mes kyi ring la chos dang rig gnas kyi brda skad bod la ma grags pa mang bo zhig byung zhing /
rgya nag dang li dang bal bo rgya gar yul dbus dang kha che za hor sogs yul du ma nas bsgyur ba'i brda mi 'dra ba dag mang bos mi go zhing bslab dka' bar gzigs nas /
drin can lo paN rnam gsum zhes grags pa dzi na mi tra dang /
da na shi la dang /
zhang ye shes sde gsum sogs lo paN rnams kyis /
sngar bsgyur ba thams cad dag par byas shing skad gsar bcad kyis gtan la phab ste go bde bar byas /
gzhung tshad rnams bam grangs kyis nges par byas te /
dkar chag tu bsnan nas /
sngar gyi dkar chag gsum gyi zla la bzhag 'di la skad gsar bcad gnyis pa zhes /
smra ba rgyan gyi me tog ngag gi dbang phyug grub pa las bshad do / /
skad gsar bcad kyi skabs lo paN rnams kyis bye brag rtogs byed che 'bring chung gsum mdzad /
de'i tshul ni sgra sbyor bam gnyis kyi sa bcad gsum par yod pa /
yongs rdzogs bdag gis bod du rig gnas dar tshul mdor bsdus zhes bya ba'i nang du drangs yod /
'on kyang sgra sbyor bam gnyis su khri lde srong btsan zhes pa yig nor yin te /
khri gtsug lde btsan zer dgos so / /
de ltar khri gtsug lde btsan ral ba can gyi dus su chos srid gnyis ka shin tu dar /
chos dar ba'i stobs kyis sgra rig pa shin tu dar ba de ltar lags te /
sgra sbyor bam gnyis las /
chos kyi gzhung dang sgra'i lugs las ji skad du 'byung ba'i gtan tshigs dang /
chos la ji skad du gdags pa dpyad de /
zhes gsungs so / /
de rjes blon gdug pa can dbas stag sna can sogs kyis rgyal bo dang /
blon bran ka dpal yon bkrongs nas /
glang dar ma 'u dum btsan rgyal sar bzhag 'di ni chung dus nas gzugs ba lang gi sha tshugs dang 'dra zhing /
blo rtul rgyud gyong bas 'bangs rnams kyis glang dar ma zhes btags /
ming dngos ni 'u dum btsan zer /
rgya'i lo rgyus rgya yig rgya'i lo tsA ba hu gyang ju zer bas bod yig tu bsgyur ba las /
rgyal bo 'di chang la dga' zhing spyod pa ngan pas /
bod kyi rgyal khams thams cad 'khrugs /
si ha ce'u la bod dbang ba'i ri brtsigs yod pa 'gyel /
klu chu zhag gsum gyen la log ltas ngan byung zhing rgyal khams zhig pa yin no / /
zhes bshad do / /
de nas glang dar kho rang yang rmongs shing yon tan med par ma zad /
yon tan can la snying nas mi dga' bas /
chos byas pa bkra mi shis zer nas /
rma rin chen mchog dang nyang ting 'dzin sogs lo tsA ba mang bo bkrongs /
paN Di ta rnams sa mthar bskrad pa dang rang rang so so'i yul du bros /
rab tu byung ba la la sa mthar bros /
ma thar ba rnams khyim sar phab /
mi nyan pa rnams bsad /
la la khrid nas rgyal blon rnams kyis rta la 'bab 'dzeg gi tshe sgur du bcug nas stegs byas /
la la'i lag tu mda' gzhu dang rnga gshang bzhag ste rngon pa byed du bcug lha sa dang bsam yas bshas ra byas /
gtsug lag khang mang bo bshigs /
dpe cha rnams me la bsregs pa dang chu la bskur ba dang sa 'og tu gnon pa sogs byas /
'bangs rnams 'tsho ba'ang je sdug je sdug la song /
bod 'bangs rnams sdug bsngal gyi gnas su bcar to / /
yon tan can thams cad med par byas /
bod rang gi brda sprod pa dang sgra rig pa'i skor gtan nyams byas so / /
'ga' zhig gis mar le dngos gtso rtsod sgrub kyi rig pa smra ba yin khul gyis sna tshogs smra ba dang /
chos bsnubs pa ni dmag don gyi 'gro song las chos kyi 'gro song che ba'i stabs kyis red zer ba sogs btang snyoms su bzhag go / /
glang dar gyi sras rtsod med 'od srung sde dang /
sras dogs pa can yum brtan sde gnyis rgyal sar su 'jog blon po rnams ma mthun zhing phyogs gnyis su chad de /
'od srung rgyal sar bzhag kyang yum brtan gyis dbu ru bzung /
'od srung gis g.yo ru bzung ste 'khrug pa byas /
gzhan yang yab glang dar gyi dus 'bangs gnon btsir dang /
khral 'u lag sogs dang /
'bangs kyi 'tsho ba'ang je sdug je sdug song stabs bod 'bangs yongs mi dga' bar gyur /
sras gnyis kyis kyang yab kyi byed tshul nor bar shes nas /
jo bo rnam gnyis dang byams pa chos kyi 'khor lo gdan drangs nas khri khar bzhag 'on kyang rig gnas dang chos slar gso byed ma thub /
'bangs gyen log byung ste kheng log thog ma mdo khams nas byung /
'od srung dgung lo so gcig thog stag rtse gnyags kyis bkrongs /
de'i sras bkra shis brtsegs pa dpal dang /
skyid lde nyi ma mgon gnyis mnga' ris su song /
de gnyis spyod pa bzang zhing blo gros che bas mnga' ris kyi rgyal bor gyur /
de dag gi rgyud pa mnga' ris rgyal bo rnams kyis stod kyi sa mtshams legs par bsrungs te /
gar log bal bo /
rgya gar sogs btsan 'dzul bkag nas stod kyi sa mtshams brtan por bsrungs /
gzhan yang /
khri bkra shis brtsegs pa'i sras 'bring ba 'od lde la sras bzhi byung ba'i gnyis pa khri lde 'bangs bra sde dang bcas pa mtsho khri shor rgyal mo'i khar byon te gzhi bzung /
tsong kha'i rgyal bo zhes pa'i rgyal bo stobs ldan du gyur te kan su'u hra'an zhi yan chod mnga' 'og tu bsdus te smad kyi sa mtshams brtan por bsrungs /
bod dbus sil bur thor yang /
stod smad kyi rgyal bo de gnyis kyis chos dang rig gnas slar gso bar mdzad /
dper na /
stod kyi mnga' ris rgyal bo lha bla ma ye shes 'od kyis tho lding gi dpe med lhun 'grub gtsug lag khang bzhengs /
rgya gar shar phyogs nas paN Di ta d+harma pA la dang /
de'i mkhan bu sA d+hu pA la /
gu na pA la /
pradz+nyA pA la ste pA la rnam gsum du grags pa spyan drangs chos dang rig gnas zhus /
zhang zhung ba rgyal ba'i shes rab kyis paN Di ta mang bo bsten te sgra dang skad yig sogs la sbyangs pas mkhas pa chen por gyur /
phyis su khong ne pa la ste bal yul du phebs nas 'dul ba'i lag len sogs chos dang rig gnas du ma bslabs /
gzhan yang lha bla ma ye shes 'od kyis rin chen bzang bo la sogs pa'i byis pa nyi shu rtsa gcig slob gnyer la btang ba las rin chen bzang bo dang /
legs pa'i shes rab /
lo chung grags 'byor gsum ma gtogs gzhan rnams sa ma thub par shi /
lo tsA ba rin chen bzang bo dgung lo dgu bcu go brgyad la bzhugs /
slob ma zhus chen pher ba'i lo tsA ba bcu lhag byung /
khong gi slob ma rnams kyis rig gzhung mang bo bsgyur /
lo tsA ba chen po blo ldan shes rab kyis rig gzhung 'bum phrag mang bo bsgyur /
dag yig brtsams /
lha bla ma ye shes 'od kyi dus su /
paN Di ta smr-i ti dang /
phra la ring ba gnyis byon /
smr-i tis gzhung bshad mang bo dang gdan bzhi sogs bsgyur /
smra sgo mtshon cha brtsams /
rgyal ba 'brom ston pas kyang 'di ba'i mdun nas sgra bslabs /
de skabs 'brog mi lho bal du lo bcu gsum la bzhugs nas paN Di ta mang bo bsten te slob gnyer gnang /
bod du phebs nas mdo sngags rig gnas dang bcas pa 'chad spel gnang /
mar ba lo tsA bas 'di ba'i mdun nas sgra bslabs /
slob ma shin tu mang /
rnying ma'i zur chen dang /
sa skya 'debs pa bo 'khon dkon mchog rgyal bo sogs so / /
mnga' ris kyi lha bla ma khu dbon gyi dus rgya gar sogs nas paN Di ta mang bo spyan drangs /
khyad par du dpal mnyam med jo bo rje dpal ldan a ti sha mar me mdzad dpal ye shes spyan drangs pa sogs shin tu grags che zhing phyag rjes rlabs che /
jo bo rje'i slob ma grags che ba ni /
gtsang na 'gar 'gos yol gsum /
dbus na khu rngog 'brom gsum /
gtso bo 'brom ston pa rgyal ba'i 'byung gnas kyis r+wa sgreng chos sde btag /
bstan pa'i bdag por gyur /
slob ma bka' gdams sku mched gsum sogs shin tu mang /
khu ston brtson 'grus g.yung drung gis kyang thang bo cher bzhugs nas slob ma shin tu mang bo bskyangs /
rngog legs pa'i shes rab kyis gsang phu ne'u thog gi dgon pa btab /
de'i dbon po'am tsha bu ni rngog lo blo ldan shes rab bo / /
jo bo'i slob ma gtsang smad rta nag gi 'gos lo tsA ba 'gos khug pa lhas btsas ni rgya bal du lan bcu gnyis byon lo mang bor bzhugs /
paN Di ta bdun cu don gnyis bsten te gdams pa mang bo gsan /
bod du byon nas zhal gzigs ri khrod du gsang 'dus bsgrubs pas zhal gzigs shing /
mkhas grub nyis 'dzoms kyi 'phags chen du gyur /
'dus pa sogs dar bar mdzad /
gsang 'dus kyi rgyud 'grel chen mo sogs gsung rtsom mang /
slob ma mdar seng rgyan sogs drug stod lung gnam gyi rdzong kha ba dang yol mched gsum sogs mang la /
sa skya ba 'khon dkon mchog rgyal bos kyang bla mar bsten nas gsang 'dus skor sogs gsan /
rdog rabs kyi gsang 'dus grub thob rnams kyang 'di ba'i slob rgyud yin /
rje bdag nyid chen pos kyang rje red mda' ba'i mdun nas 'gos lugs kyi gsang 'dus kyi dbang sogs gsan /
sa skya paN chen kun dga' rgyal mtshan gyis /
sgra 'jug sgra nye bar bsdu ba /
sdeb sbyor me tog chun po /
tshig gter sogs brtsams te sgra'i skor la'ang 'chad nyan mang du mdzad /
shong ston lo tsA ba rdo rje rgyal mtshan ni /
bal yul du byon nas paN Di ta ma hen dra b+ha dra lo lngar bsten nas rig gnas du ma bslabs /
khyad par du sgra rig pa la shin tu mkhas par sbyangs /
rig gnas mang bo 'chad spel mdzad pa dang /
gzhung mang bo bsgyur /
chag dgra bcom dang de'i dbon chag chos rje dpal gnyis kyang rgyal gar du byon /
paN Di ta mang bo bsten nas slob gnyer gnang /
gsar 'gyur dang 'gyur bcos mang bo mdzad /
bka' drin che bar brtsi /
snyan grags che /
gzhan bu ston thams cad mkhyen pa sogs sgra rig pa'i skor la bka' drin che ba'i mkhas pa ches shin tu mang bo byung ba rnams brjod kyis mi lang /
thams cad kyang chos kyi bla ma mkhas shing grub pa brnyes pa sha stag yin no / /
bcom ldan rigs ral gyis mdzad pa'i sgra'i bstan bcos smra ba rgyan gyi me tog ngag gi dbang phyug grub pa zhes bya ba las /
bkas bcad gsum pa ni /
lha bla ma ye shes 'od kyi dus kyi sgra bsgyur rin chen bzang bo nas bzung ste kho bo'i bla ma mchog lo tsA ba dge slong chos rje dpal yan chad kyis byas pa yin no / /
zhes gsungs pa ltar /
skad gsar bcad gsum de ltar yin no / /
gzhan yang /
dpang lo tsA ba blo gros brtan pa /
thar ba lo tsA ba /
lo tsA ba byang chub rtse mo /
bla ma rdo rje rgyal mtshan /
shong blo gros brtan pa /
yar lung grags pa rgyal mtshan /
lo tsA ba rin chen rnam rgyal sgra tshad pa rin chen rnam rgyal yang zer /
snar thang lo tsA ba saM g+ha shri /
zha lu lo chen chos skyong bzang bo dag yig za ma tog rtsom pa bo /
skyogs ston lo tsA ba ngag dbang rin chen bkra shis /
'di ba'i mtshan la smin grub lo tsA ba yang zer la /
li shi'i gur khang rtsom pa bo red /
lo chen skyabs mchog dpal /
stag lo shes rab rin chen /
rje bdag nyid chen po blo bzang grags pa'i dpal gyis /
lo tsA ba nam mkha' bzang bo las snyan ngag bslabs /
bo dong ba rin chen zham bzang ba las sgra ka lA pa dang /
tsan dra ba dang /
sdeb sbyor sogs bslabs /
sa bzang ma ti paN chen sogs las kyang sgra gsan te dar spel mdzad do / /
jo nang kun dga' grol mchog gi sprul sku rje tA ra na tha ste sgrol ba'i mgon po mchog gis kyang 'phags yul nas phebs pa'i paN Di ta kha shas bsten nas dbyangs can sgra mdo rtsa 'grel bsgyur rtsom gnang ba de la tA ra na tha'i sgra TIka zhes grags che /
kun gzigs lnga ba chen pos sgra'i slob dpon sde ba zhang mkhar ba 'jam dpal /
rin po che sman lung ba /
mang yul lo tsA ba /
mon gro ba yab sras rnams bsten nas sgra rig pa la sbyangs /
mon gro ba la rig gnas rgya mtsho'i phreng ba 'dzin pa mon gro ba yab sras zhes bsngags brjod cher mdzad /
mon gro ba ni sngar jo nang dgon gyi grwa ba yin la /
phyis su dgon pa nas bud de rig gnas sogs la sbyangs pas mkhas grags che /
smin gling gter chen gyi gcung lo chen d+harma shrI bya ba mkhas grags che la sdeb sbyor rin chen 'byung gnas kyi 'grel ba rmad du byung ba brtsams /
kun gzigs lnga ba chen po'i 'phrin la la brten nas /
'dar lo ngag dbang phun tshogs lhun 'grub kyis dbyangs can sgra mdo rtsa 'grel bsgyur ba dang /
pa Ni ba'i 'grel chen brtsams /
karma si tu chos kyi 'byung gnas kyis ka tsan dbyangs gsum sogs rig gnas skor mang bo bsgyur /
'di bas bsgyur ba rnams khong gi gsung 'bum khrod du bzhugs /
kun mkhyen chen po 'jam dbyangs bzhad pa'i rdo rjes ka lA pa'i 'grel chen nag po 'gro shes brtsams pa dang /
pa Ni ba'i mchan 'grel dang /
mngon brjod 'chi med mdzod 'gyur bcos gnang ba sogs sgra'i skor kyang du ma mdzad /
kun mkhyen 'jigs med dbang bos kyang sgra sogs rig gnas skor dar spel mdzad par bla brang bkra shis 'khyil du paN Di ta mang bo byung ste /
rje shes rab rgya mtsho dang /
brag dgon bstan pa rab rgyas sogs dge bshes mang bo'i sgra'i zin bris yod la /
kha shas kyi zin bris phyogs bsdus byas pa sgra mchan chen mo ni /
bdag gis snum par brgyab pa lta bu mang /
bdag gi slob dpon rin po che oM 'khyil ba 'jam dbyangs legs bshad dpal bzang bos dbyangs can sgra mdo'i byings sgrub dang /
shan sbyar kA li'i phreng sgrig sogs brtsams pa yin la /
bdag gis gros mgo bton pa bzhin 'di ga'i bod rigs rang skyong khul bod yig rtsom sgyur cus kyis saM bod shan sbyar bsgrigs par byas so / /
de ltar sngon gyi mkhas grub rnams kyis sgra rigs pa la shin tu don gnyer byas pa ltar /
rang cag rnams kyis kyang rig gnas 'di la don gnyer byed rigs te /
kong sprul yon tan rgya mtsho'i gsung las /
sgra la sbyangs pa mthar son pa na rigs lam spyi dang gsung rab dgongs 'grel dang bcas pa'i don phyin ci ma log par rtogs pa yin te /
sgra shes na don la mi rmongs zhes bya ba bod blun rnams kyis phyi rig gnas /
nang mdo rgyud gang la'ang bod skad rkyang ba'i steng nas go ba btsal te 'bru gnyer zhing rang nyid kyis kyang don gyi phyogs tsam ma rtogs par skad gnyis smra ba'i dang bo rnams la dgag sgrub phyin ci log tu byas nas rang gi blo gros kyi mthil zang mar ston pa'i snyigs dus kyi 'chad nyan dang thos bsam gyi spyi srol de ltar ma yin par /
zhes gsungs pa dang /
yang de las /
deng sang gi dus 'dir phal mo ches legs sbyar ni chos bsgyur rgyu yod na ma gtogs ha cang mi mkho zer ba'am /
lung la thos bsam byed pa la shes brtson gyi sbyor ba gzhan yod pas chog gi legs sbyar shes ma shes med zer ba sogs mang du snang ba ni tshong 'dus su ras pa'i rnam thar 'khrab pa ltar phyugs dang mtshungs pa'i blun po'i dbus su log rtog la zhen pa'i blun po dag 'dug ste mig ma tshang ba'i ngo gnong med par lag pa yod pa'i mtshang 'bru brjod pa na blun po gzhan rnams kyis kyang de de bzhin no zhes the tshom tsam yang med par yid ches pas sgrogs pa ni snyigs dus kyis bslad pa'i bod rgan mang bo'i rang rtags te /
dper na bong bus phub ma kho na za ba la rgyu mtshan cing yang med pa bzhin no / /
zhes gsungs pa ltar /
deng dus lhag par mtshan nyid kyi grwa sa rnams su /
mtshan nyid shes na rig gnas shes ma shes med zer ba dang /
slob grwa 'ga' zhig gi nang du 'ga' zhig gis sgra shes ma shes med rgya yig dang dbyin yig shes dgos zer ba dag gis bod kyi rig gnas kyi 'byung khungs dang /
de'i yon tan ma shes pa red snyam mo / /
'dir smras pa /
rmongs pa'i smag chen 'thib pa'i gangs ljongs 'dir / /
spyan ras gzigs dbang srong btsan sgam po yis / /
'phrin las 'od dkar zegs ma 'bum spros pas / /
rmongs mun lhag med bcom pa'i dga' ston dar / /
brtan pa'i 'khor lo'i ye shes 'od rnon las / /
'jam dbyangs thon mi'i 'od snang 'bum shar te / /
bod yul rmongs pa'i rgud pa kun bsal nas / /
chos dang srid kyi lo 'bras g.yur du za / /
de lta'i byung ba brjod pa'i gling bu'i sgra / /
skal mnyam rgan po'i skyo ba sangs byed du / /
'bul lo nyan byed gtad nas nyan par zhu / /
phrag dog can rnams ca co'i dbyangs mdzod cig /
ces pa bar skabs kyi tshigs su bcad pa'o / /
gnyis pa gtan tshigs rig pa dar tshul ni /
spyir gtan tshigs rig pa ni /
phyi rol rig byed pa sogs la sngon nas dar ba ste /
dper na rtog ge'i tshig don bcu drug ston pa'i gtan tshigs rig pa'i gzhung yod mod /
de dag ni don med don log don dang ldan / /
thos rtsod sgrub pa lhur len dang / /
zhes gsungs pa ltar /
bya rog so rtog gi bstan bcos lta bu don med pa dang /
bdag shes rig gi skyes bu dang /
spyi gtso bo sgrub pa lta bu'i don log pa dang /
thos rgya che ba tsam gyi ched dang /
gzhan la rtsod pa tsam gyi ched yin pa las ldog ste /
nang ba sangs rgyas pa'i gtan tshigs rig pa ni /
skye dgu mtha' dag sdug bsngal las grol ba'i ched yin pas don dang ldan pa dang /
de'i don du lam sgrub pa lhur len pa'i khyad par gnyis ldan la /
de lta bu'i khyad par gnyis ldan gyi gtan tshigs rig pa ni thub pa sangs rgyas bcom ldan 'das kyis sde snod kyi nang du thor bur gsungs pa /
dper na mngon pa'i sde snod kyi nang du sdug bden mi rtag pa dang sdug bsngal ba'i rigs sogs mi rtag bcu drug sgrub pa'i rigs pa lta bu mang la /
de bzhin mgon po klu sgrub yab sras kyi gzhung rig tshogs kyi skabs su chos rnams kyi chos nyid gtan tshigs rig pa'i sgo nas bsgrubs pa yin /
rjes 'jug rnams kyis kyang de'i sgo nas bsgrubs pa ste /
thal 'gyur dang sbyor ngag sun 'byin sogs kyis dgag sgrub byas pa lta bu'o / /
de bzhin du 'phags pa thogs med yab sras kyis gtan tshigs rig pa'i sgo nas phyi don med par gtan la phab ste /
sems tsam pa'i grub mtha'i rkang btsugs pa dang /
bye mdo gnyis kyi grub mtha' la dgag pa btang ba sogs gtan tshigs rig pa ni rang rang gi grub mtha'i dgag bzhag gi mtshon cha lta bur byas so / /
'on kyang tshad ma'i gzhung lugs kyi rkang 'dzugs mkhan ni slob dpon dbyig gnyen la slob ma rang las mkhas pa bzhi yod pa'i nang gi tshad ma rang las mkhas pa slob dpon phyogs kyi glang bo de nyid yin la khong gis rigs sgo sogs tshad ma'i gzhung brgya rtsa gsungs shing phyis su de rnams kyi rigs lam phyogs gcig bsdus pa /
tshad ma kun 'dus sam tshad ma mdo zhes bya ba brtsams /
de rjes phyogs las rnam par rgyal ba'i mkhas pa chen po chos kyi grags pas tshad ma sde bdun zhes yongs su grags pa de nyid mdzad /
de dag ni lo tsA ba chen po dge slong dge ba'i blo gros dang /
rngog lo tsA ba blo ldan shes rab sogs lo tsA ba mkhas pa mang bos bsgyur ba'i tshad ma'i gzhung ni /
sde dge'i bstan 'gyur gyi ba la slob dpon phyogs kyi glang bos mdzad pa'i tshad ma kun las btus pa sogs le tshan bcu phrag lhag dang /
ba la rnam 'grel rang 'grel dang /
lha dbang blo'i 'grel ba gnyis /
gnyis la tshad ma rnam 'grel gyi 'grel bshad dang /
lha dbang blo'i 'grel ba'i 'grel bshad gnyis /
gnyis la tshad ma rnam 'grel gyi le'u gnyis pa man chad kyi 'grel ba rnam 'grel gyi rgyan zhes bya ba /
gnyis la tshad ma rnam 'grel gyi rgyan gyi 'grel bshad rgyal ba can gyis mdzad pa /
ba la rnam 'grel gyi 'grel bshad bram ze bde byed dga' bas mdzad pa dang le'u gnyis pa'i 'grel ba nyi ma sbas pas mdzad pa gnyis /
gnyis la tshad ma rnam 'grel gyi 'grel ba las /
le'u gsum pa'i bshad pa nyi ma sbas pas mdzad pa /
tshad ma rnam 'grel gyi rgyan gyi 'grel bshad mkhas pa dza mA ris mdzad pa gnyis /
ba la tshad ma rnam 'grel gyi mngon gsum le'u'i 'grel ba dza mA ris mdzad pa /
ba la rnam 'grel gyi rgyan gyi le'u bzhi ba'i 'grel ba dza mA ris mdzad pa /
ba la slob dpon chos mchog gis mdzad pa'i tshad ma rnam nges kyi 'grel ba 'thad ldan zhes bya ba dang /
tshad ma rnam nges kyi 'grel bshad slob dpon ye shes bzang bos mdzad pa dang gnyis /
ba la chos mchog gis mdzad pa'i tshad ma rnam nges kyi TI ka'i 'grel bshad le'u gnyis pa'i 'grel ba 'gyur byang med pa /
ba la rigs thigs kyi rgya cher 'grel slob dpon dul ba lhas mdzad pa dang /
rigs thigs rgya cher 'grel slob dpon chos mchog gis mdzad pa /
rigs thigs kyi phyogs snga mdor bsdus slob dpon ka ma la shI las mdzad pa /
rigs thigs kyi don bsdus mkhan po dzi na mi tras mdzad pa /
gtan tshigs thigs pa'i rgya cher 'grel dul ba lhas mdzad pa rnams so / /
ba la 'brel ba brtag pa'i rgya cher bshad pa slob dpon dul ba lhas mdzad pa dang /
'brel ba brtag pa'i rjes 'brang zhes bya ba bram ze shadka rA nan+das mdzad pa /
rgyud gzhan grub pa'i 'grel bshad slob dpon dul ba lhas mdzad pa /
rtsod pa'i rigs pa'i 'grel ba don rnam par 'byed pa slob dpon chen po shAn+ta rak+Shi tas mdzad pa /
rtsod pa'i rigs pa'i 'grel ba slob dpon dul ba lhas mdzad pa gsham ma tshang ba gcig dmigs pa brtag pa'i rgya cher bshad pa slob dpon chen po dul ba lhas mdzad pa /
rigs pa grub pa'i sgron ma zhes bya ba slob dpon tsan+d+ra go mis mdzad pa /
thams cad mkhyen pa grub pa'i tshig le'ur byas pa dang /
phyi rol gyi don grub pa zhes bya ba'i tshig le'ur byas pa slob dpon dge srungs kyis mdzad pa /
thos pa brtag pa'i tshig le'ur byas pa dang /
gzhan sel brtag pa'i tshig le'ur byas pa /
dbang phyug 'jig pa'i tshig le'ur byas pa rnams slob dpon dge srungs kyis mdzad pa /
tshad ma brtag pa che chung slob dpon chos mchog gis mdzad pa /
gzhan sel zhes bya ba'i rab byed chos mchog gis mdzad pa /
'jig rten pha rol grub pa slob dpon chos mchog gis mdzad pa /
glegs bam bklag pa'i thabs paN Di ta dA na shI las rang 'gyur mdzad pa /
skad cig ma 'jig par grub pa slob dpon chos mchog gis mdzad pa /
skad cig ma 'jig par grub pa'i rnam par 'grel ba slob dpon bram ze mu tig bum pas mdzad pa /
lhan cig dmigs pa nges par grub pa ye shes 'byung gnas sbas pas mdzad pa /
sel ba grub pa zhes bya ba dge bsnyen dam pa mkhas pa chen po bram ze shadka rA nan+das mdzad pa /
'grel ba grub pa zhes bya ba slob dpon chen po shadka rA nan+das mdzad pa /
rgyu dang 'bras bu'i ngo bo grub pa dz+nyA na shrI mi tras mdzad pa /
rnam par rig pa nyid du grub pa rin chen 'byung gnas zhi bas mdzad pa /
nang gi khyab pa rin chen 'byung gnas zhi bas mdzad pa /
gtan tshigs kyi de kho na nyid bstan pa dzai tA ris mdzad pa /
chos dang chos can gtan la phab pa dzai tA ris mdzad pa /
byis pa 'jug pa'i rtog ge dgra las rgyal bas mdzad pa /
rtog ge'i skad dge slong thar ba'i 'byung gnas sbas pas mdzad pa /
rigs pa'i sbyor ba kha che'i grub brnyes slob dpon chen po rin chen rdo rjes mdzad pa rnams so / /
gnyis la de kho na nyid bsdus pa'i tshig le'ur byas pa slob dpon zhi 'tshos mdzad pa /
de kho na nyid bsdus pa'i dka' 'grel slob dpon chen po ka ma la shI las mdzad pa gnyis so / /
ba la yangs pa dang dri ma med pa dang ldan pa zhes bya ba'i tshad ma kun las btus kyi 'grel bshad slob dpon rgyal ba'i dbang bo blon po'i zhabs kyis mdzad pa'o / /
de ltar tshad ma rig pa'i skor la bod chen po nyi shu le tshan brgya phrag longs pa rnams paN+Di ta dang lo tsA ba sku drin can rnams kyis bsgyur cing gtan la phab nas bod kyi mkhas pa rnams kyis /
de dag la sbyangs pa mthar phyin par mdzad par ma zad dgongs 'grel gyi gzhung mang bo brtsams so / /
sa skya'i gdan sar sa skya paN chen gyis rigs gter gsungs /
de la sbyangs pa'i mkhas pa mang bo byung ba yin la /
dpal sa skya'i chos grwa chen po nas tshad ma sogs mdo sngags kyi gzhung chen ches mang bo la mkhas pa'i mkhas pa paN+Di ta mang bo byung ste /
dkar bo rnam gsum /
dmar bo rnam gnyis /
g.yag gzhon rnam gnyis /
rje yab sras gsum sogs byung ba dang /
gtsang bde gung gsum /
dga' skyor zil gsum sogs kyi grwa sa rnams su tshad ma sogs shin tu dar te /
cha ba chos kyi seng+ge gtsang ne'u thog gi gdan sar lo bco brgyad du bzhugs nas tshad ma sogs shin tu dar bar byas te /
tshad ma'i rigs pa phyogs bsdus kyi bsdus grwa'i srol btod /
slob ma rigs pa'i seng chen brgyad dang /
jo sras bzhi sogs mang bo 'byung /
dpal mnyam med ri bo dge lugs pa'i bstan pa dar nas se 'bras dge gsum sogs su shin tu dar /
rje bdag nyid chen pos sde bdun yid kyi mun sel dang /
rgyal tshab rjes thar lam gsal byed /
mkhas grub rjes TIka chen rigs pa'i rgya mtsho dang spyi don sde bdun yid kyi mun sel /
rje dge 'dun grub kyis spyi don rigs rgyan /
stag tshang ra ba stod pa'i dge bshes dag gis ra stod bsdus grwa /
kun mkhyen 'jam dbyangs bzhad pas bsdus grwa'i rtsa tshig dang /
bsdus gzhung che chung rnam 'grel le'u gsum gyi mtha' dpyod /
bswe ngag dbang bkra shis kyi bswe bsdus grwa dang rtags rigs rang lugs sogs /
mkhan chen dge 'dun rgya mtshos bsdus gzhung chen mo brtsams pa sogs thams cad brjod kyis mi lang ngo / /
phyis su mdo stod smad du nang bstan dar nas bzung tshad ma rig pa'i gzhung mang bo dar te /
dper na /
bla brang bkra shis 'khyil du mdo sngags rig gnas kun dar nas bsdus grwa sogs rtsom mkhan mang bo byung /
de ltar mtshan nyid kyi grwa sa rnams su tshad ma rig pa'i 'chad nyan shin tu dar te /
de ltar dam pa chos kyi dgon sde rnams med na /
rig gnas che ba lnga'i ya gyal tshad ma 'di yod thabs med do / /
'dir smras pa /
de ltar mkhas dbang gser gyi ri bo yis / /
rigs pa'i rang mdangs 'bum gyi 'od spros te / /
log smra 'byung bo'i bya rnams long bar byas / /
shes bya'i gnas lugs gsal ler mthong bar byas / /
gangs ljongs rigs pa smra ba 'bum phrag gi / /
blo gros nyi ma 'bum gyi 'od shar tshe / /
rig gzhung chu skyes gzhon nu'i 'dzum mdangs rgyas / /
bde skyid sbrang rtsi'i dga' ston lhug par stsol / /
zhes pa'ang bar skabs kyi tshigs su bcad pa'o / /
gzhan rjes su 'dzin pa'i rig gnas gnyis kyi dang bo bzo rig pa ni /
spyir bzo rig pa khang bzo shing bzo sogs dkyus ma tsam zhig sangs rgyas kyi bstan pa ma dar ba'i sngon nas yod mod /
bzo las cher dar ba ni /
sangs rgyas kyi bstan pa dar ba nas yin te /
chos rgyal srong btsan sgam po'i dus nas bzung ste rim bzhin dar ba yin te /
de nas lha'i thig rtsa /
mchod rten gyi thig rtsa /
dkyil 'khor gyi thig rtsa /
yi ge'i thig rtsa sogs dar ba yin /
dper na ra sa 'phrul snang gi gtsug lag khang dang /
mtha' 'dul yang 'dul gyi gtsug lag khang sogs kyi bzo las kyi lag rtsal dar ba dang /
de dag gi nang rten sku gzugs dang mchod rten sogs bzhengs pa'i lag rtsal gyi bzo las dar ba dang /
bal bza' khri btsun gyis dmar bo'i rir pho brang dgu thog lcags ri dang bcas pa bzhengs pa lta bu dar rgyas che ba byung /
lha khang dag la gser zangs kyi rgya phibs bzo ba'i bzo las dar bar brten /
gser dngul zangs lcags kyi bzo las dar ba dang /
lha khang dag la shing brkos rdo brkos mdzes rgyan dar bar brten shing brkos dang rdo brkos kyi lag rtsal ches legs par dar ba dang /
mkhas pa paN+Di ta rnams kyi gsung rtsom dang /
bka' bstan 'gyur sogs kyi shing par rko ba'i rig pa phun sum tshogs pa dar zhing rgyas /
de ltar mkhas pa paN+Di ta rnams kyis rgya dkar nag li dang bal bo kha che sogs kyi bzo las kyi rigs mang bo bsgyur nas dar bar byas te /
dper na /
bstan 'gyur gyi pod kyi nang du dngul chu grub pa'i bstan bcos dang /
gser 'gyur gyi bstan bcos /
mchod rten gyi mtshan nyid /
spos sbyor gyi bstan bcos sogs le tshan nyi shu rtsa gnyis yod de /
bzo rig bstan bcos phyogs mthun bcas pa'i gzhung / /
bcu phrag gnyis la gnyis kyis brgyan par bzhugs / /
zhes gsungs pa ltar ro / /
lha bzo ba'i thig rtsa dang lag rtsal ni /
dbus thang dang /
karma sgar bris dang /
reb gong gi lha ris gser rtsi dang tshon 'dul ba'i gdams pa khyad 'phags dang /
gos sku bzhengs drub sogs da lta'ang dar rgyas su yod /
rgyal rong yul gyi lha ris pa dang dngul bzo sogs kyi rgyun da lta'ang yod /
dad ldan dag gis lha khang gtsug lag khang mang bo bzhengs pa'i stabs kyis /
phyi'i rtsig pa rdo rtsig dang /
nang gi shing gi ka gdung rgyan bcas bzos stabs rim gyis de dag gi lag rtsal dar zhing rgyas par gyur /
der brten mi ser mi dmangs kyi 'tsho ba'i dgos mkho'i rigs bzo ba'i rig pa yang dar te snam phrug ther ras /
sa gdan phying gdan pags tshar /
ko rtsid sogs kyi lag shes bzo las dar te /
deng sang yang ras gos rigs ma gtogs /
gtso cher lag shes bzo las de dag la brten pa yin /
dam pa'i chos dar sar bzo las kyang dar zhing rgyas par yod do / /
gnyis pa gso ba rig pa ni /
sngar lha tho tho ri'i dus su rgya gar gyi sman pa bi byi dga' byed dang /
bi lha dga' mdzes gnyis bod du byon nas gso dpyad sman gyi rig pa spel mod /
de skabs bod rang skad kyi yi ge 'bri ba'i srol ma byung gshis /
legs sbyar gyi yi ge dang /
mi rigs gzhan gyi yi ge'i steng nas spel mod /
bod rang gi yi ge 'bri ba'i srol yod pa'i dus rim bzhin dar khyab chen po ma byung bar mngon /
khri srong lde btsan gyi dus su mkhan slob chos gsum gyis dam pa'i chos rab tu dar bar mdzad /
der brten sad mi mi bdun sogs dge slong mkhas pa mang du byon nas /
rgya gar bal bo sogs su phebs te chos mang bo bsgyur ba dang /
de'i zhor la sman rtsis sogs kyi gzhung mang bo bsgyur /
bstan pa snga dar la lo tsA ba bai ro tsa na sogs dang /
ka cog zhang gsum sogs dang phyi dar gyi lo tsA ba rin chen bzang bo sogs kyis byang chub kyi sems kyis kun nas bslangs te /
gso rig gi gzhung sman dpyad yan lag brgyad pa sogs sman gzhung mang bo bod skad du bsgyur te /
bstan 'gyur du bzhugs pa sde dge'i bstan 'gyur gyi ba'i nang du sbyor ba brgya ba sogs sman gzhung lnga dang /
ba'i nang du yan lag brgyad pa'i rang 'grel du grags pa'i yan lag brgyad pa'i snying bo zhes bya ba'i gzhung chen mo dang /
ste pod gsum gyi nang du yan lag brgyad pa'i snying bo rnam par 'grel ba tshig gi don gyi zla zer zhes bya ba sogs sman gyi skor la pod chen po lnga dang gzhung tshan bdun yod pa rnams kyang chos lugs la mkhas shing sbyangs pa'i dge slong paN+Di ta rnams kyis bsgyur ba yin no / /
khyad par du sde snod gsum dang gsang sngags zab mo sbyangs shing bsgrubs pas grub pa thob pa'i g.yu thog yon tan mgon po mtshan yongs su grags pa de nyid kyis /
sman dang rtsis kyi gzhung du ma brtsams shing /
slob ma stong phrag mang bo skyed bsrings te bod yul sogs su nad kyis nyen pa 'bum phrag mang bo nad las thar bar byas pa dang mnyam du dam pa'i chos kyis 'gro ba rnams rnam grol thar ba'i lam la bkod do / /
sman gzhung chen mo rgyud bzhi cha lag dang bcas pa brtsams pa /
deng sang sman pa rnams gzhung 'di kho na la brten par snang /
bstan pa phyi dar gyi skabs su g.yu thog yon tan mgon po gsar ma zhes bya ba byung nas /
gsang sngags gsar rnying la sbyangs shing grub pa thob ste g.yu thog yon tan mgon pos rnying ma'i chos rgyun bskyangs te /
sman rtsis kyi gzhung mang bo brtsams /
sman gzhung rgyud bzhi cha lag dang bcas pa dar spel gnang ste gso rig dar zhing rgyas par mdzad /
g.yu thog gsar rnying gi rnam thar bdag gis logs su bris yod pas 'dir mi spro'o / /
sman pa mkhas pa de dag gi rjes 'brangs mkhas pa mang du 'byung ba las shin tu grags che ba ni byang bdag rnam rgyal grags bzang dang /
zur mkhar ba mnyam nyid rdo rje gnyis la byang zur rnam gnyis zhes grags /
sman gzhung mang bo brtsams /
de gnyis kyi rgyud 'dzin mkhas pa mang du byung /
kun gzigs lnga ba chen po'i dus /
dar mo sman rams pas rgyud kyi 'grel ba dang /
sman ngag bka' rgya ma sogs brtsams /
sde srid sangs rgyas rgya mtshos bai sngon dang /
man ngag lhan thabs sman gyi khog dbug brtsams pa sogs shin tu mang bas brjod kyis mi lang /
gzhan yang lcags po rir sman pa grwa tshang yod pa dang /
sku 'bum byams pa gling dang /
bla brang bkra shis 'khyil sogs su'ang sman pa grwa tshang yod pa sogs sman dpyad dar zhing rgyas pa'ang chos lugs dang 'brel ba kho na'o / /
rig gnas che ba lnga'i ya gyal bdag nyid kun shes par byed pa'i nang don rig pa ni /
sangs rgyas bcom ldan 'das kyis gsungs pa'i chos phung brgyad khri bzhi stong /
de tshur bsdus na gsung rab yan lag bcu gnyis /
de tshur bsdus na sde snod gsum gyi nang du 'du bas /
de dag gi dgongs pa 'phags yul gyi rgyan drug mchog gnyis sogs paN grub rnams kyis legs par gtan la phab pa bzhin /
bod 'dir bka' pod chen po lnga'i nang du bsdus nas mdo phyogs la sbyangs pa mthar phyin nas sngags phyogs la sbyang bar byed pa'i srol da lta'i bar du grwa sa chen po rnams su yod pa 'di lags so / /
rig gnas chung ba lnga'i dang bo snyan ngag ni /
grong tshig gi glu dang /
'bol rtsom tsam re gna' dus nas yod mod /
snyan ngag gi mtshan nyid /
rnam grangs /
dper brjod bcas kyi yan lag cha tshang ba ni phyis su dar ba yin te /
lo tsA ba chen po shong ston rdo rje rgyal mtshan gyis snyan ngag gi rtsa ba me long ma bsgyur ba dang /
snyan ngag chen po dpag bsam 'khri shing dang /
skyes rabs so bzhi ba sogs du ma bsgyur /
dpang lo tsA ba blo gros brtan pas kyang 'gyur bcos dang 'grel ba brtsams pa sogs snyan ngag gi lam 'di ni rgyas par byas /
der brten bod kyi dge ba'i bshes gnyen rnams kyi 'grel ba dang mchan 'grel dper brjod sogs brtsams pa shin tu mang /
dper na rin spungs 'jig rten dbang phyug grags pa'i seng+ge'i nga ro'i rgyud dang /
kun gzigs lnga ba'i dbyangs can dgyes glu /
bod mkhas pa mi pham dge legs kyi daN+Di'i dgongs rgyan /
kun mkhyen 'jam dbyangs bzhad pas dbyangs can dgyes glu'i don 'grel sogs brtsams /
gzhan yang dge bshes rnams kyis mdo dang sngags kyi yig cha mang bo'i mchod brjod dang bar skabs tshigs bcad sogs snyan ngag gis bcings pa dang 'phrin yig chab shog dang /
gsung mgur sogs snyan ngag gis brgyan pa /
dper na rgyal dbang bskal bzang rgya mtsho dang kun mkhyen 'jigs med dbang bo'i chab shog khyad par du 'phags pa sogs snyan ngag mkhas pa mang che ba bla ma dge ba'i bshes gnyen rnams yin no / /
gnyis pa mngon brjod ni /
mngon brjod 'chi med mdzod yar lung grags pa rgyal mtshan gyis bsgyur ba dang /
de'i rgya cher 'grel zha lu lo tsA ba dge slong chos skyong bzang bo'i 'gyur dang /
bod rang gi mkhas pas brtsams pa mngon brjod mkhas pa'i rna rgyan dang /
mkhas pa'i rna cha sogs yod la mngon brjod 'di ni shin tu mkho che ba'i rig gnas shig go / /
gsum pa sdeb sbyor ni /
sdeb sbyor rin chen 'byung gnas ni /
lo tsA ba chen po byang chub rtse mos bsgyur ba sogs mang bo yod pa dag gi khrid rgyun kyang da lta ma nyams par yod do / /
sde dge'i bstan 'gyur dkar chag las /
rang bzhin rkyen dang rnam 'gyur legs sbyar nas / /
don la brda sprod gzhung gi bstan bcos dang / /
de yi yan lag mngon brjod snyan ngag sogs / /
ston pa'i bstan bcos sum cu rtsa dgu bzhugs / /
zhes gsungs pa ltar ro / /
bzhi ba skar rtsis ni /
dus 'khor rtsa rgyud dang /
dus 'khor bsdus rgyud las gsungs pa'i rtsis kyi skor /
bod kyi mkhas pa dag gis gtan la phab ste dar bar byas /
dper na /
bu ston thams cad mkhyen pa'i mkhas pa dga' byed dang /
mkhas grub thams cad mkhyen pa'i dus 'khor TIka chen dang /
rgya mtsho rnam gsum gyis pad dkar zhal lung ma bu sogs dang /
sde srid kyis bai dkar /
sum pas dge ldan rtsis gsar /
thu'u bkwan gyis mkhas pa'i snying nor /
brag dgon pa'i rigs ldan mchod pa'i 'od snang brtsams pa sogs dang /
sde ba tshang gi 'on po a khu thub bstan gyis rgya nag nas brgyud pa'i rtsis gzhung brtsams pa sogs da lta'i bar du dar zhing rgyas pa ni chos pa rnams kyi drin no / /
lnga ba zlos gar ni /
dge slong lo tsA ba dag gis /
'jig rten kun tu dga' ba'i zlos gar dang /
klu kun tu dga' ba'i zlos gar sogs bsgyur /
bod rang gi mkhas pa dag gis /
'dul ba lung gi nor bzang gi skyes rabs la brten nas /
chos rgyal nor bzang gi zlos gar bzos pa dang /
ma Ni bka' 'bum gyi spyan ras gzigs kyi skyes rabs shig la brten nas dri med kun ldan gyi zlos gar bzos pa dang /
paN chen blo bzang ye shes sku gzhon nu'i dus su skyes rabs dran tshul gsungs pa la brten nas don yod dang don grub kyi zlos gar dang /
stag phu gar gyi dbang phyug gis sku gzhon nu'i dus su skyes rabs dran tshul gsungs par brten bya mgrin sngon zla ba'i zlos gar bzos pa dang /
ka chen ka khol ma dang ma Ni bka' 'bum la brten nas srong btsan sgam po'i zlos gar bzos pa sogs da lta yang 'phel bzhin yod pa 'di lags la /
'bab leb gyon zhing smad du tha gu'i do shal can lha mo'i zlos gar zhes pa grub chen thang stong rgyal bos srol btod par grags so / /
de ltar rig gnas che ba lnga dang /
chung ba lnga ste bcu phrag rig pa'i gnas zhes grags pa 'di dag ni /
sangs rgyas kyi bstan pa rin po che 'dzin cing spel ba'i skyes chen dam pa sha stag gis mi nyams gong 'phel du btang ba yin la /
mkhas pa paN Di ta de dag gis dka' spyad dpag tu med pa gnang nas rang rgyud 'dul phyir thos bsam sgom gsum ya ma bral bar gnang ste /
grub pa'i go 'phang mthon por slebs pa na /
bstan pa dang sems can gyi don du /
gzhung lugs ches shin tu mang bo saM skr-i ta sogs gzhan gyi skad yig gi thog nas /
bod rang skad du bsgyur ba dang /
rang gis brtags shing dpyad nas dgongs 'grel gyi bstan bcos po ti bcu phrag du ma brtsams pa la brten nas /
gangs ljongs bod kyi rig gnas zhes bya ba'i spyi nor phun sum tshogs pa 'di yod pa yin no / /
sngon gyi mkhas pa rnams kyis dka' spyad sdug rus kyis deng dus su 'jig rten gyi khams 'dir dar ba'i rig pa'i gnas du ma bod gangs can gyi mi'i rigs la yod par byas pa de bzhin du deng dus gsar skyes gzhon nu rnams kyis /
sngar gyi rig gnas yid bzhin gyi nor bu dag lag nas ma shor ba gzhir bzhag gi steng nas /
gsar dar gyi rig pa mtha' dag bslabs shing sbyangs nas /
rang gi skad yig thog tu bsgyur cing blangs te gzhan la 'gram chu ldang mi dgos par byas nas /
bod mi rigs 'di sngar mi grangs nyung rung 'bur du thon pa zhig yin pa ltar /
phyin chad kyang de ltar 'gyur bar byed pa la brtson dgos so / /
'dir smras pa /
phyag na padmo'i 'od dkar thigs phreng gis / /
bsil ldan yul gyi mun stug lhag med bcom / /
rig pa kun da gsar ba'i mdzes zhal ngom / /
chos dang srid kyi snang ba dkar bos khyab / /
de lta'i yul gyi dge mtshan 'bum / /
bden gsung dam pa bud d+ha yis / /
'jam dpal rtsa ba'i rgyud las ni / /
'gyur med gsung gi sgra dbyangs bsgrags / /
gna' dus mes po 'bum phrag gi / /
mkhyen rab 'jam dpal dbyangs la za / /
dpa' bo 'bum gyi snying stobs che / /
lag na rdo rje'i dpal la 'khu / /
thabs dang shes rab 'gran pa la / /
mes pos gdong bzhi sprul nas lta / /
rig pa'i me tog rab rgyas par / /
ko ki la yi dbyangs kyis bstod / /
chos srid dpal gyi mdza' na mo / /
bsod ldan bsil ljongs 'gro bas thob / /
dge bcu'i dpal gyi mngal khur bzung / /
mngon mtho nges legs gzhon nu btsas / /
de yis byang chub ljon shing btsugs / /
byang chub spyod pa'i lo 'dab rgyas / /
sku bzhi'i 'bras bu g.yur za bar / /
bsod ldan skyes bu yongs kyis spyod / /
ces spyi nor phun tshogs zhes bya ba 'di ni /
chen po 'ga' zhig gi bkas bskul ba bzhin bsam gtan rgya mtsho mi 'jigs dbyangs can dga' ba'i blo gros su 'bod pas rab gnas lcags rta lo'i hor zla dang bo'i dkar phyogs kyi rdzogs pa dang bor sbyar ba'o / /
