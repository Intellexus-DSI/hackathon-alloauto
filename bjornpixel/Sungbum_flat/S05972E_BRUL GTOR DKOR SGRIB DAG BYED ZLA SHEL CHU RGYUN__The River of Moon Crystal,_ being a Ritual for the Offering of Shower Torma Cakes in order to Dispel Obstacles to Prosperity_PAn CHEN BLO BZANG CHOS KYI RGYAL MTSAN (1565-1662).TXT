@# / /
brul gtor dkor sgrib dag byed zla shel chu rgyun bzhugs so / /
@## / /
na mo gu ru lo ke shwa rA ya /
rgyal ba kun gyi thugs rje'i rang gzugs la / /
spyan ras gzigs zhes mtshan gsol 'phags mchog de'i / /
zhabs kyi padmor btud nas de nyid kyis / /
legs gsungs brul gtor ji ltar bya ba brjod /
'dir 'phags pa thugs rje chen pos /
dpon ston skyer sgang pa la dngos su gnang zhing /
bla ma dang dkon mchog gsum gyi dkor la spyad cing 'bags pa dang /
khyad par bla ma dkon mchog gi sku blus zos pa sogs kyi sgrib pa 'dag pa la mchog tu bsngags pa brul gtor gtong bar 'dod pas /
mdun du gtor cha lnga'i nang du mtheb skyu gsum gsum chu dang bcas pa bzhag /
zan ril lnga bcu rtsa gcig chu dang bcas sta gon bya /
dge sems rnam par dag pas skyabs 'gro sems bskyed sngon du btang /
spyan @# / /
ras gzigs kyi bdag bskyed brgya rtsa'i thog ma ltar rgyas pa'am /
bsdu na skad cig gis rang nyid spyan ras gzigs kha sarbA Nir gsal ba'i thugs ka'i hrIH yig gi 'od zer gyis srid zhi'i mgron thams cad spyan drangs par mos la /
gar bzhugs rdo rje'i pho brang so so nas / /
rtsa ba'i bla ma 'phags mchog spyan ras gzigs / /
longs sprul sangs rgyas byang sems dkon mchog gsum / /
rigs drug gnod byed lan chags mgron rnams gshegs / /
e hye hi /
ka ma la ye stwaM /
'dod pa'i gdan la bzhugs par bsam /
de yang brul gtor dngos gzhi mgron tshan gsum la 'bul ba yin kyang /
spyan ras gzigs 'di gsung ba po dang /
ba ru Na de'i bka' sdod yin pas thog mthar gtor ma 'bul ba phyis nas dam pa 'gas mdzad cing /
de gnyis la lus mi 'bul ba'i rgyu mtshan yang de ltar ro / /
de nas gtor rdzas dang po brgya rtsa ltar bsangs /
sbyangs /
bskyed /
'bru gsum gyis byin gyis brlabs /
sam+b+ha ra'am /
yang na /
gu ru Ar+ya lo ke shwa ra sa pa ri wA ra ba liM ta kha kha khA hi khA hi zhes pa gsum mam bdun gyis 'bul /
ar+g+haM sogs kyis mchod /
'dod yon lnga ldan zag med kyi / /
bdud rtsi'i rgya mtsho'i mchod gtor 'di / /
rje btsun spyan ras gzigs dbang gi /
lha tshogs 'khor dang bcas la 'bul / /
bzhes nas bdag dang 'gro kun la / /
mchog dang thun mong dngos grub stsol / /
gnyis pa yang a mri tas bsangs /
sbyangs /
stong pa'i ngang las AH las byung ba'i thod pa phyi dkar la nang dmar ba yangs shing rgya che ba'i nang du /
gtor ma sha lnga dang bdud rtsi lnga'i ngo bo zag pa med pa'i ye shes kyi bdud rtsi'i rgya mtshor gyur / /
oM AH hUM /
lan gsum brjod /
gtor ma'i nang du zan ril chu thigs dang bcas pa nyer gcig 'jug cing /
ma Ni nyer gcig brjod de 'dod yon phun sum tshogs pa mi zad pa'i char babs par bsams te se gol gdab mthar rang gi lus thod pa'i nang du spar gyis song bas bdud rtsi dang ro gcig 'dres par bsams la /
'bru gsum lan gsum gyis byin gyis brlabs /
rtsa brgyud kyi bla ma rnams dang /
longs sku'i rnam pa can gyi sangs rgyas byang sems chos bsrung /
dpa' bo mkha' 'gro'i tshogs kyis gsol bas dgyes par bsams la /
sam+b+ha ra nyer gcig gis 'bul /
ar+g+haM sogs kyis mchod /
'dod @# / /
yon lnga ldan zag med kyi / /
bdud rtsi'i rgya mtsho'i gtor ma 'di / /
rtsa brgyud bla ma thams cad dang / /
rdo rje 'chang dang rigs lnga sogs / /
longs spyod rdzogs sku ma lus dang / /
longs sku'i rnam pa 'chang ba yi / /
bde gshegs sras bcas gnas gsum gyi / /
mkha' 'gro chos skyong rnams la 'bul / /
bzhes nas bdag dang 'gro kun gyis / /
thog med dus nas da lta'i bar / /
drin can bla ma'i tshogs rnams kyi / /
phyag rdzas dkor la 'bags pa dang / /
sku blus zos shing rin la bsnyegs / /
thugs dkrugs gsung bcag sku la bsngos / /
ma dang brnyas smod bgyis pa yi / /
sdig sgrib ma lus dag gyur cig /
deng nas tshe rabs thams cad du / /
bshes gnyen dam pas rjes bzung ste / /
myur du rdzogs pa'i sangs rgyas kyi / /
go 'phang thob nas 'gro kun la / /
phan bde bsgrub par byin gyis rlobs /
gnyis pa yang bsangs /
sbyangs /
stong pa'i ngang las paM las padma'i snod yangs shing rgya che ba'i nang du gtor ma dkar gsum mngar gsum lha'i bdud rtsi'i ngo bo /
zag pa med pa'i bdud rtsi'i rgya mtshor gyur /
ces pa nas /
lus spar gyis song bas bdud rtsi dang 'dres /
yi ge gsum gyis byin gyis rlobs pa'i bar sngar bzhin byas nas /
shAkya'i rgyal po la sogs pa sprul sku'i rnam pa can gyi sangs rgyas byang sems nyan rang bka' sdod dang bcas pas gsol zhing dgyes par bsams la /
sam+b+ha ra nyer gcig gis bsngos te ar+g+haM sogs kyis mchod /
'dod yon lnga ldan zag med kyi / /
bdud rtsi'i rgya mtsho'i mchod gtor 'di / /
shAkya'i rgyal pos thog ma mdzad / /
bskal bzang 'dren pa stong la sogs / /
dus gsum phyogs bcur bzhugs pa yi / /
mchog gi sprul sku thams cad dang / /
rgyal sras 'phags pa'i tshogs rnams dang / /
nyan rang bka' sdod bcas la 'bul / /
bzhes nas bdag dang 'gro kun gyis / /
thog med dus nas da lta'i bar / /
mchog gsum dkor la spyad cing 'bags / /
sku blus zos shing rin la bsnyegs / /
brnyas smod mtshams med lnga dang ni / /
mi dge bcu sogs bgyis pa yi / /
sdig sgrib ma lus dag gyur cig /
dkon mchog gsum gyi thugs rje yis / /
sku gsum go 'phang myur thob shog /
gsum pa yang /
bsangs /
sbyangs /
b+h+ruM las rin po che'i snod yangs shing rgya che ba'i nang du gtor ma rang rang ji ltar 'dod pa'i 'dod yon dang /
'bru dang rin po che la sogs pa 'byung ba'i bdud rtsi'i rgya mtsho chen por gyur /
ces pa nas /
rang lus rgyangs kyis song /
bdud rtsi dang 'dres /
byin gyis rlob pa'i bar sngar ltar byas nas /
rigs drug /
lan chags /
gdon bgegs gnod byed kyi mgron rnams kyis longs spyad pas tshims shing mgu bar bsams la /
sam+b+ha ra bdun nam dgus bsngo @# / /
zhing /
'di la ril bu chu thigs yig drug kyang dgu dgu bzlas nas so so'i 'dod pa'i dngos po char ltar babs par bsams /
ar+g+haM sogs kyi tshab la de bzhin gshegs pa bzhi'i mtshan brjod /
'dod yon lnga ldan zag med kyi / /
bdud rtsi'i rgya mtsho'i mchod gtor 'di / /
ma gyur rigs drug thams cad dang / /
sha khon bu lon lan chags dang / /
gnod byad gdon bgegs tshogs la 'bul / /
'dod dgu'i char gyis tshims gyur nas / /
sdug bsngal lan chags bu lon dag /
sdang dang gdug pa'i bsam sbyor zhi / /
byams dang snying rjes rgyud phyug ste / /
myur du sangs rgyas thob par shog /
lnga pa ba ru Na la 'bul 'dod na /
spyan drangs gsal bar dmigs /
gtor ma dang po ltar byin rlabs byas /
ba ru Na sa pa ri wA ra ba liM ta kha kha kha hi khA his bsngos shing mchod /
'dod yon lnga ldan zag med kyi / /
bdud rtsi'i rgya mtsho'i mchod gtor 'di / /
klu rgyal 'khor dang bcas la 'bul / /
bzhes nas bdag dang 'gro kun la / /
klu gnyan sa bdag las byung ba'i / /
gnod tshe nye bar zhi bar mdzod /
ces 'phrin las 'chol lo / /
brul gtor 'di la ma dag pa mang zhing phal cher sam+b+ha ra sngon du brjod pa 'dug kyang /
brgya rtsa sogs spyi dang mthun par byas na legs shing mi 'gal bar sems so / /
dam pa'i zhing la dmigs pa'i dad rdzas la / /
bag med 'bags pa'i sdig ldan de dang der / /
brtse bas dgongs te 'jig rten dbang phyug gis / /
dkor sgrib 'dag byed bdud rtsi'i rgyun 'di phab / /
de nyid lag len snang ba blo ldan gyi / /
rnam dpyod zla shel me long ngos bskrun pa'i / /
byed po blo bzang chos kyi rgyal mtshan te / /
dge bas 'gro kun bde dags khyab gyur cig /
ces pa 'di yang /
ri khrod pa dge slong dam chos pas nan gyis bskul ba la brten nas /
btsun pa blo bzang chos kyi rgyal mtshan gyis srad rin chen rtse'i rdo rje'i gzhal yas su sbyar ba'o / /
mang+ga laM / / / /
@# / /
oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / / / /
