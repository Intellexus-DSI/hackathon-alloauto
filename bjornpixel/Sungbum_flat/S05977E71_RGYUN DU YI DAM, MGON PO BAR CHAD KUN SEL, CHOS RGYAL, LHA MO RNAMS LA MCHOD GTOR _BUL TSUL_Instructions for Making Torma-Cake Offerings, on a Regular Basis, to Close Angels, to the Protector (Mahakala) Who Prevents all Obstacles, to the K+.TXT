@# / /
na mo gu ru many+dzu g+ho ShA ya /
'dir rgyun du yi dam /
mgon po bar chad kun sel /
chos rgyal /
lha mo rnams la mchod gtor 'bul bar 'dod pas /
bla ma yi dam chos bsrung rnams kyi bris sku dang mchod gtor nang mchod sogs bkod pas mdzes par bshams la /
rang nyid skad cig gis dpal rdo rje 'jigs byed zhal gcig phyag gnyis kyis gri gug dang thod pa 'dzin pa yum dang bcas pa'i skur bzhengs par gyur /
nang mchod hrIH Sh+T+riH sa bsangs /
swa b+hA was sbyangs /
stong pa'i ngang las rlung me'i dkyil 'khor gyi steng du mi mgo'i skyed bu la gnas pa'i thod pa'i nang du sha lnga bdud rtsi lnga sbyangs rtogs sbar gsum byas pa las byung ba'i ye shes kyi bdud rtsi'i rgya mtsho chen por gyur /
oM AH hUM lan gsum brjod nas byin gyis brlabs /
mchod pa rnams kyang bsangs /
sbyangs /
stong pa'i ngang las AH las byung ba'i thod pa yangs shing rgya che ba rnams kyi nang du /
hUM hUM zhu ba las byung ba'i mchod rdzas rnams rang bzhin bde stong /
rnam pa mchod rdzas /
byed las dbang po drug gi spyod yul du zag pa med pa'i bde ba khyad par can bskyed par gyur /
oM ar+g+haM AH hUM /
zhes sogs nas shap+ta aH hUM gi bar gyis byin gyis brlabs /
gtor ma yang nang mchod ltar byin gyis brlabs /
de nas rol mo dbyangs dang bcas te /
hUM lhun grub bde stong ye shes rol pa las / /
rtsa brgyud bla ma yi dam lha tshogs dang / /
khyad par khro bo chen pos shin rje'i gshed / /
'khor bcas thogs pa med par gnas 'dir gshegs / /
shar lho bsil ba'i tshal gyi dur khrod nas / /
dpal ldan ye shes mgon po phyag drug pa / /
yum bcas gnod sbyin rnam bzhi gtsang ris kyi / /
dpal mgon bdun cu'i tshogs bcas da tshur byon / /
lho phyogs rim pa bdun gyi sa 'og nas / /
chos kyi rgyal po yum mchog tsA muN+DI / /
pho brgyad mo brgyad gshin rje'i tshogs dang bcas / /
@# / /
'phrin las bsgrub phyir gnas 'dir gshegs su gsol / /
khyad par mu le ding gi khrag mtsho nas / /
dus gsum rgyal ba'i yum gcig re ma ti / /
tshe ring mched lnga bstan ma bcu gnyis sogs / /
'khor bcas dngos grub stsol phyir gshegs su gsol / /
gzhan yang rnal 'byor bdag cag 'khor bcas kyi / /
mgon skyabs mdzad pa'i bsrung ma thams cad dang / /
yul lha bzhi bdag 'khor dang bcas pa yang / /
dam tshig ldan pa'i gnas 'dir gshegs su gsol /
zhes spyan drangs /
oM /
dngos bshams yid kyis sprul pa las byung ba'i / /
mchod yon mdzes pa'i me tog dri zhim spos / /
mun sel sgron me bzang po'i dri chab dang / /
ro brgya'i zhal zas mdangs snyan rol mo'i tshogs / /
'dod yon lnga dang rgyal srid rin chen bdun / /
dam rdzas spyan gzigs nam mkha'i khyon gang zhing / /
phyi nang gsang ba'i mchod pa'i sprin phung 'khrigs / /
sha khrag gtor mas sa gzhi bkang ste 'bul /
zhes mchod tshogs phul /
gtso bo bzhi po'i nye snying tsam bzla 'dod na 'dir bzla /
mgron rnams kyi ljags rdo rje rtse gcig pa dmar po 'od kyi sbu gu can gyis gtor ma'i bcud drangs te gsol bar bsam /
rgyas par na /
so so'i mtshan sngags la ba liM ta sbyar bas 'bul /
bsdu na /
gu ru bud+d+ha bod+hi satwa sarba d+harma pA la sa pa ri wA ra i daM ba liM ta kha kha khA hi khA hi /
zhes pa bdun gyis ye shes pa rnams dang /
a kA ros gzhi bdag la phul /
ar+g+haM sogs kyis mchod /
nang mchod phul /
de nas bstod pa ni /
hUM /
bde gshegs kun gyi ye shes 'jam pa'i dpal / /
phyi nang gsang ba'i 'chi bdag 'joms mdzad cing / /
'dod dgu'i dngos grub stsol ba'i yid bzhin nor / /
'jigs pa mtha' dag 'jigs par byed la bstod / /
mi bzad snyigs ma'i dmu rgod gdul dka' ba / /
'dul phyir thugs rje chen po rab khros pa / /
bstan dgra tshar gcod rnal 'byor bu bzhin du / /
skyong zhing 'gal rkyen bar chad kun sel ba'i / /
dpal mgon chos skyong chen po khyod la bstod / /
'jam dpal bka' sdod stobs chen gshin rje'i gtso / /
dge sdig shan 'byed bstan dgra yongs kyi gshed / /
chos 'khor skyong mdzad rnal 'byor dgra lha che / /
legs ldan nag po nyi ma'i sras la bstod / /
'dod pa'i khams la dbang bsgyur mkha' 'gro'i gtso / /
ma rungs 'dul phyir srin mo khros pa ltar / /
bstan dgra rtsad nas 'byin pa'i bshan pa mo / /
dam tshig ldan pa'i bsrung ma khyod la bstod / /
hUM /
bla ma yid ma chos skyong ba'i / /
dam can bsrung ma khyed rnams kyis / /
rnal 'byor bdag cag 'khor bcas la / /
nyin gsum rgyang nas bya ra dang / /
mtshan gsum drung nas mel tshe mdzod / /
nad gdon dgra bgegs la sogs pa / /
drag po'i chad pas tshar chod la / /
bsams pa'i don kun yid bzhin sgrubs / /
@# / /
phyi nang bar chod kun zhi zhing / /
tshe dang bsod nams rgyas pa dang / /
khams gsum ma lus dbang 'du zhing / /
mnga' thang rigs rgyud 'phel bar mdzod /
ces bstod cing 'phrin las bcol /
bzod par gsol zhing ye shes pa rnams rten yong na brtan bzhugs dang /
med na gshegs su gsol te shis pa brjod par bya'o / /
tshul 'di yang dad stobs rnam dpyod phun sum tshogs pa sde pa lha'i drung gis bskul ba la brten nas /
btsun pa blo bzang chos kyi rgyal mtshan gyis chos grwa chen po bkra shis lhun po'i gtsug lag khang du sbyar ba'o / /
