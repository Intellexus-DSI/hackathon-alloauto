@# / /
mgon dkar yid bzhin nor bu'i gsol mchod bzlas pa mdor bsdus bzhugs /
! na mo gu ru lo ke shwa rA ya /
'dir mgon dkar yid bzhin nor bu sgrub cing mchod pa'i tshul ni /
yo byad rnams tshogs par byas la /
hUM ! rang nyid yi dam lhar gsal thugs ka nas / /
'od zer 'phros pas snod bcud phyi nang gi /
mchod gtor dam rdzas spyan gzigs ye shes kyi / /
rang bzhin bde stong skyed pa'i nus ldan gyur / /
mdun du pad nyi nor bdag pho mo'i steng / /
mgon po yid bzhin nor bu gangs ri'i mdog /
khro 'dzum nyams ldan zhal gcig phyag drug pa / /
g.yas gsum nor bu gri gug cang te'u 'khrol / /
g.yon gsum thod bum rtse gsum lcags kyu bsnams / /
smin ma sma ra kham ser dbu skra brdzes / /
rin chen rgyan dang dar gyi na bza' gsol / /
zhabs gnyis mnyam bzhengs spyi bor mi bskyod pa / /
dpral bar sin+d+hur thugs kar mkha' 'gro bzhugs / /
mkha' 'gro gnod sbyin nor lhas yongs bskor ba'i / /
gnas gsum yi ge gsum mtshan hUM 'od kyis / /
shar lho myur mdzad mgon po'i thugs ka nas / /
ye shes pa rnams spyan drangs dbyer med bzhugs / /
mchod yon zhabs bsil me tog bdug pa'i spos / /
snang gsal dri chab zhal zas rol mo'i sgra / /
'dod yon lnga dang rgyal srid rin chen bdun / /
bkra shis rtags rdzas brgyad kyis mchod par bgyi / /
sbyangs bsgyur spel ba'i sha dang bdud rtsi lnga / /
dam rdzas gtor ma gser gyi zhal skyems dang / /
gsang dud phyag mtshan rgyan gos go mtshon sogs / /
dngos bshams yid sprul mchod sprin rgya mtshos mchod / /
hUM /
dus gsum phyogs bcu'i rnam 'dren ma lus pa'i / /
thugs rje'i rnam 'phrul mgon po spyan ras gzigs / /
snyigs dus 'gro ba'i dbul phongs sel ba'i phyir / /
mgon dkar yid bzhin nor bur gyur la bstod / /
mgon po khyod kyi thugs rje'i 'od snang gis / /
nad gdon dbul ba'i sdug bsngal kun zhi zhing / /
tshe bsod dpal dang 'byor pa rgyas pa dang / /
mi nor zas gsum dbang du 'du bar mdzod / /
khyad par khyod thugs dbang sdud mkha' 'gro ma'i / /
thugs kar nyi gdan thig le hUM sngags las / /
'phros pa'i 'od kyis snod bcud sbyangs shing bsgyur / /
srid zhi'i dpal 'byor longs spyod bsdus par gyur / /
gu ru ma hA kA la ha ri Ni sa sid+d+hi dzaH zhes rtsa sngags yig 'bru bcu gsum mar grags pa 'di ci mang bzla /
mjug tu /
yig brgya dang /
ma rnyed yongs su ma shes dang / /
gang yang nus pa ma mchis pas / /
'dir ni bya ba bgyis pa gang / /
de kun khyod kyis bzod mdzad rigs / /
bla ma mgon po dbyer med la / /
bdag ni gus pas skyabs su mchi / /
bdag gis sems can thams cad kyi / /
dbul phongs ma lus sel bar shog /
ces lan gsum gsol ba gdab /
mdun gyi mgon po g.yer kha cang te'u 'i sgra / /
'khrol zhing 'gying bag gar gyis spyi bo nas / /
zhugs te snying dbus padma'i ze'u 'bru la /
'bral ba med par brtan bar bzhugs su gsol / /
dge ba 'di yis tshe rabs kun tu bdag /
rgyal ba'i dam chos ma lus 'dzin pa dang /
de yi 'gal rkyen sel zhing mthun rkyen kun / /
yid bzhin nor bus g.yel med sgrub gyur cig /
bsod nams dar rgyas ri rgyal lhun po bzhin / /
snyan grags chen pos nam mkha' bzhin du khyab / /
tshe ring nad med gzhan don lhun gyis grub / /
yon tan rgya mtsho mchog gi bkra shis shog /
ces mgon dkar yid bzhin nor bu'i gsol mchod bzlas pa mdor bsdus shig dgos zhes dad brtson rnam dpyod yangs pa dkyil shar rdo rje gsum dar lags nas bskul ngor ban rgan d+ha rma b+ha dras sbyar ba bkra shis dge legs 'phel / /

