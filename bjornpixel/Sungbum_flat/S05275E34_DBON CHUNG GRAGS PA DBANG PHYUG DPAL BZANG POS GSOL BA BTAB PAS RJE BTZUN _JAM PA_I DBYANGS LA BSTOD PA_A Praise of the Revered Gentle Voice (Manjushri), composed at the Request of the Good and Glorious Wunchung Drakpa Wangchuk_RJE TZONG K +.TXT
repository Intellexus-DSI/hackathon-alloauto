! / /
na maHSh+rI gu ru mny+dzu g+ho ShA ya /
rgyal ba kun gyi mkhyen pa'i gter / /
mtshams sprin gzhon nu'i mdangs 'dzin pa / /
'jam pa'i dbyangs zhes grags de yi / /
zhabs la gus pas phyag 'tshal lo / /
dmar ser 'id dpung phyogs bcur 'gyed / /
dpal ldan zur phud lnga dang ldan / /
'dzum pa'i zhal gyis 'gro dbugs 'byin / /
mthong bas 'tshim mdzad la phyag 'tshal / /
ma rig gcod pa'i ral gri dang / /
snying po'i don ston glegs bam gyis / /
phyag gnyis brgyan pa'i 'gying bag can / /
dpa' bo khyod la phyag 'tshal lo / /
khyod ni rgyal ba kun gyi yab / /
'gro kun rjes su 'dzin pa'i ma / /
rgyal tshab gzhon nu'i tshul yang 'dzin / /
bsam mi khyab la phyag 'tshal lo / /
shin tu zhi ba'i nyams dang ldan / /
blta bas mi ngoms yid 'phrog byed / /
gsung snyan shin tu 'jam pa yis / /
legs 'doms khyod la phyag 'tshal lo / /
brjod las 'das pa'i zhing kun tu / /
du ma'i sku yi rnam rol gyis / /
rgyal ba'i mdzad pa kun mdzad pa / /
mthu chen khyod la phyag 'tshal lo / /
rab 'byams zhing gi mchod pa'i rdzas / /
dpal ldan zag med bde ster ba / /
gus pa'i sems kyis rgyun du dbul / /
bcom ldan brtse bas bzhes su gsol / /
dpag med sdug bsngal kun 'byung ba / /
lus ngag yid kyi sdig pa rnams / /
bsam pa thag pas khyed la bshags / /
myur du ma lus byang bar shog /
phan dang bde ba kun gyi rgyu / /
bsad nams dang ni ye shes kyi / /
tshogs gnyis dge ba kang dag gis / /
bsags pa rnams la bdag yi rang / /
mgon khyod nam mkha' ji srid bar / /
mya ngan mi 'da' rtag bzhugs nas / /
ma rig mun par lhung rnams la| |chas kyi 'khor lo bskor du gsol / /
bdag gis bgyis dang bgyid 'gyur gyi / /
bsod nams phung po ci yod pa / /
de dag sems can don kun tu / /
byang chub mchog tu yongs su bsngo / /
skyon med yon tan kun rdzogs pa / /
khyod kyi go 'phang myur thob nas / /
sdug bsngal rgya mtshor lhung ba yi / /
'gro ba thams cad sgol bar shog /
de ma thob pa'i tshe rabs su / /
bshes gnyen bzang pos rjes bzung nas / /
rgyal ba'i rjes su slob pa yi / /
sangs rgyas thams cad mnyes byed shog /
bstan la rab tu 'byung ba dang / /
rtag tu dam chos 'dzin pa dang / /
thos bsam sgom la 'jug pa na / /
gegs kyi mchan ma med par shog /
tshe rabs 'dir yang skyabs gsum la / /
dad pa brtan po thob kyur te / /
nye bar 'tshe ba kun zhi nas / /
phun tshogs chos bzhin 'grub par shog /
ces rje btsun 'jam pa'i dbyangs la bstod pa 'dzi ni / /
dbon chung grags ba dbang phyug dpal bzang pos gsol ba btab pa'i don du /
shAkya'i dge slong blo bzang grags pa'i dpal gyis dga' ba gdong gi yang dgon du sbyar ba dge legs su gyur cig /

