/ /
@# / /
na mo gu ru many+dzu g+ho ShA ya /
gang gi zhabs pad gtsug gis gus mchod pa / /
de la mchog dang thun mong dngos grub kun / /
yid la re ba ji bzhin stsol mdzad pa'i / /
rdo rje 'chang dbang bla ma'i zhabs btud nas / /
bla ma yi dam bsrung ma'i tshogs rnams la / /
mchod gtor 'bul tshul rgyun gyi rnal 'byor du / /
ji ltar bya ba'i rim pa 'dir bshad kyi / /
da ni bdud sde bag yod bsten par rigs / /
'dir yi dam /
mgon po /
chos rgyal /
lha mo dang bcas pa rnams la gtor ma 'bul tshul rgyun gyi nyams len 'khyer bde bar bya ba ni /
mchod gtor rnams phyag len bzhin du bshams /
rang nyid skad cig gis dpal rdo rje 'jigs byed zhal gcig phyag gnyis kyis gri gug dang thod pa 'dzin pa yum dang bcas pa'i skur bzhengs par gyur /
hrIH Sh+TIH sa bsangs /
swa b+hA was sbyangs /
stong pa nyid du gyur /
stong pa'i ngang las mchod gtor rnams /
rang bzhin bde stong /
rnam pa mchod gtor /
byed las dbang po drug gi spyod yul du zag pa med pa'i bde ba khyad par can bskyed pa sa dang bar snang gi khyon thams cad gang bar gyur /
oM AH hUM /
lan gsum brjod nas byin gyis brlabs /
de nas rol mo dbyangs dang bcas pas 'di skad ces hUM /
rab 'byams rgyal ba'i yab gcig 'jam pa'i dbyangs / /
ma rungs gdul dka' 'dul mdzad gshin rje'i gshed / /
rtsa brgyud bla ma yi dam lha tshogs bcas / /
dam tshig ldan pa'i gnas 'dir gshegs su gsol / /
myur mdzad ye shes mgon po thugs rje'i gter / /
lha chen chos kyi rgyal po bgegs kyi dgra / /
'dod khams gtso mo dam tshig ldan pa'i phyir / /
rang rang 'khor dang bcas te gnas 'dir gshegs / /
rang gi mdun du ye shes las grub pa'i / /
'jigs rung me dpung 'bar ba'i klong dkyil du / /
bla ma yi dam bka' bsrung gtso bo gsum / /
rnal 'byor 'phrin las bsgrub phyir rtag bzhugs gsol / /
sngags dang ting 'dzin phyag rgyas byin brlabs pa'i / /
phyi nang mchod pa'i sprin phung mkha' lam khyab / /
ngo mtshar spyan gzigs dam rdzas rgya mtsho'i tshogs / /
zhing kun bkang ste 'khor dang bcas la 'bul / /
dgra bgegs bsgral ba'i sha khrag lhun por spungs / /
@# / /
bcud ldan bdud rtsi'i btung ba rgya mtshor bskyil / /
oM AH hUM gis bdud rtsir byin brlabs te / /
bla ma yi dam dam can tshogs la 'bul /
zhes lan gsum gyis gtor ma phul nas /
bzhes nas sangs rgyas bstan pa bsrung ba dang / /
bdag cag dpon slob 'khor dang bcas pa la / /
gnod cing 'tshe ba'i dgra bgegs gdug pa can / /
'phrin las drag po'i stobs kyis tshar gcod mdzod / /
bzlas pa bya bar 'dod na skabs 'dir bya /
hUM /
rgyal ba kun gyi mkhyen pa'i lha lam las / /
'jam dpal dpa' bo'i rta bdun dkyil 'khor rgyas / /
'phrin las drag po'i tsha zer 'bum phrag gis / /
nag po'i sde rnams 'jigs par byed la bstod / /
rnal 'byor yongs kyi dgra lha bsten pa'i gnyen / /
bsten pas zhi rgyas dbang dang mngon spyod kyi / /
sna tshogs 'phrin las 'dod dgu'i char 'bebs pa'i / /
lha chen mgon po 'khor dang bcas la bdud / /
dgra bgegs rnams la mthar byed mngon sum bzhin / /
skad cig tsam gyis thal bar brlag byed cing / /
rnal 'byor bu bzhin skyong ba'i dam tshig can / /
chos kyi rgyal po 'khor dang bcas la bstod / /
'dod khams dbang phyug gnas gsum mkha' 'gro'i gtso / /
bstan pa'i dpal gyur bstan 'dzin kun gyi gnyen / /
dmag dang zor gyis dgra bgegs 'joms mdzad pa'i / /
rgyal ba'i bstan bsrung gtso mo khyod la bstod / /
rnal 'byor dgra lha chen po khyed rnams la / /
bdag cag dpon slob mi nor 'khor bcas rnams / /
bcol lo bltos so nyin gsum bya ra dang / /
mtshan gsum mel tshe g.yel ba med par mdzod / /
mi 'dod rkyen ngan bar gcod zhi ba dang / /
tshe dang bsod nams rigs rgyud rgyas pa dang / /
khams gsum longs spyod skye dgu dbang bsdu zhing / /
sdang dgra gdon bgegs thal ba'i rdul du rlog /
mdor na mthu ldan bsrung ma khyed rnams kyis / /
rnal 'byor bdag cag 'khor dang bcas pa la / /
rtag tu g.yel ba med par grogs mdzad nas / /
mchog dang thun mong dngos grub ma lus stsol / /
srid zhi'i dpal 'byor ma lus 'byung ba'i gzhi / /
thub pa'i bstan pa yun ring gnas pa dang / /
de 'dzin byed pa'i skyes bu dam pa rnams / /
dpal 'byor gyis brgyan yun ring zhabs brtan mdzod /
ces 'phrin las bcol zhing shis brjod sogs mjug chog spyi ltar bya'o / /
gang gi rnam dpyod yal ga'i khyon yangs las / /
gtor 'bul me tog gsar pa'i lang tsho can / /
skal bzang 'dod lha'i re ba skong byed pa / /
gsar du bskrun po chos kyi rgyal mtshan nyid / /
bar gcod bdud sde'i rlabs las rgyal byas te / /
'phrin las rnam bzhi'i rin chen len 'dod rnams / /
mchod gtor 'bul ba'i thabs mkhas gru rdzings 'di / /
legs par bsten dang dbang gi rgyal po 'thob / /
'di las 'ongs pa'i rmad byung dge ba'i tshogs / /
kun+da padma'i rtsa ba ltar dkar @# / /
ba / /
ji snyed bsags pa de yis 'gro ba kun / /
bdud bzhi'i g.yul las rgyal ba nyid gyur cig /
ces pa 'di ni dad pa dang rnam dpyod la sogs pa dam pas bsngags pa'i yon tan rin po ches rgyud phyug cing /
rigs rus cho 'brang rmad du byung bas mdzes pa lcang ra nas lhun grub rgyal pos bskul ba la brten nas /
dge slong blo bzang chos kyi rgyal mtshan gyis sbyar ba'o / / / /
