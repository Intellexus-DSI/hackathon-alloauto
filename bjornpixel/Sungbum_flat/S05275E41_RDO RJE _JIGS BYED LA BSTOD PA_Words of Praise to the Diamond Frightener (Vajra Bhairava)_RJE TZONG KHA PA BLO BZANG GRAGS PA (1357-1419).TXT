! / /
Sh+rI b+dz+ra btai ra wA ya @# / /
namH thal chen mdog can ma he'i steng na / /
ma he'i gdong can gshin rje gshed ni / /
'jigs rung zhal gdangs mche ba gcigs te / /
rdam pa'i sgra dbyangs sgrog la phyag 'tshal / /
mig sman lta bur gnag pa'i sku ni / /
rab tu khros pa'i khro gnyer dang ldan / /
dmar la zlum pa'i spyan gsum bgrad nas / /
bdud dpung phye mar 'thag la phyag 'tshal / /
g.yas g.yon phyag gis 'bar ba'i gri gug /
bdud rtsis gang ba'i thod pa 'dzin cing / /
brkyang bskums zhabs kyi gar stabs brjid pas / /
log 'dren zil gyis gnon la phyag 'tshal / /
gcer bu rus pa'i rgyan gyis mdzes shing / /
ral pa ser skya gyen du rab 'bar / /
glog ltar 'khyug pa'i ljags ni bskyod pas / /
sa gsum g.yo bar mdzad la phyag 'tshal / /
thod skam lnga yis dbu la legs brgyan / /
brgya phyed thod phreng do shal 'phyang zhing / /
nyin phyed 'bum phrag bsdoms pa'i mdangs ldan / /
ye shes me dpung 'phro la phyag 'tshal / /
rab 'byams zhing na dbang po'i nyer 'tsho / /
rab tu mdzes pa'i mchod sprin rgya mtsho / /
rab mchog phul du byung ba du ma / /
rab dang yid kyis mchod par 'bul lo / /
ma rig mthu yis thog ma med nas / /
ma bsdams sgo nas nyes pa gang ba gyis / /
ma lus rgyal ba sras bcas skyan sngar / /
ma gsang 'gyod pa'i bsam pas bshags so / /
'jig rten 'jig rten 'das pa'i legs rgyu / /
'phags dang byis ba'i skye bo'i dge rtsa / /
ma lus lus pa med par kun la / /
lhag bsam bsam pa thag pas yi rang / /
mtha' yas yon tan tshogs kyi gter chen / /
ma rig thibs por zhugs pa'i sgron me / /
skye dgu'i lam ston rgyal ba rnams la / /
theg mchog gsung phyir gus pas bskul lo / /
grangs med 'gro ba'i blo dang 'tsham par / /
rang rang rjes 'dzin mdzad pa rdzogs tshe / /
zhi bar gzhol bar bzhed pa rnams la / /
srid mtha'i bar du bzhugs par gsol lo / /
dge 'dis mtshon pa'i legs tshogs thams cad / /
kun nas bsdoms pa'i mthu la brten nas / /
rgyal ba kun gyi mkhyen brtse gcig bsdus / /
gshin rje gshed ni 'grub par gyur cig /
ces rdo rje 'jigs byed la bstod pa 'di ni /
mang du thos pa blo bzang grags pa'i dpal gyis sbyar ba'o / /

