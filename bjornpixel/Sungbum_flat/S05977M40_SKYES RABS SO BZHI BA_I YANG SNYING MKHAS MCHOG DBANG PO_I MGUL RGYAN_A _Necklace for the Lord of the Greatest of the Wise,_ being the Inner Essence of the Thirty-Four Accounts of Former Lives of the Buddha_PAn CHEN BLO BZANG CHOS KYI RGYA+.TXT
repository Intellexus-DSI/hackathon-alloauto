@# / /
na mo gu ru mu ni in+d+rA ya /
kun gzigs rab 'byams gzhan gyi phyag mtshan las / /
rnam grol snyigs ma'i zhags pa ring po yis / /
dbang bsgyur mtha' dag dge legs mgron gnyer ba'i / /
thub dbang lha yi lha la gus phyag 'tshal / /
khyod sngon gsal mchog gyur tshe nags tshal gyi / /
dpa' bo'i dga' ma bru ba tsha bas nyen / /
rang skyes bcar rtsom thugs rje'i khyogs bzang pos / /
srog dang bcas pa'i nyid sku yongs su btang / /
shi ba'i mgon gyur byams brtse'i chu 'dzin las / /
'dod dgu'i char gyis phongs ba rgyun bcad cing / /
ut+pal 'dab ma rgyas 'dra'i 'dren byed zung / /
long ba'i mig gdang mdzes pa'i rgyan du stsal / /
gsal rgyal yul gyi bdag mdzad sngon gyi tshe / /
tshwa bral dron zan phyin pa'i myu gu yis / /
brgya byin phun tshogs la 'khu'i 'bras gzigs nas / /
dge legs gser gyi mchod sdang 'bum phrag @# / /
spel| |sbyin la dpa' ba de las ldog pa'i phyir / /
bdud kyis 'jigs rung dmyal ba'i gnas sprul kyang / /
ldog par ma nus bsod nams las 'khrungs pa'i / /
'dam skyes la brten sangs rgyas 'bring po mchod / /
ser snas zil gyis mi non tshong dpon de / /
'byor pa'i sprin dengs shin tu dbul gyur kyang / /
gser zhun m+r+gad mdangs ldan rtswa tsam zhig /
bsgyur nas phongs rnams tshim par mdzad pa lags / /
zla shel mtshan ma'i phyi mo'i lus ldan tshe / /
bshul gol bgres pas nyen pa'i brA h+ma / /
skyob phyir 'bar ba'i nor las rgyal ba'i dbus / /
rang lus bsregs pa'i mgron gyis kun dgar mdzad / /
dka' thub nags su shing lo rnying pa dag /
btsos nas 'tsho ba'i nyer bsngogs gang bskrun pa / /
nyin gsum bar du slong ba la byin yang / /
cung zad mi g.yo lhun po'i dbang po bzhin / /
lus can byams pa'i stobs kyis skyed mdzad pas / /
bden bral bdag po skyengs byed gnod sbyin lnga / /
tsan+dan dmar po sbangs pa lta bu yi / /
nyid sku'i sha dang khrag gis tshim par mdzad / /
'gro kun thams cad sgrol ba'i khur bsnams nas / /
gangs ri'i dum bu 'khrigs 'dra'i glang chen dang / /
gces pa'i bu dang bu mo chung ma sogs / /
slong ba rnams kyi 'dod 'jo'i dpag bsam shing / /
chos bzhin nor 'dzin skyong ba'i sdig pa las / /
ldog phyir mi stong mchod sbyin thabs mkhas kyi / /
nor bu'i 'bab stegs la brten dge legs kyi / /
yid bzhin rgya mtsho'i 'jing du ma lus drangs / /
bde sogs bdag por 'khrungs tshe dbang po'i dgra'i / /
stobs kyi gom pa sum rtse na 'god phyogs kyang / /
nyid kyi sku btang thugs rje'i mchil pa yis / /
lam 'dzags 'dab bzang phrug gu bde bar drangs / /
gnyis skyes gnas skabs mkhan pos slob ma'i tshogs / /
rang bzhin rtag phyir bka' yi bA sha yis / /
rigs min drangs kyang sems dpa' chen po de / /
legs spyad rgyal sa nam yang 'god ma gyur / /
mgon po sa yi brgya byin gyur pa na / /
kun gyi yid srubs myos byed ma mthong nas / /
rab myos gdung bas bsregs kyang 'dzin bcas ces / /
lam ngan ma zhugs bsran gyi ka ba btsugs / /
legs par phun tshogs pha rol phyin gyur pas / /
don mthun 'bras bu'i gang bu gru bo che / /
gshin rje'i dang 'dra rgya mtsho'i glong 'khar gyis / /
ril mid byed pa bden pa'i tshig gis bskyabs / /
nyal 'gro'i gar mkhan rgyal por gyur pa na / /
snying rje bden pas bskul ba'i chu 'dzin gyi / /
gnam ru dang sbyar sprin bcud nyag phran stong / /
spros pas tsha gdung dgra sde'i g.yul ngo bcom / /
'dab ldan sras po lus phrar gyur pa na / /
chu yi skye gnas can gyi srin po khros / /
nags tshal 'byung po za bar mngon phyogs tshe / /
bden tshig rdo rje'i ra bas yongs su bsrungs / /
rgya chen mkhyen brtse'i 'dren byed stong ldan zhing / /
'byor @# / /
pas ma myos gzhan gyi don la brtson / /
khyad par thams cad mdza' bor grags pa ni / /
sder bcas nyes brgya'i 'byung gnas che las ldog /
rgyal rigs rmugs 'dzin 'byor pa la 'khu ba'i / /
dpal dang ldan pa'i khyim gyi rang bzhin dag /
dug can rgyang ring gnas pa'i tshang tshing ltar / /
gzigs nas ma chags 'phags pa'i rigs bzhi bsten / /
rkang pas 'thung ba sA la che 'dra ba'i / /
bram ze'i rig 'khrungs bcud drug grogs bran bcas / /
khyim nas nges 'byung dka' thub nags song ste / /
'dod pa rnams la dgrar gzigs 'phyas su mdzad / /
skyon gtong yon tan sdud pa'i tshong pa'i dpon / /
rab tu byung zhes gzhan gyis bsgrags thos nas / /
re ba'i 'bras bu ma smin phyugs mtshungs ces / /
'gegs pa'i gnyen bshes yongs bor rab tu byung / /
'od srungs rab byung phyi bzhin bgrod bya ni / /
rjes 'gro ldog kyang de ni de rjes 'brangs / /
chags ldan rgyal pos brnyas shing rab gtses kyang / /
phro ba'i sa rdul bzod pa'i char gyis bcil / /
bdag nyid chen po ngang pa'i rgyal po yis / /
rigs mthun mi bdag mngag gzhug bcas pa la / /
thub pa rnams kyis bya rgod phung por bzhin / /
zab rgyas chos kyi gaN+Di'i sgra dbyangs bsgrags / /
legs lam kun tu rgyu ba'i byang chub che / /
rdzu 'phrul rigs pa'i mche sder mi bzad pas / /
log lta'i gnyis 'thung stong gi klad 'gems shing / /
mi bdag bsil ba'i ri bo'i bkra shis gnyen / /
mkhas pa spre'u'i gzugs kyis nyi ma'i bu'i / /
mu kha'i nang 'drar chud pa'i mi drangs nges / /
khrel spangs gsod par brtsams kyang thugs brtse bas /
bzod cing nges pas 'jigs pa'i nags las bsgral / /
rgyal sras sha ra b+ha yi gar mdzad pas / /
bdag nyid gsod pa'i rgyal po mgyogs 'gro yis / /
'jigs rung g.yang sar 'phangs pa snying brtse bas / /
slar drangs phan dang bde ba'i bka' drin stsal / /
ru rur rnam par rol pa'i sems dpa' ches / /
shugs drag dal 'gro'i rgyun gyis dbang byas pas / /
lnga par phyogs pa'i 'gro la srog byin cing / /
gnod lan phan mdzad sa skyong yongs / /
su bzung / /
bdag nyid chen po spre'u tshogs mgon gyur pas / /
dgra yis bskor ba'i bdag gi 'bangs rnams kyi / /
sdug bsngal ma bzod rang lus zam par bkod / /
gces pa'i srog gis 'khor bskyangs dgra yang dgyes bzod pa smra ba'i grags pa don bcas pa / /
ma brtags rgyal po khros pas mtshon rnon pos / /
mthar gyis sku yi ljon shing rab gtubs kyang / /
bzod pa'i rang bzhin gser ltar 'gyur mi mnga' / /
bsam gtan goms pas tshangs pa'i gnas 'khrungs kyang / /
snying rje'i dbang gis 'dod pa'i khams kun myul / /
chang lta'i 'don gyis zin pa'i yan lag byin / /
lta ngan las bsgral yang dag lam la bkod / /
lag ldan sgyu mas rnam par @# / /
rol pa'i tshe / /
mya ngam thang 'khyams phongs pa brgya phrag bdun / /
brtse bas ma bzod sha yi lam brgyags dang / /
rgyu mas chu snod kyis gsungs sku srog btang / /
rgyal sras zla ba'i thugs rje'i 'od dkar gyis / /
rkang khra'i zhe sdang mun pa kun bsal te / /
btson du bzung ba'i gzhon nu bsil 'od gnyen / /
brgya phrag dbugs dbyung ngo mtshar rgod pa bzhin / /
lcags khyim ge sar la gnas snying rje'i gter / /
srid pa'i phun tshogs kun+da'i dga' ston la / /
nam yang ma chags nges 'byung skyed tshal du / /
thar pa dam pa'i sbrang rtsi'i dpal la spyod / /
rgyal sras kun gyi thugs rje ma lus pa / /
rab bzang khyu mchog gzugs su shar ba de / /
mi bsrun spre'u'i gnod pa brgyas gtses kyang / /
bzod pa'i chab kyis 'khrug pa'i sreg za bcil / /
byams brtse'i 'dab gshog g.yo ldan shing rta mo / /
thabs shes rno bas 'phrog byed nad bsal kyang / /
drin lan mi gzo ser snas 'khrugs pa la / /
g.yo med nges pa'i tshul gyis rjes brtser mdzad / /
rgyal sras gzhan gyi thugs la 'jigs ster ba / /
rlabs chen brtson pas snyigs ma'i dgun dus 'dir / /
sku gsum 'dab brgya bzhad pa nyi ma'i gnyen / /
dran pas gdung sel de la snying nas 'dud / /
mgon khyod zhing 'dir zhi ba'i dbyings bzhugs kyang / /
bdag cag thugs rjes bskyangs pa'i 'phro mchis pas / /
zhing khams gang du rgyal ba'i mdzad pa yis / /
rol der yid gtad gsol 'debs brtse bas gzigs / /
de ltar 'dren mchog shAkya'i rgyal po yi / /
sku tshe sngon ma'i mdzad pa'i cha shas tsam / /
brjod pa'i dge bas 'gro ba ma lus pa / /
ston pa mchog des 'bral med rjes 'dzin shog /
ces skyes rabs so bzhi ba'i yang snying /
mkhas mchog dbang po'i mgul rgyan zhes bya ba 'di yang /
rab 'byams smra ba'i dge slong ri khrod pa blo bzang dpal 'byor zhes bya bas /
bla gos gsar pa'i rten dang bcas bskul zhing /
khyad par bdag nyid ston pa bla na med pa de nyid la lhag par dad pas kun nas bslangs te /
mdo rgyud man ngag 'dzin pa shAkya'i dge slong blo bzang chos kyi rgyal mtshan gyis chos grwa chen po bkra shis lhun po'i gtsug lag khang du cho 'phrul zla ba'i dus nyi ma me bzhi'i 'grub sbyor thog sbyar ba'i yi ge pa ni chos rje dka' bcu pa snying stobs rgya mtsho'o / / / /
