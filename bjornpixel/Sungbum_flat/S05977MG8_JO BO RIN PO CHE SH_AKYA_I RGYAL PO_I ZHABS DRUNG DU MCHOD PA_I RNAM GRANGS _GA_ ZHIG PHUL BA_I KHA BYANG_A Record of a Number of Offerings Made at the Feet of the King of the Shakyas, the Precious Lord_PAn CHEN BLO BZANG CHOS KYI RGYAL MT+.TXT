@# / /
na mo gu ru mu ni in+d+rA ya /
ma lus nyes pa'i tshogs bcom zhing / /
mtha' yas yon tan kun gyi gter / /
thugs rje che ldan rgyal ba de / /
dran pas dad pa'i spu long g.yo / /
lha brgya'i gtsug rgyan 'od @# / /
zer dang / /
rab 'dres zhabs sen nor bu'i 'od / /
dran pa yis kyang srid pa yi / /
'jigs 'phrog e ma shin tu rmad / /
dman pa rnams la lhag par brtse / /
kun gyi 'dris pa med pa'i bshes / /
rtag tu 'gro ba'i don mdzad pa / /
khyod la snying nas skyabs su mchi / /
ma bcol bar yang sdug bsngal kun / /
sel zhing phan bde'i mchog stsol ba'i / /
bka' drin kun gyis srid mtha'i bar / /
srog phul bas kyang bsab par dka' / /
de phyir bsod nams mi ldan zhing / /
bsam sbyor dman pa bdag 'dra ba'i / /
mchod tshogs padmo'i skud pa yis / /
dgyes par rlom pa ga zha'i gnas / /
'on kyang khyod nyid dman gyur tshe| |rgyal ba shAkya thub chen la / /
phra ba'i dbul ba phul nas kyang / /
byang chub mchog tu thugs bskyed pa / /
de bzhin bdag kyang sems dang bas / /
bcom ldan thugs rje'i bdag nyid can / /
mchod pa'i sprin gyis mngon mchod nas / /
byang chub sems mchog bskyed par bgyi / /
rang bzhin stong pa'i me long la / /
kun tog sna tshogs pir gyi rtses / /
bzang ngan ri mo ji snyed pa / /
bris pa de bzhin 'di na snang / /
de'i slad 'jig rten 'jig rten las / /
'das pa'i kun bzang mchod pa'i tshogs / /
lha lam khyab pa blos sprul te / /
gus pas 'bul gyi brtse bas bzhes / /
de ring shAkya'i gtso bo de'i / /
yon tan phun sum tshogs pa dang / /
bka' drin chen po rjes dran pas / /
spro dang skyo ba lhan cig 'phel / /
thub pa'i nyi ma bcu gnyis kyi / /
mdzad pa'i 'od stong 'gyed pa yi / /
dga' ston phun sum tshogs pa yang / /
ma mthong sems kyi gcod du gyur / /
gdul bya'i rang rang mos pa bzhin / /
cho 'phrul gsum gyis 'jig rten 'di / /
dge legs 'od brgyas 'gengs pa'i dus / /
sdig can bdag gis gang du bsdad / /
'jam dpal byams mgon mchog zung sogs / /
'phags chen rnams dang lhan cig tu / /
'bel ba'i bka' mchid bgyid pa yang / /
skal med bdag gis mthong ma gyur / /
thams cad mkhyen pa shAkya'i gtso / /
deng sang thos pa'i lam du gshegs / /
de yi bstan pa'ang nag phyogs kyi / /
zla ltar 'grib dus las kyis skyes / /
snod rnams skya bo zhag med cing / /
'bras med ljon shing gos dang bral / /
dus min rlung dang than pas gtses / /
ma rungs skye bo sdig la rdams / /
dge spyod phal cher khrims dang bral / /
nyam thag sdug bsngal brgyas gzir ba /
phyogs kun bslad pa'i 'gron po'am / /
ri dwags rgyar chud lta bu yi / /
skyabs med mgon med bdag cag la / /
mkhyen brtse ldan pas mi dgongs na / /
khyod las lhag pa'i thugs rje can / /
skyabs gzhan gang la brten pa gsungs / /
'on kyang khyu mchog rlabs po ches / /
da ni mgon med khyed rnams kyi / /
skyabs su @# / /
gyur pa nyid yin zhes / /
bden pa'i gsung 'dis ngal gso thob / /
de'i phyir las kyis mnar ba bdag /
shAkya'i rgyal rigs 'khrungs khyod la / /
rkang gi khong nas byang chub bar / /
skyabs su lhag par mchi bar bgyi / /
'jigs rung mi bzad skyi g.ya' ba / /
'khor ba ngan song mtha' dag gi /
'jigs skrag sdug bsngal ma lus pa / /
rgyu dang bcas las thugs rjes skyobs / /
nam zhig bar do'i 'khrul snang gis| |dngangs skrag sdug bsngal mun 'thoms tshe / /
'khrul med lam bzang ston pa yi / /
ye shes sgron me khyod nyid mkhyen / /
de bzhin nying mtshams sbyor ba'i tshe / /
las nyon rlung shugs drag po yis / /
ngan 'gro'i g.yang sar mngon phyogs na / /
sgo gtan dam po'ang khyod la re / /
mgon po mkhyen brtse nus ldan zhing / /
thugs rje bslu ba mi mnga' yang / /
skye dgu rang gi las spyod pas / /
brgya la dman pa'i gnas skyes na'ang / /
snying rjes rigs mthun 'gro rnams kyi / /
sdig sdug bdag gis len byed cing / /
bdag gi bde dges lus can rnams / /
kun mkhyen lam du bkri nus shog /
khyod kyi bstan pa'i rjes zhugs kyang / /
'bras bu ma thob bdag cag rnams / /
bcom ldan zhing 'dir mya ngan las / /
bzla tshul bstan kyang zhing gzhan du / /
rgyal ba'i mdzad pa brgyas rol bas / /
slar yang byang chub tshul bstan pa'i / /
thog ma'i 'khor gyi gdul byar ni / /
nges par thugs rje'i lcags kyus drongs / /
srid lam kun tu rgyu ba na / /
dmyal mes lan stong bsregs kyang bla / /
srid zhi'i mtha' gnyis 'gog pa'i lam / /
rmi lam du yang 'bral ma gyur / /
dus gsum sras bcas rgyal rnams kyi / /
spyod dang smon lam gcig bsdoms pa / /
bye ba 'bum bsgyur bsdoms pa yi / /
spyod tshogs smon lam bdag gis spyod / /
de bzhin dus gsum bde gshegs kun / /
yongs bsdoms sku tshe mdzad pa rnams / /
yang bsdoms bye ba khrir bsgyur ba / /
thabs mkhas bdag gis bsgrub par bgyi / /
dam bca'i don 'di las nyon gyis / /
tshe rabs gzhan du bskyud pa na / /
phan mdzad thugs rje ldan rgyal gyis / /
yang yang dran pa'i gsos 'debs mdzod / /
nga yi bstan pa'i tha ma la / /
chos dang chos min spyod pa yi / /
rab byung de dag mngon sum gyis / /
thams cad mkhyen pa ngas mkhyen gsungs / /
de bas bdag gi bsam pa'i rgyun / /
ma gsol yang ni khyod kyis mkhyen / /
'on kyang snying gi tsher ma 'di / /
sel phyir tshig 'di gsol ba lags / /
lnga par phyogs pa'i skye bo yi / /
kha chems mdza' bshes khrel ldan gyis / /
bsgrub pa 'jig rten 'di na snang / /
bdag cag mgon med rnams kyi mgon / /
thub dbang stobs bcu mnga' ba la / /
kha chems tshul du gsol lags na / /
bdag gi gnas skabs ci 'dra na'ang / /
mgon po bsnyel ba med @# / /
par mdzod /
ces pa 'di yang /
jo bo rin po che shAkya'i rgyal po'i zhabs drung du mchod pa'i rnam grangs 'ga' zhig phul ba'i kha byang du sgron me'i 'od la 'phral du /
dge slong blo bzang chos kyi rgyal mtshan gyis ra sa ra mo che'i gtsug lag khang du bris pa'o / /
'di yang sangs rgyas kyi bstan pa rin po che dar zhing rgyas la yun ring du gnas pa'i rgyur gyur cig / / /
@# / /
na mo gu ru many+dzu g+ho ShA ya /
bslu med dkon mchog gsum gyi gtsug lag khang / /
mdzes byed dbang po'i gzhu ltar rab bkra ba / /
lha rdzas las grub 'phan gyi phreng ba ni / /
rgyal dang rgyal sras paN+Di ta rnams kyi / /
snang brnyan rgyan gyis spras pa'i byed po gang / /
blo bzang chos kyi rgyal mtshan lhag bsam gyi / /
rgya mtsho mngon dags bskyod pa'i rlabs phreng ngo / /
de las 'ongs pa'i dge ba'i 'od stong gis / /
bdag sogs 'gro blo'i mun pa drungs phyung ste / /
tshogs gnyis padmo'i ge sar rgod pa'i rtser / /
sku gsum ze'u 'bru'i dpal gyis mdzes par shog /
bdag kyang deng nas skye ba thams cad du / /
rin chen byang chub sems dang mi 'bral zhing / /
lus srog yal bar dor nas dam chos kun / /
rgyal ba'i dgongs pa ji bzhin 'dzin par shog /
khyad par tshe 'di'i spros pa kun dor nas / /
rgyal bas bsngags pa'i lam bzang bsgrub pa la / /
bar du gcod pa'i ming yang mi 'byung zhing / /
mthun rkyen bsam pa ji bzhin 'grub par shog /
'di snang 'gags tshe yid dga' chos 'dzin du / /
padmo las skyes ma pham zhal mthong zhing / /
theg mchog gsung gi dpal la longs spyad nas / /
rgyal sras spyod pa ma lus mthar phyin shog / / /
@# / /
na mo gu ru in+d+ra mu na ye /
mkhyen brtse'i lus stobs rab rgyas shing / /
stobs bcu'i gdong lnga mi bzad 'bar / /
mi 'jigs seng ge'i sgra sgrog pa'i / /
ston pa de la bdag cag dang / /
shangs mngo ri bo dge 'phel gyi / /
gtsug lag khang chen mdzes pa'i rgyan / /
bkra shis rtags mtshan lha rdzas ngos / /
rgyal ba'i sku yi bkod pa ni / /
rnam mang byin chags gzi 'bar ba'i / /
byed po dkon mchog gsum gyi 'bangs / /
blo bzang chos kyi rgyal mtshan gyis / /
lhag bsam dag pas mngon par bsgrubs / /
'dis mtshon rnam dkar dge ba'i mthus / /
tshe 'di'i snang ba 'gags ma thag /
rgyal bas bsngags pa'i zhing mchog der / /
thogs med padmo las skyes te / /
bde gshegs sras kyi thu bor gyur / /
de'i tshe skyes thob rnam dpyod dang / /
dad dang nges 'byung gzungs spobs sogs / /
lung rtogs yon tan rgya mtshor gyur / /
dus gsum rgyal ba sras bcas kyi / /
smon lam rlabs chen spyod pa dang / /
mdzad pa ma lus yongs bsdoms pa / /
thams cad bdag gis spyad par bgyi / /
de @# / /
bzhin nam mkha'i mthas gtugs pa'i / /
sems can re re'i mdun du yang / /
bdag lus bkod pas khyab byas te / /
sna tshogs thabs kyis gdul gyur cig /
bdag la mngon par dad pa dang / /
mthong thos dran reg gyur rnams kyang / /
sdug bsngal kun las rnam grol te / /
phun sum tshogs kun 'byor gyur cig /
deng nas tshe rabs thams cad du / /
rang bde 'dod pa dug bzhin spangs / /
ma rnams don du mnar med pa'i / /
me nang 'jug la'ang spro bar bgyi / /
ji srid bzod pa ma thob par / /
dbang med mi khom gnas rnams su / /
skad cig tsam yang mi skye zhing / /
rtag tu 'khor lo bzhi ldan gyur| |sems can so so'i bsam pa dang / /
mthun pa'i thabs mkhas sna tshogs pas / /
kun la 'dod dgu'i mchog stsol ba / /
nam mkha'i mdzod bzhin bdag gyur cig /
dus gsum mgon po thams cad kyi / /
gsung gi gsang ba kun 'dzin cing / /
snying stobs chen pos lus srog kyang / /
dor nas bstan pa gces 'dzin shog /
gang du rgyal ba'i nyi ma dang / /
bral ba'i mun nag gling rnams su / /
bdag gis thub pa'i nyi ma bzhin / /
phan bde'i sgron me gsal byed shog /
bdag gi bsod nams stobs dag gis / /
sdug bsngal mda' char mi bzad pa / /
'bab pa'i skye dgu thams cad kyi / /
go cha bzang por bdag gyur cig /
mgon med phongs shing nyam thag pa / /
de des bdag ni dran pas kyang / /
sdug bsngal rgud pa las grol te / /
bde dge 'gran bzhin rgyas gyur cig /
bdag ni 'gro ba ma lus pa / /
ngan song 'gog pa'i sgo gtan dang / /
mtho ris 'dren pa'i lcags kyu dang / /
mgon med rnams kyi mgon gyur cig /
gnyen bral rnams kyi mdza' bshes dang / /
nad pa rnams kyi sman pa dang / /
dbul po rnams la ci 'dod pa'i| |yid bzhin nor bur bdag gyur cig /
bdag ni dmyal mes bsregs kyang bla / /
snying gi gdung sel thub dbang de'i / /
ring lugs bzang po 'dzin pa dang / /
skad cig tsam yang 'bral ma gyur / / / /
@# / /
oM bde legs su gyur cig /
bkra shis rtags mtshan lha rdzas la / /
rgyal ba'i sku brnyan legs bris pa'i / /
'phan gyi rim pa yid 'ong phreng / /
gangs can chos 'phel gtsug lag khang / /
mdzes byed rgyan gyi dam pa 'di / /
blo bzang chos kyi rgyal mtshan gyis / /
phul ba'i dge bas 'gro ba kun / /
sku gsum go 'phang myur thob shog /
bdag kyang tshe rabs thams cad du / /
dam chos bsgrub la dal ba dang / /
bcu phrag 'byor pas rnam brgyan cing / /
rnam dpyod blo dang ldan gyur cig /
rtag tu mtshan nyid ldan pa yi / /
bshes gnyen dam pas rjes 'dzin cing / /
lus srog longs spyod kun gyis kyang / /
mnyes pa kho na bsgrub @# / /
gyur cig /
tshangs dbang 'khor los bsgyur rgyal gyi / /
bde 'byor srid pa'i phun tshogs kun / /
srog 'phrog 'bar ba'i mtshon bzhin du / /
rmi lam du yang 'dod ma gyur / /
deng nas byang chub snying po'i bar / /
rtag tu rab tu 'byung ba dang / /
thub pa'i brtul zhugs ma smad pa / /
srog las gces par 'dzin gyur cig /
lus dang srog la mi blta bar / /
dus gsum rgyal ba thams cad kyi / /
lung rtogs dam chos ma lus pa / /
rgyal ba'i dgongs pa ji bzhin 'dzin / /
thog ma med nas drin bskyangs pa'i / /
mar gyur 'gro ba'i don gyi phyir / /
rin chen byang chub sems bskyed nas / /
rlabs chen spyod pa mtha' dag bsgrub / /
dus gsum rgyal ba sras bcas kyi / /
mdzad pa rnam thar ma lus pa / /
gcig tu bsdus nas bdag nyid kyis / /
'gro gnas bar du spyod gyur cig /
'gro kun snying gi bu gcig ltar / /
mthong nas de dag sgrol ba'i phyir / /
bskal par mnar med me nang du / /
'jug la'ang skyo ba med gyur cig /
mar gyur 'gro ba mtha' dag gi /
sdig dang sdug bsngal rgud pa kun / /
thams cad bdag gis len nus shing / /
cig car bdag la smin gyur cig /
bdag gi dus gsum bde dge rnams / /
mar gyur sems can thams cad la / /
da lta nyid du smin gyur nas / /
phan bde'i dpal gyis 'byor gyur cig /
bdag las dam chos thos pa dang / /
dad cing mos pa thams cad la / /
byang chub snying por mchis kyi bar / /
yid bzhin nor ltar 'dod pa bsgrub / /
bdag ni mthong dang thos pa dang / /
dran reg gyur pa thams cad kyang| |ngan 'gror nam yang mi ltung zhing / /
rtag tu dam chos spyod gyur cig /
'di ltar bskrun pa'i dge ba'i tshogs / /
zla ltar dkar ba bsags pa des / /
ston mchog shAkya'i gtso bo des / /
bdag cag 'bral med 'dzin gyur cig /
dpal ldan 'dod khams dbang phyug mar / /
lha rdzas na bza' 'di phul bas / /
deng nas byang chub chen po'i bar / /
g.yel med mgon dang skyabs mdzod cig /
'dod khams dbang bsgyur dpa' mo che'i / /
thugs rje bsil ba'i chu rgyun gyis / /
bdag cag deng 'dir mngon 'dod pa'i / /
gser gyi rdzing bu gang bar mdzod / / / /
@# / /
na mo gu ru many+dzu g+ho ShA ya / /
rgyal ba'i yab gcig rje btsun mkhyen pa'i gter / /
ngur smrig gar gyis rnam rol tsong kha pa / /
bslu med skyabs gsum 'dus pa'i bdag nyid du / /
gsol ba 'debs so brtse pa'i lcags kyus zungs / /
sa yi dpal mo khyod la bdag gis ni / /
thub pa'i dbang po'i gsung rab las byung ba'i / /
sdebs legs tshig gi me tog phreng mdzes pa / /
cung zad spel 'di mgul ba'i rgyan du 'bul / /
sngon chad rnam dkar @# / /
dag pa'i las bsags pas / /
da lta rigs mtho yid 'ong gzugs mdzes ldan / /
phun tshogs 'byor pa nam mkha'i mdzod brnyes shing / /
kun gyis bkur ba'i gnas su gyur pa lags / /
da yang spu gri'i sor chags sbrang rtsi ltar / /
mnog chung nyes pa kun gyi gzhir gyur pa'i / /
tshe 'di'i bde la ches cher ma zhen par / /
phyi ma'i don du sgo gsum dge la 'bungs / /
las kyi dbang gis 'khor bar 'khyams pa'i tshe / /
dkon mchog gsum las lhag pa'i skyabs med pas / /
glo snying brang gsum gtad pa'i skyabs 'gro dang / /
mchod sprin rgya mtshos rgyun tu mchod par mdzod / /
chos kyi snying po gzhan gyi don byed par / /
bde gshegs sras dang bcas pas legs par bsngags / /
de'i phyir chags sdang spangs nas skye dgu kun / /
dpal dang ldan pa khyod kyis bu bzhin skyong / /
longs spyod g.yo ba sbrang ma'i sbrang rtsi bzhin / /
ser snas bsags kyang nges pa 'ga' ma mchis / /
rang dbang yod dus sbyin pa cher bstsal na / /
rang gi phyi ma'i nor skal gsog pa yin / /
lang tsho'i dpal yang ston ka'i me tog ltar / /
ring por mi thogs yud kyis rnyings 'gyur zhing / /
'chi bdag bdud de nyi rgas grib so bzhin / /
skad cig re yang mi sdod tshur tshur 'ong / /
de'i phyir lus dang longs spyod kun bor nas / /
dbang med 'jig rten pha rol 'gro ba'i tshe / /
chos las gzhan gyis phan pa cad med na / /
da lta nyid nas tshul bzhin bsgrubs na legs / /
nya stong tshes brgyad chos 'phrul zla ba sogs / /
dus bzang rnams la gso sbyong yan lag brgyad / /
bzhes par mdzod cig lha mi'i rten bzang po / /
brgyud nas rim gyis mya ngan 'das pa 'thob / /
lha dang bla ma thong bzhin bsten pa dang / /
'bangs rnams byams pa'i thugs kyis skyong ba dang / /
chos kyi rgyal srid skyong ba'i bya ba gsum / /
phan tshun 'gran pa bzhin du khyod kyis sgrubs / /
'byor ba'i tshe na dregs par mi bya zhing / /
rgud na'ang ha cang zhum par mi bya ste / /
'khor ba'i gnas 'dir yid brtan ma mchis pas / /
las 'bras tshul la rtag tu sems par mdzod / /
mdor na bdag gis mang du gsol ci 'tshal / /
phan pa'i gdams ngag gtso bo 'di yin te / /
nyid kyi sras bzhin skye dgu ma lus pa / /
byams pa'i thugs kyis kun tu skyong bar mdzod / /
'dod chags zhe sdang gti mug rnam pa gsum / /
sdug bsngal kun gyi rtsa bar rgyal bas gsungs / /
de'i phyir 'di dag dpal mo khyod nyid kyis / /
yid kyi dgu la'ang sems pa spang bar bgyi / /
de ltar ji skad gdams pa'i don rnams kun / /
nyid kyis tshul bzhin nyams su bzhes lags na / /
'khor ba'i sdug bsngal ma lus drungs phyung nas / /
skye @# / /
rga na 'chi spangs pa'i sku 'thob 'gyur / /
tshul 'di dge slong chos kyi rgyal mtshan gyis / /
skye dgu'i bdag mo kun 'dzin rgyal mo yi / /
rnam dkar legs spyad bzhed pa bsgrub pa'i phyir / /
dam pa'i gsung bzhin dge ba'i dbyangs su bsdebs / / / /
@# / /
legs spyad rnam par rgyal ba'i gzhal med dbus / /
phun tshogs 'byor pa'i sa srung bu yi steng / /
mkhyen pa'i spyan stong ldan pa'i dpa' bo khyod / /
dge mtshan ri mo bkra bas shis gyur cig /
gang gi rnam dpyod grwa gcig na / /
shes bya'i tshogs rnams ngal 'tsho ba'i / /
bang mdzod las thon snyan tshig gi /
nor bu'i do shal gser dngul rten / /
skyon bral 'byor pas bdag yid tshim / /
slar yang rgyal ba gnyis pa yi / /
bstan la 'gyur med dad pa'i gzhir / /
'phags nor bdun gyi dpag bsam dbang / /
bskyed pas 'di phyi don ldan 'tshal / /
nyi ma'i gnyen gyi bstan bsrung sogs / /
srid zhi'i mgron rnams mnyes byed pa'i / /
bsangs mchod chos skyong spyi bskang yang / /
nyung ngur bsdus pa'i shog gril phul / /
dge sbyor skyabs 'og dag la yang / /
brtson par byed ces rten 'dus kyi / /
ril bu nyer gcig sngags mdud bcas / /
sa ga'i dkar phyogs dge bar phul /
zhes pa khams bzhad tsha sde pa la stsal ba'o / / / /
@# / /
na mo gu ru many+dzu g+ho ShA ya /
rab 'byams rgyal ba'i dkyil 'khor dbus / /
rtsod dus gdul dka'i 'gro ba kun / /
'dul ba dpe med thugs rje'i gter / /
shAkya'i rgyal po'i zhabs la 'dud / /
rigs gzugs 'khor dang longs spyod sogs / /
mngon mtho'i phun tshogs thob pa yang / /
rgyu med mi mthun rgyu las min / /
sngon goms legs par spyad las 'ongs / /
de'i phyir 'dir yang sgo gsum gyis / /
rnam dkar dge ba'i tshogs bskrun pas / /
'bras bu 'jig rten pha rol tu / /
yid 'ong kun dga'i dpal la spyod / /
mi dge'i las bcu re re yang / /
che 'bring chung ngu spyad pa yi / /
rnam smin 'bras bu dmyal ba dang / /
yi dwags dud 'gror skye bar gsungs / /
gal te ngan song las thar te / /
bde 'gror skyes kyang rgyu mthun 'bras / /
tshe thung gsod la dga' ba sogs / /
gnyis gnyis bdag 'bras yul ngan dang / /
bza' btung mthu chung la sogs te / /
'di dag ldog pa dge bcu'i 'bras / /
mi dge bgyis pa 'phral nyid du / /
mtshon rnon gyis bzhin mi gcod kyang / /
'di snang 'gags par gyur ma thag /
mngon sum 'gyur ba gdon mi za / /
de'i phyir bdag la phan 'dod pas / /
mi dge'i bsam sbyor rgyang bsrings te / /
dge ba bcu yi las lam la / /
brten pas bde nas bde bar 'gro / /
zhes pa las dang 'bras bu'i rnam gzhag ston pa'i tshigs @# / /
bcad do / / / /
swasti /
srid pa'i bdag po bde 'byung pad dkar lte / /
rdo rje can sogs dregs ldan mtha' dag gi /
ral par thig le 'god mkhas zhabs sen gyis / /
rnam mdzes 'dab brgya rgod pa de'i drung du / /
'od dkar gzhon nus rol pa'i ku mu da'i / /
lba ba ji bzhin lag pa'i pad mo zung / /
snying gar 'dzum ldan gus pa'i sor mo yis / /
zhu 'phrin nor bu'i phreng ba spel te 'bul / /
rab 'byams rgyal ba kun gyi gu Na yi / /
'bum phrag chu klung 'dus pa'i rgya mtsho che / /
'gro tshogs klu dbang mtha' dag tshim byed pa'i / /
'dod dgu'i yid bzhin rin chen 'byung gnas gang / /
phyogs 'di'i bstan dang 'gro ba'i phan bde'i phyir / /
bkra shis 'khor los mtshan pa'i zhabs skyes kyi / /
ngo mtshar ri mo gsal bar 'god do zhes / /
mkha' spyod grub pa'i gtam snyan rjes 'gro ba'i / /
dbyar skyes rgyud mang dal gyis bsgrengs pa na / /
gang gi thugs rje'i char zim la re ba'i / /
rma bya gzhon nu zlos gar ci yang byed / /
'gro la spyan ras stong gis gzigs pa can / /
'gro 'di'i bsod nams myu gu spel ba yi / /
dge 'dun zhing du grub pa'i 'phrin las kyi / /
'dab brgya mngon par bzhad pa'i padmo'i mtsho / /
rab rgyas slad du rgyas pa'i nyi ma de / /
bkra shis bang rim rnam bkra lhun po'i spor / /
nam zhig 'char snyam bdag cag bsam pa ni / /
ji bzhin gzigs phyir 'bras bu'i mchog stsol zhig /
bdag kyang deng nas tshe rabs thams cad du / /
khyod kyi thugs rje'i lcags kyu'i dbang gyur te / /
nyid kyi rnam dkar mdzad pa spel ba la / /
phyogs las rnam par rgyal ba nyid gyur cig /
de skad zhu yig ut+pal phon po'i ngogs / /
spyan ras bung ba'i 'phur lding 'jug pa'i slad / /
rgyal ba kun gyi 'phrin las lha mo'i gzugs / /
'phags yul las 'ongs byin rlabs gzi 'bar ba / /
dge legs stsol phyir dang ba'i sems kyis 'bul / /
lha yi sman pa'i zla ba'i dkar phyogs kyi / /
lha las babs pa'i bzang po'i dus tshes la / /
rgyal mtshan mthon po'i ba gam rtse nas phul / /
zhes pa rje thams cad mkhyen pa yon tan rgya mtsho la phul ba'o / / / /
@# / /
ngag gi dbang phyug smra ba'i zla ba mchog /
blo bzang bstan pa'i rgya mtsho'i dpal gyur cing / /
rmad byung 'phrin las 'od dkar dra ba can / /
skal bzang kun+da'i gnyen gyi zhabs sen gang / /
rab chags 'dab brgya rgod pa'i dga' tshal der / /
thal sbyar dang ba'i sems kyis 'di skad gsol / /
deng sang thub bstan nyin mor byed pa la / /
snang ba zla bral rgyal sras dpa' bo de / /
snying stobs go mtshon rdzogs pa'i dgra thabs kyis / /
phyogs las rnam par rgyal ba'i dpal thob ste / /
phan bde'i @# / /
lang tsho rdzogs pa'i mdzes ma la / /
mngon par rtse ba'i zlos gar mkhan de rmad / /
snyan grags mA la ya yi dri bzhon gyis / /
phyogs kyi 'khor lo 'gengs pa'i dus ston la / /
bos pa ji bzhin mtha' dag skye bo kun / /
nyid kyi snyan grags brjod pa'i bzlas pas brel / /
bdag kyang mdo rgyud lam gyi them skas las / /
sku gsum gzhal med khang du 'jug 'dod kyang / /
chos brgyad srad bu dam po'i dbang song bas / /
gyi na'i bya bas nyin mtshan 'da' zhing mchis / /
slar yang khyod mdzad rab bsil gang gA'i rgyun / /
bstan dang 'gro ba'i phan bde'i rdzing bu yi / /
gsos gyur de'i phyir srid mtha'i bar du yang / /
rgyun mi 'chad du 'jug pa'i bka' drin stsol / /
rnam dag legs bshad mdo sngags gru char gyis / /
skal bzang phan bde'i log tog spel ba dang / /
rlabs chen rgyal sras spyod pa'i brtul zhugs kyis / /
dge legs chen pos kun tu gang bar mdzod /
ces pa 'di sems dpa' chen po la phul ba'o / / / /
@# / /
shAkya'i bstan srog ngur smrig 'dzin pa'i dpal / /
snyan par grags pa'i ye shes sgyu 'phrul las / /
blo bzang bstan pa'i rgyal mtshan 'dzin pa'i gtso / /
mchog gi sprul sku'i zhabs pad brtan gyur cig /
ces shis pa brjod nas gsol ba ni /
tshogs gnyis brgya phrag du mas bsgrubs pa yi / /
gang sku gser gyi mchod sdong rab brtan zhing / /
rnam dkar mdzad pa'i 'od zer stong 'bar bas / /
skye dgu'i gdung mun kun sel dge legs kyi / /
snang bas phyogs kun 'gengs pa'i ngang nyid nas / /
zab yangs mkhyen pa'i bang mdzod las 'ongs pa'i / /
tshig don rmad byung bka' stsal nor gyi bu'i / /
phreng mdzes skyes kyi lang tsho'i dpal ldan pa / /
bdag cag sor mo'i 'dab rtser lding zhing chags / /
de'i tshe yid mkha' spro ba'i chu 'dzin gyis / /
kun khyab rab dga'i sa la 'gran pa bzhin / /
'dir yang bde bar rnam g.yeng ngang du mchis / /
slar yang 'dir mang brjod kyang ci zhig dgos / /
mdor bsdus snying por dril nas gsol ba ni / /
sku gsung thugs kyi mdzad pa ji snyed pa / /
dam pas bsten cing bsngags pa'i rgya dag las / /
nam yang 'da' ba med pa'i 'phrin las mdzod / /
de'i slad nyid kyi bzhed don mtha' dag pa / /
'bras bus mdzes phyir lha dang bla ma la / /
g.yel med rgyun du gsol ba 'debs pa lags /
ces pa gzims khang gong nas sprul pa'i sku la gnang ba'o / / / /
rab 'byams rgyal ba'i thugs rje'i pir gyi rtses / /
legs bris grags pa'i rgyal mtshan mngon mtho zhing / /
'phrin las bzang po'i 'od zer stong 'phro ba / /
lha bcas 'gro ba'i 'dren pa de'i drung du / /
gang gi rnam dpyod @# / /
yangs pa'i dga' tshal las / /
don dang tshig 'bru bzang po'i dbyangs sgrog cing / /
bzang mang skyes kyi gshog sgro rab rgyas pa'i / /
bka' yig ko li gzhon nu lding bzhin du / /
bdag cag sor mo'i pad mtshor mngon par chags / /
de'i tshe yid mkha' dga' bde'i chu 'dzin gyis / /
logs khebs rab dga'i sa la 'gran pa bzhin / /
slar yang bstan dang yid can phan bde'i gnyen / /
nyid sku yun ring 'tsho zhing gzhes pa'i thabs / /
gnyis med gsung bas gsungs bzhin legs bsten cing / /
sngon dus dam pa'i phreng mdzes brgyud pa yi / /
rnam thar gong nas gong du spel ba la / /
nam yang g.yel ba med pa'i bka' drin stsol / /
de lta'i bzhed pa'i chu gter gyen 'phyur phyir / /
'dir yang lha dang bla ma'i chu 'dzin la / /
gsol nas byin rlabs bdud rtsi'i char rgyun 'bebs /
ces pa yang gzims khang gong nas sprul pa'i sku la gnang ba'o / / / /
lha bcas 'gro ba kun gyi gtsug gi rgyan / /
rnam dkar grags pa'i 'od zer stong ldan zhing / /
thub bstan rgyal mtshan 'dzin pa kun gyi mchog /
mtha' yas gdul bya'i dpal du zhabs brtan shog /
sras bcas rgyal ba'i mkhyen brtse gcig bsdus nas / /
ngur smig 'dzin pa'i gar gyis rnam rol gyi / /
grags pa'i dpal mnga' rgyal ba gnyis pa yi / /
bstan pa'i rgyal mtshan 'dzin pa de'i drung du / /
dge slong rgan ps dang bas 'di ltar gsol / /
rnam mang gdul bya padmo'i dga' tshal dbus / /
gang sku dpag bsam ljon pa rab brtan zhing / /
rmad byung mdzad pa'i lo 'bras me tog gis / /
kun dga' bskyed pa'i ngang nas dpal rkang gi /
bka' la 'khu ba'i bka' yig bzang po'i skyes / /
'dus pa'i tshogs la mang 'gyed dang bcas pa / /
ma nyams 'byor tshe khyod sku'i snang brnyan ni / /
yid kyi me long ngos la ma bris bzhin / /
yang yang shar nas rab dga'i sa la 'gran / /
de'i phyir nyid kyi gnas skabs mthar thug gi /
bzhed don dbang gi rgyal pos phyag sor gyi / /
yal 'dab brgyan phyir 'dir yang brtson par bgyi / /
bdag cag nye ring gnas skabs ci 'dra yang / /
bsil 'od bdag po ku mu da ka bzhin / /
deng nas ji srid byang chub snying po'i bar / /
'bral med dam chos mdza' bas 'ching bar smon /
zhes pa'ang sprul pa'i sku grags pa rgyal mtshan la gnang ba'o / / / /
brtson 'grus snying stobs mchog gi ded dpon gyis / /
mdo rgyud rgya mtsho chen po'i dbus gnas pa'i / /
bslab gsum rim gnyis bsam 'phel dbang gi rgyal / /
bsgrub pa'i rgyal mtshan rtser mchod sdom brtson zung / /
gang gi rnam dpyod yangs pa'i pad mtsho @# / /
las / /
tshig don lang tsho dar ba'i ngang mo dkar / /
skyes bcas bdag cag yid mtshor son pas tshim / /
snyigs ma'i ngang tshul rgyas pa'i lam nag gis / /
phyi nang skye bo'i bud shing cher 'bar bas / /
rigs min spyod tshul chu 'dzin ltar 'khrigs shing / /
sgro skur gnam lcags ster ba'i sgra brgya pa / /
ji bzhin sgrog kyang 'dam khrod padma dang / /
thub chen rnam thar k+Shan+ti smra ba yi / /
rjes su spyod pa'i phyi bshul zla bral zhes / /
bde bar gnyid log bzang po'i lan ldon snyam / /
bdag lta'i dge slong rgan po gyi na pa / /
da lta shi'am gson yang khyad par ci / /
nor 'dzin grags pa'i ba dan dkar ba yi| |dam pa mang po'i rin chen 'dzin phyir ro / /
da ni lang tsho'i nyin byed rga bas 'gribs / /
rang nus ji bzhin ston dang bstan pa la / /
bgyi 'os bgyis pas shi yang 'gyod pa med / /
'on kyang sdom brtson dam pa khyed cag sogs / /
dad ldan rnams kyi re ba'i dpag bsam shing / /
re zhig 'bras bu bskrun phyir bdag nyid kyang / /
bslu med lha dang bla mar gsol ba 'debs / /
ces pa 'di 'khor ba'i ngang tshul rmi lam gyi dga' ston ltar mthong nas /
rtse gcig tu sgrub pa snying por byed pa'i ston sgom mnga' ris dka' bcu pa brtson 'grus rgyal mtshan dang snying stobs rgya mtsho la gdams pa'o / / / /
@# / /
rgyal ba kun gyi mkhyen brtse gcig bsdus pa / /
don gnyis lhun grub rgyal ba gnyis pa yi / /
bstan pa'i rgyal mtshan 'dzin pa'i dge ba'i bshes / /
gang de'i springs yig kha btags gos yug gi |rten ldan nyams med 'byor pas spro ba thob / /
slar yang bde bar 'tsho ba'i thabs mchog dang / /
sgo gsum dam pa'i rnam thar la brten nas / /
bstan dang 'gro la phan pa'i 'phrin las mdzod / /
'dir yang nyid kyi 'di phyi'i don rnams kun / /
'grub phyir dge ba'i sbyor bar brtson par byed / /
rten du skye bdun ril bu brgya phrag dang / /
sngags mdud sngags gul rnams la rgyas btab ste / /
bkra shis lhun po'i chos grwa che las phul /
zhes pa sku 'bum khri pa rab 'byams pa don grub rgya mtsho la gnang ba'o / / / /
dge legs dal 'gro'i phung po bsrubs pa las / /
lung rtogs bdud rtsis gang ba'i ka la sha /
skal bzang legs bris yongs kyi dga' ston du / /
lhun grub ngur smrig 'dzin pa gang de rgyal / /
nyid kyi rnam dpyod yangs pa'i chu gter las / /
tshig don skyes kyi lang tsho mngon mdzes pa / /
yi ge'i dang mo snga phyir lding bzhin du / /
bdag cag sor mo'i 'dab phreng rtse la chags / /
nyid kyi rnam dpyod yi ge'i gzugs dag gi /
zol la brten pa mthong bas mig dang yid / /
sbrang rtsi gsar pa'i bsang gtor gyis ngoms @# / /
pa'i| |dga' ston lhan skyes bde bas dpag bya nyid / /
bdag kyang glog gi gar mtshungs srog gi lhag /
zin med 'jig rten bya bas mi g.yeng bar / /
mdo rgyud zab mo'i lam gyis 'tsho ba la| |yid smon ngang las gyi nar 'da' zhing mchis / /
deng sang nyid kyi lang tsho'i me tog ni / /
bde ba'i mi mthun phyogs kyi ba mo dang / /
rnam bral rig sngags 'chang sde'i gzhal yas su / /
lha bcas dgyes pa bskyed phyir 'khod pa legs / /
dal 'byor rnyed dka' shin tu 'jig sla zhing / /
las nyon skye 'chi'i phrang ba skyi g.ya' na / /
blo bur mgo la me shor ji bzhin du / /
thar pa dam pa'i lam de bsgrub pa'i rigs / /
sangs rgyas las kyang dkon pa'i gdams pa'i don / /
don gnyis 'dod dgu'i 'byung gnas bsam 'phel dbang / /
rang gi lag rtser gnas pa 'di 'dra ba / /
nyid 'khrul min na rung snyam bsam pa'i rigs / /
deng dus skye dgu'i tshe la long med cing / /
'khor ba'i phun tshogs rmi lam dang mtshungs na / /
mnog chung nyes pa du ma'i 'byung gnas la / /
yid rab rton par ma byed grogs po dag /
ces nang so dge legs lhun grub la gdams pa'o / / / /
gser sbyangs las grub dge tshogs dkyil 'khor rgyas / /
lhun grub lung rigs 'od stong bye bas mdzes / /
thub dbang bstan pa sbrang rtsi 'dzin pa'i gnyen / /
chos kyi nyin mor byed pa de'i drung du / /
deng sang blo bzang bstan pa'i skyed tshal du / /
lung rigs lang tsho rgyas pa'i gzhon nu khyod / /
lung rtogs dam chos dga' ma'i mdzes sdug la / /
mngon par chags pa'i 'jo sgeg rol pa can / /
rnam dpyod sor mo'i lcug phran byed po dang / /
mngon par 'grogs pa'i legs bshad rgyud mang sgras / /
mkhas rnams rna ba'i bdud rtsi'i dga' ston la / /
mgron du gnyer zhes sgra brgya dal gyis bkod / /
de'i tshe mig 'bor mtho ba'i gtsug phud can / /
rab dga' rgyas pa'i gar gyis rnam rol zhing / /
nyid kyi snang brnyan yid kyi me long la / /
ma bris par yang bris pa ji bzhin shar / /
slar yang mdo sngags 'dab brgya'i dga' tshal du / /
bshad sgrub sbrang rtsi'i ro yis mngon dgyes pas / /
bslab gsum rim gnyis lus stobs rdzogs byas te / /
sku gsum lang ling g.yo ba'i gar byos shig /
de skad smras de chos kyi rgyal mtshan gyis / /
spro ba'i mgrin pa cung zad gzengs bstod nas / /
ring nas chos kyis mdza' ba'i grogs po la / /
chos kyi rtsed mor phul ba dge gyur cig /
ces pa 'di nang so dge legs lhun grub la'o / / / /
'bum phrag dge 'dun rgya mtsho'i dbus gnas shing / /
dpal ldan rin chen tshogs gnyis khams las grub / /
rnam dag lung rtogs bang rim mngon mdzes pa'i / /
bshes gnyen sa 'dzin dbang po zhabs brtan @# / /
shog |gang de'i rnam dpyod yangs pa'i dpag bsam las / /
bka' stsal sdeb legs me tog gsar pa'i phreng / /
skyes kyi ze'u 'bru dkar po rgod bzhin du / /
bdag cag mig dang yid la dga' ston gyur / /
khyad par 'dun ldan rgya mtsho'i tshogs rnams la / /
ro bcud phun tshogs lo ma'i mchod yon dang / /
rnam dag smon pa bsgrub pa'i rten bzang pos / /
phyogs 'di'i yid mtshor dga' ba'i rlabs phreng g.yos / /
de'i tshe nyid kyi gnas skabs mthar thug gi /
bzhed pa'i rkang 'thung dbang po 'bras ldan du / /
bgyi slad lhag bsam pad tshal las 'ongs pa'i / /
bden tshig puN+Da rI ka mngon par gtor / /
slar yang khyod la cung zad gsol ba ni / /
phyogs de'i rgyal ba gnyis pa'i lugs bzang po / /
dpa' bo khyod kyi thod du bsten ces thos / /
de'i phyir slar yang yar ngo'i zla ba bzhin / /
lugs 'di mngon par rgyas pa'i 'phrin las mdzod / /
snyigs dus skye bo'i tshe la long med cing / /
bstan pa'i nyi ma'ang nub ri'i rtser son pas / /
sgo gsum legs par bsdams pa'i bag yod dang / /
yun ring 'tsho zhing bzhes pa'i thabs kyang 'tshal / /
da lam yi ge gzigs pa'i rten mtshon pa / /
dri bral kha btags dkar por rgya ldan 'bul / /
dpa' bo khra yi zla ba yi / /
phyogs gnyis dga' ba dang po la / /
phul ba'i zhu yig phyogs kun tu / /
dge zhing bkra shis 'phel gyur cig /
ces pa 'di chos rje dge 'dun dpal grub la gdams pa'o / / / /
swa sti /
legs spyad rin chen bzhi yi khams las grub / /
phyogs las rnam rgyal bang rim mngon par mdzes / /
skye dgu gling bzhi'i dbus na mngon mtho ba'i / /
lha btsun lhun po'i dbang po rgyal gyur cig /
ces shis pa brjod pa'i ngag sngon du btang nas / /
skabs kyi don gsol ba ni /
bslu med dkon mchog gsum gyi thugs rje'i mthus / /
lha khyod phebs la mnyes pas ma gos par / /
rang gi chos kyi srid la bder 'khod de / /
skye dgu'i bsod nams dpal du bzhugs pa'i ngang / /
bka' stsal sbur len spo re bzhi dag gi /
rten bcas nyams pa med par pho nya bas / /
bdag cag gam du legs par 'byor gyur pas / /
rab dga'i sa la gnas lta'i dga' spro thob / /
slar yang yab mes chos rgyal de dag gi /
chos kyi dka' srol nyams med skyong ba dang / /
bsod nams brgya phrag gis bskrun nyid kyi sku / /
bde bar 'tsho ba'i thabs la'ang brtson par mdzod / /
bdag kyang phyogs 'dir rgyal ba gnyis pa yi| |bstan pa rin chen khur de spyir bzung nas / /
nyid kyi bzhed don ma lus 'grub pa'i thabs / /
dge ba'i sbyor ba mchog la brtson par mchis / /
bdag cag rnam mang bya ba'i rgyar chud cing / /
sa lam bshul @# / /
thag ring pos bar chod pas / /
phyogs der myur du bgrod pa dka' mod kyi / /
'on kyang lha dang bla ma'i thugs rje la / /
brten nas nyid kyi bzhed pa bskang phyir dang / /
blo bzang rgyal ba'i 'phrin las 'od stong ni / /
mtha' khob mun pa'i gling der gsal ba'i phyir / /
nyin mo'i dbang phyug bdag kyang 'jug par smon / /
da lam zhu yig rten mtshon par / /
sngags mdud zhig la rgya ldan bcas / /
dkar po'i phyogs kyi tshes la phul / /
gnas skabs kun tu dge gyur cig /
ces pa 'di mar yul rgyal po lha btsun la gdams pa'o / / / /
legs tshogs rgya mtsho'i dpal las legs 'khrungs shing / /
lhun grub lung rtogs bang rim mngon par mtho / /
skal bzang gling bzhi'i dbus na mngon mdzes pa'i / /
bshes gnyen lhun po'i dbang po rgyal gyur cig /
mtshan bzang me tog dkar po'i phreng 'dzin pa'i / /
gang sku yongs 'du'i dbang po de'i drung du / /
rab dkar yid kyi skyed tshal las 'ongs pa'i / /
snyan tshig mgrin pa'i rgyud mang sgrogs pa can / /
zhu yig bung ba gzhon nu 'phur te song / /
sngon chad gang gi kA ya kun+da'i gnyen / /
rnam 'tshe chu 'dzin phra mo'i dra ba yis / /
cung zad bzung mod slar yang sgra gcan las / /
grol ba su r+ya'i maN+Dal ji bzhin du / /
gyur ces sgra dbyangs thos pa'i dga' ston ni / /
mkha' spyod grub pa'i gtam snyan ji bzhin gyur / /
'on kyang 'dod pa khams pa'i rang bzhin ni / /
kham zas gnyid kyis 'tsho zhes chos mngon las / /
gsungs pa ji ltar de bzhin 'dir snang na / /
bde bar mnal ba cung zad g.yel gyur par / /
bdud rtsi lta bur 'gyur ba'i thabs kyi mchog /
'tsho ba'i cho ga ji bzhin bsten 'tshal zhing / /
de yi mu nas tshe yi rig 'dzin dang / /
nad med pa la dbang ba'i rim pas kyang / /
cung zad phan snyam rgyas par gsol ba ni| |pho nya'i ngag gi lam du mtshon par 'bul / /
da lam zhu yig gzigs pa'i rten / /
sna tshogs las rab mtshon byed pa'i / /
lha rdzas kha gru yangs par bcas / /
phyogs dkar bzang po dang por phul /
zhes pa 'di rje dbon rin po che legs tshogs lhun grub la gdams pa'o / / / /
blo bzang gsung rab 'o ma'i rgya mtsho che / /
legs bsrubs gdams pa bdud rtsi'i snying po yi / /
dpal la 'dod dgur spyod pa'i dge ba'i bshes / /
ngur smrig gar gyis mdzes pa de'i drung du / /
rab dkar dang ba'i yid kyis 'di skad zhu / /
bkra shis ri mos mtshan pa'i zhabs zung dag /
'khod pa'i lam der bser bu'i rdul 'jam zhing / /
bzhed pa'i gtso bo sman gyi bcud chags pa'i / /
nyal 'gro'i reg pa bdud rtsi ltar gyur cing / /
slar yang sa gsum mig gi rab dga' kun / /
gcig tu bgyis 'dra bde gshegs @# / /
sku brnyan ni / /
ci yang bskrun phyir chos kyi grwa nyid du / /
rnam dkar bsod nams zhing du byon pa legs / /
'di na'ang dpal ldan 'khor lo sdom pa yi / /
bshad sgrub re ba'i 'bras bu grub gyur nas / /
lho phyogs skye bo'i tshogs la lam bzang dag /
mtshon phyir sgo gsum brtson pa'i lugs su lags / /
slar yang gang sku 'tshe ba'i dri bral zhing / /
'bral med chos dang srid kyi dpal ldan pas / /
bkra shis rgya mtshos mtha' gru kun khyab nas / /
phun tshogs dpal la rol pa'i smon pa bgyi / /
rten mtshon lha rdzas dri bral phul ba dge /
zhes pa 'di sku mdun blo bzang pa la gdams pa'o / / / /
blo bzang dam pa'i chos kyi rgya mtsho che / /
dge slong gzugs kyis rnam rol bstan pa'i dpal / /
rnam dag dge ba'i bshes gnyen de'i drung du / /
ring nas dang ba'i sems kyis 'di skad zhu / /
deng dus bsod nams stobs las 'khrungs pa yi / /
gang sku'i nyin byed rgyas pa'i dkyil 'khor de / /
nag phyogs 'tshe ba'i sprin gyis mi sgrib par / /
phan bde'i dpal du sngon bzhin bzhugs lags sam / /
bdag kyang 'dus pa'i sde dang lhan cig tu / /
bstan pa'i sbyin bdag bstan pa 'dzin pa'i gtso / /
yongs kyi gnas skabs mthar thug bzhed pa'i don / /
'grub byed 'khor lo gsum la brtson par mchis / /
slar yang 'tsho zhing bzhes pa'i thabs tshul dang / /
thugs dam zab mo'i rim pa 'phel rgyas ngos / /
dge mtshan ri mo bkra ba'i zhabs sen ni / /
phyogs 'di'i phan bde'i slad du myur 'god zhu / /
da lam yi ge gzigs pa'i rten / /
tha ma 'bring dang rab dbye ba'i / /
lha rdzas gsum la rgyas spras te / /
grub pa'i sa 'dzin rtse nas phul /
zhes pa 'di yang sku mdun blo bzang pa la gnang ba'o / / / /
bslu med dkon mchog gsum gyi 'phrin las kyi / /
'od stong zer gyis phye ba'i 'dab brgya pa / /
lhun grub dri bsung rdzogs pa'i dga' tshal der / /
zhu yig bung ba'i 'phur lding rol pa 'dzin / /
rab dkar zla shel spu long la / /
'khu ldan kai la sha yi ni / /
'phreng bas mdzes par bskor na yang / /
mi shes smag rum 'thibs pa 'dir / /
'jam pa'i dbyangs ces grags pa dkar / /
gang gi rigs kyi thig le las / /
rnam dpyod mig yangs g.yo ba zhig /
nyin byed bzhin du 'di na snang / /
rna ba'i sgo la thos pa'i lam byang zhing / /
mgrin pa legs par bshad pas skal bzang byas / /
drang srong mchog ltar dul ba'i mthar son pa / /
'di yis mkhas rnams yid dbang cis mi 'dzin / /
de'i slad sngon bsags gnam bskos brgya phrag dag /
gzugs can bzhin du gyur pa'i gang gi sku / /
sa 'dzin dbang po lta bur rab brtan zhing / /
gzi mdangs btso ma'i gser la @# / /
'gran bzod ces / /
rna ba'i sbrang rtsis phyogs 'di skal bzang gyur / /
bdag kyang sngon byon dam pa'i rnam thar la / /
blta bar 'dod kyang sbyor ba'i nus pas dben / /
'on kyang 'khor lo gsum gyi rol pa la / /
brten pa'i zol gyis gyi nar bde bar mchis /
ces pa 'di ni chos smra ba'i btsun pa blo bzang chos kyi rgyal mtshan gyis /
sman thang pa chos rje dkon mchog lhun grub la /
grub pa'i gnas mchog dben sa chos kyi pho brang nas phul ba'o / / / /
thugs rje'i bdag nyid bla ma yi dam lha / /
lhun grub mchog gsum rnam dkar mdzad pa yis / /
deng nas byang chub snying po'i mthar thug par| |khyed la rtag tu dge legs stsol gyur cig /
ces shis pa brjod nas /
slar yang cung zad gdams pa ni / /
dal 'byor thob cing bstan dang mjal ba dang / /
bshes gnyes dam pas zin pa don che bas / /
don med bya bas nam yang mi g.yeng bar / /
nyin mtshan kun tu don dang ldan par mdzod / /
tshe 'di nam mkha'i glog ltar myur 'gro zhing / /
pha rol ngan 'gro'i g.yang sa cher 'jigs pas / /
bslu med dkon mchog gsum la skyabs 'gro zhing / /
sdig spong dge ba bsgrub la brtson pa sten / /
srid pa'i phun tshogs me 'obs ltar mthong nas / /
bslab gsum 'phags pa'i nor gyi mdzod bzung ste / /
ma rnams don du byang chub sems bskyed nas / /
rgyal sras spyod pas nyin mtshan 'da' ba gces / /
mdor na rang gi sgo gsum bya ba kun / /
bstan dang 'gro la phan pa'i rgyur bsgyur nas / /
'khor gsum yongs su dag pa'i bsngo ba yis / /
brgyan pas phun sum tshogs pa'i 'bras bu 'thob / /
nyid kyi gnas skabs mthar thug 'dod pa yi / /
dpag bsam 'bras bus mdzes par bya ba'i phyir / /
bslu med lha dang bla ma mchog gsum la / /
g.yel med gsol ba 'debs pa rgyun du bgyid /
ces pa 'di yang btsun pa blo bzang chos kyi rgyal mtshan gyis gdams pa'o / / / /
lung rigs chos kyi rgya mtsho / /
bslab gsum nor bus yongs bltams / /
legs bshad rlabs phreng g.yo ba'i / /
rab 'byams smra ba de la / /
lhag bsam padmo'i tshal las / /
snyan tshig me tog phreng ba / /
rin chen do shal ji bzhin / /
mgul ba'i rgyan du 'bul lo| |deng sang dpal ldan 'bras spungs / /
chos kyi grwa bo che der / /
mkhas pa'i bya bas 'da' zhing / /
snyan dang bral bar gnas ces / /
snyan pa'i sgra dbyangs sgrogs mkhas / /
yi ge rten dang bcas pa'i / /
bung ba gzhon nu zung dag /
rim bzhin sor mo'i rtser chags / /
de'i tshe khyod sku'i snang brnyan / /
yid kyi me long ngos la / /
ma bris bzhin du yang yang / /
chu zla bzhin du snang zhing / /
bsam gtan dang por zhugs pa'i / /
@# / /
dge slong ji bzhin yid dbang / /
dga' bdes yongs su khyab cing / /
dngos su mjal ba ltar gyur / /
slar yang khyod la cung zad gsol ba ni / /
gang du gnas sam bya ba ci byed kyang / /
bslu med lha dang bla mar blo gtad nas / /
sgo gsum dam pa'i spyod dang mthun par mdzod / /
dal 'byor thob dang rgyal ba'i bstan pa dang / /
dge ba'i bshes dang phrad pa rnyed dka' bar / /
rgyal bas legs par gsungs pa'i don dgongs nas / /
gtan gyi phan bde bsgrub la brtson par mdzod / /
tshe 'di bar snang glog ltar myur 'gro zhing / /
lang tsho nam mkha'i 'ja' bzhin mi rtag na / /
sems shes ldan pa su zhig 'jig rten 'di'i / /
phun tshogs ched du don chen yal bar 'dor / /
de'i phyir blo dang ldan pa khyod nyid la / /
'dir mang smos pas ci 'tshal mdor bsdu na / /
chags sdang rmongs pa'i 'ching ba kun bcad nas / /
rang gi sems ni yongs su dul bar mdzod dam chos bsgrub pa'i mthun rkyen rten 'di yang / /
ring du 'tsho ba'i thabs la'ang 'bad par zhu / /
de mthun 'dir yang 'bral med yid gcags pa'i / /
rnam dag dge ba'i sbyor ba bskrun par bgyi / /
'di bzhin deng nas tshe rabs thams cad du / /
spyod dang smon lam mtshungs par legs spyad de / /
sa gsum 'gro ba'i nyin mor son pa na / /
khyod kyi rnam dpyod padmo rgyas gyur cig /
ces klu 'bum rab 'byams pa chos rgya mtsho la gdams pa'o / / / /
sdom brtson ldan pa bzod pa rgyal po yi / /
lhag bsam sprin dkar rol pa las byung ba'i / /
'phrin yig dbyar skyes rnga gsangs sgrogs pa can| |skyes zung char zim dal gyis 'bab pa yis / /
bdag yid gzhon nu mdongs ldan mngon dgar bsgrubs / /
dal 'byor thob dang rab tu byung ba yi / /
dgos pa sgo gsum dge la brtson pa nyid / /
gzhan du mi yi sha tshugs can gyi phyugs / /
'dzam gling skye bo'i tshe 'di ma nges pas / /
de ring mi 'chi sang nyin 'di bya zhes / /
rtag 'dzin ma che 'chi ba'i dgra bo de / /
nam 'ong mi shes nyin mtshan dge la sbyor / /
bdag cag ston pa shAkya'i gtso bo des / /
sdom brtson shi'am gson kyang bla bar gsungs / /
de'i phyir gson nam shi ba nyid gyur kyang / /
re dogs bral bar dkon mchog blo thugs gtod / /
de yi mthun 'gyur lha dang bla ma la / /
gsol ba btab pa'i byed rkyen bdag gis bsgrub / /
da lam ja thum byin rlabs ril bu la / /
rgya yi lang tshos btab ste springs pa dge /
zhes dka' bcu pa bzod pa rgyal po la gdams pa'o|| ||dka' bcu pa blo bzang yar 'phel gyi yi ge rten ldan zhi ba 'khod 'byor /
rang cag thog ma med pa nas dug gsum goms pa shugs ches pas 'phral du nyams myong @# / /
skye ba ni shin tu dka' /
ji skad du /
der yang rgyun tu sems ni rnam rmongs la / /
yun ring dus su nad gzhi sten byed pa / /
mdze can rkang pa lag pa chad pa la / /
thad 'ga' sman bstan pa yis ci bgyir mchis /
ces gsungs pa ltar yin pas /
snyugs bsrings nas shugs drag pa'i brtson pa chu bo'i rgyun ltar 'tshal /
lha dang bla ma la gsol ba 'debs shing rus shing dang bcas bsams na la brgyar yang mi skye snyam pa zhig kyang 'dus byas son mi sdod pas /
ci zhig ltar la skye ba yin gsung pa ltar lags pas thang lhod med par rgyun skyongs /
nyan na tshig mi zin /
bsam na don mi go /
bsgoms na rgyud la mi skye ba'i dus 'dir zhing gi mthu la brten pa man ngag tu bshad pas /
bsag sbyang sngon du 'gro ba'i lam gyi rim pa cha tshang la bshar bsgom ma chag pa re byas te /
re zhig gtso bor 'chi ba mi rtag pa bsgom pa la chig dril du mdzod /
dge sbyor skyabs 'og la yang brtson par byed /
ces rten dang bcas gdams so / /
sngon bsags bsod nams kyis bskrun pas / /
yon tan ri mo rnam bkra ba'i / /
dge legs rgyal mtshan 'dzin pa yi / /
sdom brtson dam pa bde gyur cig /
deng sang phyogs der sgyu ma yi / /
gzugs sku'i 'tsho ba mngon dge zhing / /
lha bcas 'gro ba'i skyabs gcig pu| |shAkya mu ne'i zhabs 'bring la / /
kun dga' bo ni ji bzhin du / /
sgo gsum yang dag gus gnas par / /
snyan grags nam mkha'i rnga chen gyis / /
phyogs kyi mdzes ma'i rna lung la / /
gser gyi rna rgyan ci yang byin / /
bdag kyang 'di nang bya ba la / /
bstan 'gro'i don du skyabs bcas gnas / /
da lam springs pa'i don po ni / /
mi lus rin chen rnyed dka' zhing / /
myur du 'jig par 'gyur ba dang / /
ngan song sdug bsngal bzod dka' bas / /
g.yul du ral gri lhung gyur pa / /
gsod pas 'jigs nas len pa ltar / /
sgo gsum legs par bsdams byas nas / /
bag dang ldan pa'i blang dor 'tshal / /
rang don 'khri bas ma gos par / /
mchod yul dam pa'i zhabs tog la / /
lus ngag yid gsum brtson byas na / /
'di dang phyi ma kun tu bde / /
rang nyid phyir du dkon mchog gi /
rdzas la bag med longs spyad nas / /
tshul bzhin bshags bsdams mi byed pa / /
ngan 'gro'i me chen bud shing nyid / /
de'i phyir tshul de'i don dgongs la / /
bag dang ldan pa'i rnam dpyod kyis / /
legs par spyad pa'i blang dor dang / /
zab mo'i rnal 'byor rim pa la / /
g.yel ba med pa'i nyams len mdzod / /
mthun 'gyur lha dang bla ma la / /
gsol ba 'debs pa 'dir yang bgyi / /
zla ba dang po'i phyogs gnyis pa'i / /
dga' ba gnyis pa'i tshes la phul / /
@# / /
zhes pa 'di sku gnyer nang so bsod nams rgyal mtshan la gdams pa'o / / / /
dad ldan se chen chos rje bder 'tsho zhing / /
mtsho sngon rnam dkar mdzad pa gong 'phel ngos / /
kha btags gos yug dngul ltir bcas 'byor pas / /
spro ba thob cing dge tshogs byang chub bsngos / /
slar yang mchog tu dge ba'i bya ba la / /
brtson par mdzod cig 'dir yang 'phral rgyun tu| |nyid kyi gnas skabs mthar thug don rnams kun / /
'grub byed lha dang bla mar gsol bar bgyi / /
dar gan nang sor springs dang ta'i jing la / /
bskur ba'i yi ge rten yang 'byor pas tshim / /
rten du sngags mdud skye bdun ril bu brgya / /
sngags gul thum bcas bkra shis lhun po nas / /
zla ba dang po'i dkar tshes dge bar phul / / / /
blo bzang bstan la dad pa'i dga' tshal du / /
dam chos sbrang rtsi'i rgyal mtshan 'dzin pa yi / /
rnam dpyod 'dab brgya'i ge sar rgod pa de / /
dge mtshan kun gyis rtag tu shis gyur cig /
gang blo rab yangs 'o ma'i rgya mtsho las / /
gsung 'phrin padma rA ga'i 'phreng mdzes ni / /
rtsi bcud bde skyong 'bras bzang gis gang ba / /
bdag cag sdum par 'byor pas ci yang tshim / /
'di na'ang chu lbur lta bu'i lus srog zung / /
lnga pas ma bcom dge la 'dun par mchis / /
mched bcas tsher ma'i reg bral dge zhing 'tsho / /
zhes 'di bdag cag sems kyi bdud rtsir gyur / /
res par 'byung bzhed mtho ris them skas la / /
brten nas sku gsum pho brang nyams dga' bar / /
bgrod pa'i them skas gnyis pas dben pa lags / /
'on kyang re zhig kun nas bkra shis pa'i / /
rtse las mi g.yo gtsang byed sngon bzhin 'tshal / /
zab bzhes tshul de'ang mkhas pas bsngags 'os pas / /
rtag tu skal ldan shing rta'i rgyun ltar srings / /
nyid kyi ji ltar bzhed pa'i don rnams kun / /
'grub phyir 'dir yang dge la brtson par bgyid / /
rten du sngags mdud rten 'dus brgya phrag gcig /
rgya yis btab ste bzang po'i tshes la phul / /
gang gi rnam dpyod yangs pa'i pad mtsho las / /
tshig don lang tsho rgyas pa'i ngang mo dkar / /
skyes kyi mgrin pa'i rdza rnga sgrogs bzhin du / /
bdag cag gam du bde bar son pas tshim / /
phebs don snyigs ma'i byin za cher 'bar bas / /
bde bar gnas pa'i tshang tshing rab gtses kyang / /
dad ldan bzhed pa'i dpag bsam 'bras bzang pos / /
mdzes phyir bden tshig smon pa ci yang bgyid / /
srid pa'i phun tshogs dug gi lo ma dang / /
kim 'bras spu gri'i sor chags sbrang rtsi ltar / /
dgongs nas rgyal bas bsngags pa'i lam bzang las / /
g.yel med rtag tu brtson pa sten par mdzod /
ces pa 'di gnyis bkra shis rtse nas @# / /
chos mdzad ma dge tshul blo bzang chos 'dzin la gdams pa'o / / / /
oM| 'dod dgu'i char 'bebs dbang gi mdung dmar can / /
sna tshogs gang 'dul sprul pa'i zlos gar gyis / /
bstan dang bstan 'dzin skyong ba'i mthu rtsal can / /
lha chen zla ba'i thod mdzes rgyal gyur cig /
gang gi rnam dpyod yid bzhin rgya mtsho las / /
gsung phrin skyes bcas ngang mo snyan pa'i dbyangs / /
sgrog cing bdag cag dga' tshal mdun babs pas / /
yid mtsho rab dga'i rlabs phreng srid rtser 'gran / /
bdag kyang snyigs ma'i ngang tshul me 'bar bas / /
gson pas skyo zhing 'chi bas 'jigs gnas kyang / /
srog gi lhag ma thub pa'i rnam thar la / /
brten pas 'gro la cung zad phan snyam rlom / /
khyod ni rtsa brgyud bla ma'i bka' bsgrub cing / /
dregs pa sde brgyad kun gyi gtso bo ste / /
de'i phyir phan bde'i 'byung gnas bstan pa dang / /
bstan 'dzin mchog rnams kun gyi stong grogs mdzod / /
khyad par blo bzang rgyal ba gnyis pa yi / /
bstan dang bstan 'dzin ji snyed mchis pa rnams / /
mthu ldan dgra lha chen por gnyer gtad pas / /
rtag tu bsrung skyob g.yel ba med par mdzod / /
da lam g.yas g.yon snyan shal mdzes byed pa'i / /
bkra shis lha rdzas dar dang bcas te phul /
zhes pa gtso mo tshal chos skyong la gnang ba'o / / / /
mtsho skyes rdo rje dpal ldan mar me mdzad / /
blo bzang rgyal ba gnyis pa'i 'phrin las pa / /
sna tshogs rnam 'gyur sprul pa'i zlos gar mkhan / /
chos skyong chen po de la bstod par bgyi / /
nyid kyi springs yig lha rdzas dge bskul bcas / /
legs par 'phrod pa'i bdud rtsis tshim par gyur / /
slar yang phyi nang gsang ba'i lung bstan 'tshal / /
da lam bstan pa rgyas pa'i rten 'brel du / /
g.yas g.yon snyan shal mdzes pa'i rgyan 'di 'bul /
zhes pa'ang gtso mo tshal chos skyong la gnang ba'o / / / /
rnam mang thos pa'i sras po mdung dmar can / /
nag phyogs gdul dka' 'dul la thogs med cing / /
bstan dang bstan 'dzin skyong ba'i mthu stobs can / /
rnal 'byor dgra lha chen po rgyal gyur cig /
gang de'i phyag ngam rten ldan bka' ngag bcas / /
'byor pas spro dang dga' ba ci yang rgyas / /
bdag kyang snyigs ma'i ngang tshul bzod dka' bas / /
rnam dag zhing du bgrod pa lhag par spro / /
'on kyang chos skyong chen po khyod nyid kyi / /
bzhed don 'grub par shog ces smon pa bgyid / /
da lam bstan pa dar rgyas gnas pa'i phyir / /
snyan shal mdzes par byed pa'i rgyan zung ?phul / /
ces pa'ang gdams so / / / /
dad stobs yid bzhin nor bus yongs gang zhing / /
rnam dpyod rlabs kyi phren @# / /
ba chal chil g.yo / /
dge legs mtsho chen mi yi gzugs 'dzin pa / /
er sde ni zhes grags pa'i hong tha'i ji'i / /
sdeb legs srad bu la brgyus yi ge yi / /
me tog do shal skyes kyi dri bsung can / /
'ongs pas yid mkhar dga' ba'i sprin phung 'khrigs / /
slar yang gtan gyi 'dun ma bsgrub pa'i phyir / /
sngon bzhin rnam dkar lam la 'grus par 'tshal / /
nyid kyi 'dod don 'grub phyir bla ma ltar / /
rtse gcig gsol ba 'debs la brtson par bgyi / /
rten du sngags mdud rten 'dus ril bur bcas / /
bkra shis lhun po'i rtse nas dge bar bris /
ces pa khal kha'i rgyal po er sde ni hong tha'i jil gdams pa'o / / / /
lha bcas 'gro ba yongs kyi gtsug gi rgyan / /
rab 'byams rgyal ba'i 'khor lo kun gyi gtso / /
dran pas tshe dang ye shes mchog stsol ba / /
tshe dpag med mgon de yis mchog stsol zhig /
ces shis pa brjod pa'i ngag sngon du btang nas /
skabs kyi don zhu ba ni 'di ltar /
dad dang gtong ba'i yal ga khyon yangs shing| |ya rabs spyod tshul mdzes pa'i me tog rgyas / /
sngon bsags bsod nams 'dab brgya dgod pa can / /
mi dbang de yi lhag bsam skyed tshal las / /
bka' stsal ut+pala phreng ba spel legs gang| |gcig lhag ro yi grangs ldan skyes bzang ni / /
lang tsho mngon par rgyas pa'i 'od ris can / /
skyon med bdag cag sor mo'i rtse la reg /
de'i tshe yid kyi me long ngos dag la / /
khyod sku'i snang brnyan gsal bar yongs shar te / /
yid mtshor dga' ba'i rlabs phreng g.yos pa na / /
lhan cig skyes dga'i rol mtsho bzhin du gyur / /
bdag kyang sgyu ma'i phung po snyoms ldan ngos / /
rnam g.yengs na bun tshe 'di'i bya ba la / /
bstan dang 'gro ba'i don du ming btags nas / /
ngal gso med par kun tu 'khyam zhing mchis / /
slar yang bsod nams kyis bskrun nyid kyi sku / /
yun ring 'tsho zhing bzhes pa'i thabs tshul dang| |'di dang phyi ma kun du dge 'gyur ba'i / /
rnam dkar mdzad pa kun kyang spel bar zhu / /
de yi mthun 'gyur lha dang bla ma la / /
g.yel med gsol ba 'debs pa rgyun du bgyi / /
da lam zhu yig padmo'i ngos dag la / /
spyan zur bung ba gzhon nu reg pa'i rten / /
bkra shis rtags kyis mdzes pa'i lha rdzas la / /
rgya yi lang tsho gzhon nus mngon 'khyud de / /
dkar po'i phyogs kyi rgyal ba gnyis pa yi / /
bzang po'i tshes la phul ba dge legs 'phel / /
zhes pa ni sde pa byang pa la gdams pa'o / / / /
gser sbyangs las byas rin chen rtsibs stong can / /
gang gi mthu yis gling bzhir dbang bsgyur @# / /
ba'i| |sngon gyi sa skyong dam pa'i rjes 'gro ba / /
sa yi brgya byin gnyis pa de'i drung du / /
rab dkar sems kyi gangs ri las 'ongs pa'i / /
zhu phrin lhung lhung sgrogs pa'i dag byed rgyun| |lha khyod dgyes pa bskyed pa'i bsang gtor du / /
rnam dpyod ku sha'i phyon pos ci yang 'thor / /
deng dus sngon bsags gnam bskos brgya phrag gi /
rin chen rdul mang brtsegs pa gang gi sku /
mnga' ris 'chi med phan bde'i dpal nyid du / /
g.yo med rdo rje lta bur rab brtan zhing / /
sgrib gnyis 'ching ba kun bral ye shes la / /
'khu ldan mkhyen pa'i snang byed zung dag gi /
ngo mtshar sgyu 'phrul bye ba'i rol rtsed kyis / /
shes bya'i khyon kun cig car 'gengs se zhes / /
dbyar skyes rgyud mang phyogs kyi mthar sgrogs pas / /
bkra shis bang rim rnam bkra lhun po'i rtser / /
thub dbang rjes su slob pa'i mdongs can zhig /
mngon dga' rgyas pa'i zlos gar ci yang byed / /
rab dkar gangs ri'i phreng bas yongs bskor yang / /
mi shes smag rum 'thibs pa'i byang phyogs 'dir / /
deng dus sa bdag phal cher blo gros kyi / /
mig bral gzu lums spyod pas srid skyong yang / /
blang dor gnas kun gsal ba'i mig stong ldan / /
thub pas bsngags pa'i rin chen rgyan mdzes shing / /
nag phyogs lha min 'joms pa'i rdo rje can / /
gang de sngon med lha yi dbang po nyid / /
ces pa 'di sde pa snar thang pa la gdams pa'o / / / /
mthon po'i rigs kyi skyed tshal las 'khrungs shing / /
yon tan bdun gyi yal ga'i khyon yangs la / /
rnam dpyod me tog phon po'i mgul rgyan can / /
mi dbang dpag bsam ljon pa de'i drung du / /
deng sang gang sku'i rin chen sa 'dzin ni / /
mnga' ris gling bzhi'i dbus na rab brtan zhing / /
rnam dkar mdzad pa'i 'od zer 'bum phrag gis / /
phyogs kyi 'khor lo 'gengs dang bka' yig gi /
pad dkar phreng ba de nang gsal ba yi / /
sku rim chos kyi sbrang rtsi'i bcud chags pa / /
mu drA'i mdzes mas 'khyud bzhin phyogs 'dir 'ongs / /
de'i tshe nyid kyi mdzad pa'i pir bzang pos / /
yid la spro dga'i ri mo ci yang bkod / /
rnam mang tshogs mchog rgya mtsho dang bcas te / /
bzhed pa'i don kun 'grub pa'i bden tshig gis / /
'og min gtsang ma'i gnas kyang ca cor gyur / /
slar yang 'di phyi'i legs tshogs dal 'gro'i 'jang / /
dbyar dus zla bas 'phel bzhin rgyas par mdzod / /
zhu yig glegs bu'i ngos dag la / /
spyan ras g.yo phyir lha rdzas ni / /
tshom bus btab ste gro bzhin gyi / /
phyogs gnyis rgyal ba gsum la phul /
zhes pa 'di yang sde pa thon nas la gdams pa'o / / / /
@# / /
don gnyis 'dod dgu'i 'byung gnas gser gyi gzhir / /
lhun grub rab brtan dad pa'i sa 'dzin rtser / /
legs spyad dpal mo'i reg pas mngon dgyes pas / /
sa yi brgya byin gnyis pa dge gyur cig /
gang gi rnam dpyod 'o ma'i chu gter las / /
sdebs legs snyan tshig bka' stsal dang mo'i tshogs / /
mi dbang dge ba'i snyan pa sgrogs bzhin du / /
bdag cag sor mo'i 'dab phreng dngar bar byas / /
bka' stsal ji bzhin 'dus pa'i tshogs dag kyang / /
lha yi bdud rtsis dper 'os ma yin pa'i / /
rkang 'thung bcud kyis tshim byas khyad par du / /
bkra shis ri mo bkra ba'i lha rdzas sogs / /
'phags pa'i nor mchog bdun gyi grangs ldan pa'i / /
skyes bzang nyams med mu drAs mdzes bzhin du / /
'byor tshe yid kyi zla shel me long ngos / /
ma bris par yang khyod sku mngon sum snang / /
de'i tshe 'dod ldan lus phra mthong ba bzhin / /
mngon dga' rgyas pa'i 'jo sgeg rol pa 'dzin / /
gnas skabs mthar thug bzhed pa'i dpag bsam dbang / /
'bras bus mdzes slad smon pa ci yang bskrun / /
slar yang cung zad gsol ba ni 'di ltar / /
rigs gzugs 'khor dang longs spyod phun tshogs shing / /
yangs pa'i nor 'dzin 'dod dgur dbang bsgyur ba / /
mi dbang go 'phang sku tshe gzhan dag nas / /
bsnams te ma byon dge ba'i mthu las yin / /
de bzhin 'dir yang lha dang bla ma dag /
gus pas bsnyen bkur phongs pa'i skye bo kun / /
byams brtses skyong zhing khyad par khyim pa la / /
bde bar gshegs pas legs par bsngags gyur pa'i / /
gso sbyong yan lag brgyad pa ston par mdzod / /
de las mtho ris them skas rim 'dzegs te / /
sku gsum ri mo bkra ba'i gzhal yas su / /
'jug par 'gyur bar nyi ma'i gnyen gyis gsungs / /
'dir yang lha dang bla ma'i baiDUr+ya / /
mos pa'i rgyal mtshan rtse mor mchod pa las / /
nyid kyi gnas skabs mthar thug bzhed pa'i don / /
'grub slad 'dod dgu'i gru char 'bebs par bgyi / /
dpa' bo khra yi zla ba yi / /
phyogs gnyis rgyal ba gsum tshes la / /
phul ba'i zhu yig rten mtshon du / /
mang+ga la yi lha rdzas 'bul / /
zhes pa 'di lcang ra nas sde pa don grub rab brtan pa la gdams pa'o / / / /
rnam dkar rin chen rdul brtsegs las grub pa'i / /
gang sku lhun po'i dbang po rab brtan zhing / /
lugs gnyis mdzad pa'i nyi zla zung dag gis / /
phan bde'i 'od stong phyogs brgyar 'gyed pa'i ngang / /
bka' yig ut+pala gsar pa'i phreng mdzes pa / /
gser ri'i grangs ldan skyes kyi bcud chags shing / /
rtags kyi bung bas rnam par rtsen bzhin du / /
bdag cag sor mo'i @# / /
rtse mor lding zhing chags / /
de'i tshe yid mtshor dga' ba'i rlabs phreng ni / /
dbyar gyi chu mtsho ji bzhin cher 'phel zhing / /
nyid kyi mdzad par re ba'i 'bras bus phyug /
slar yang blo bzang rgyal ba gnyis pa yi / /
bstan pa bstan 'dzin tshul bzhin mchod pa ni / /
khyod kyi mdzad pa lags mod bskul ci 'tshal / /
mnga' ris kun la'ang byams brtses khyab par mdzod / /
gnas skabs mthar thug bzhed pa'i dpag bsam dbang / /
'bras bus mdzes slad 'dus pa'i sde dang bcas / /
bden tshig smon pa ci yang bgyid par mchis / /
da lam zhu yig spyan ras 'jug pa'i phyir / /
lha rdzas rtags kyi lang tshos mngon mdzes pa / /
bkra shis bang rim rnam bkra lhun po nas / /
bsod nams rin chen brtsegs pa'i rtse mor phul /
zhes pa 'di sde pa rin chen rtse pa la gdams pa'o / / / /
oM swasti /
gnas kyis bskal yang bka' drin gsum ldan gyi / /
bla ma skyabs gsum 'dus pa'i bdag nyid du / /
mos nas rtse gcig gsol ba btab pa na / /
byin rlabs 'jug la nye ring ma mchis so| |kun la byams dang snying rje byang chub sems / /
ji bzhin bsgom pa'i dmigs rnam ma phyed kyang / /
'bangs 'khor mthong thos 'gro ba de dang de / /
nyid kyi sras bzhin rtag tu sgom par mdzod / /
khro dang 'khrug dang tshig rtsub 'byung nye na / /
le lan thams cad bdag 'dzin 'gong po la / /
'das nas tshig rtsub mde rtse mi ston par / /
pha rol nyes pa rmi lam lta bur gzigs / /
gtong la 'jug skabs ser sna'i dgra byung na / /
sa bon nyungs du ston dus 'bru mang po / /
sdud la blun po rnams kyang gus byed na / /
gtan gyi brgyags phye bsgrub la su mi brtson / /
snyigs ma'i dus 'dir tshe yi tshad thung zhing / /
rgan gzhon nges med 'di ltar 'chi mthong na / /
le lo'i skabs ci 'jig rten ya rabs kyi / /
tshul la brten nas sgo gsum dge la 'bungs / /
'dir yang sku rim rgyun mi 'chad par bgyi / /
rten du bkra shis rtags mtshan lha rdzas la / /
rgyas btab dkar phyogs dga' ba gsum pa yi / /
bzang po'i tshes la phul ba dge legs 'phel /
ces pa bkra shis rtse nas dpon sa bsam grub bu khrid la gdams pa'o / / / /
na maH shrI gu ru kA la tsakrA ya /
gsal sgron gyi lo gsum gyi dbye bas rnal 'byor ma'i rgyud kyi nges pa shes pa zhes pa'i skabs su rtogs dka'i don bshad pa la /
dpal ldan rgyu skar gyi dkyil 'khor gyi nang tshan ma rgyud kyi lha grangs dang /
dbu ma'i zhag gi lo gsum gyi zhag grangs stong brgyad du mtshungs par bshad pa'i ma rgyud kyi dkyil 'khor la dus 'khor yongs rdzogs dang /
'khor lo sdom chen gnyis yod @# / /
pa'i lha grangs yin la /
sbyor tshul zhib tu bshad na /
sku dkyil gyi lha sum brgya drug cu'i nang nas /
gtso bo bcu gnyis padma'i gdan can gyi lhar 'dren pas bzhag /
de'i tshab tu sgeg sogs lha mo bcu gnyis bsnan pa'i sum brgya drug cu po thabs shes gnyis gnyis su phye bas bdun brgya dang nyi shu /
de'i steng du gsung dkyil gyi rnal 'byor ma don gnyis kyi gtso mo brgyad padma'i gdan can sngar ltar bzhag /
re bzhi po thabs shes gnyis gnyis su phye bas brgyad brgya dang zhe brgyad /
de'i steng du rgyas 'debs kyi rigs bdag drug po thabs shes gnyis su bsdus pa bsnan pas brgyad brgya dang lnga bcu /
de'i steng du padma'i gdan can gyi lha brgya dang nga drug po bsnan pas stong dang drug /
de'i steng du sdom tshan gyi lha gtso bo yab yum so sor bgrangs pa'i don gnyis dang /
de'i rigs bdag thabs shes gnyis su phye ba gnyis su bsdus nas bsnan pas brgyad cu rnams sbyor ba lags /
'dis mtshon dpal ldan rgyu skar gyi pha rgyud dkyil 'khor dgu'i lha grangs dang phyogs gsum gyi zhag grangs sbyor ba gsungs pa'i sbyor tshul yang shes dgos so / /
tshul 'di bstan pa'i rtsa lag dge ba'i bshes / /
ngag dbang chos kyi grags pa'i bkas bskul nas / /
phyogs med myul ba'i bya bral rgyal khams pa / /
blo bzang chos kyi rgyal mtshan zhes bya yis / /
shAkya'i rgyal po'i mdun sar 'phral du bkod / /
dge bas 'gro kun dpal ldan rgyu skar gyi / /
rgyud sde rgya mtsho'i pha rol son gyur nas / /
sku gsum 'dod dgu 'byung ba'i pho brang du / /
'thong ba'i chos la gegs med 'jug par shog /
ces pa 'di yang dge slong blo bzang chos kyi rgyal mtshan gyis lha ldan du smras pa'o / / / /
na mo gu ru many+dzu g+ho ShA ya /
smra ba zla med shAkya'i gtso / /
thams cad mkhyen pa'i zhabs btud de| |rnam dpyod ldan pas bris pa yi / /
lan rnams ji ltar bzod bzhin brjod / /
'dus pa'i bsti gnas rnam pa gnyis / /
bzang mnyam gnas gzhi bag tsam bzang / /
bslab pa phul nas slar blangs pa| |de nas bzung ste bslab gral sogs / /
rang bzhin gnas pa bzhin bya yi / /
bslab byin lta bu'i chad las gzhan / /
bya ba lung las gsungs pa med / /
dge slong sdom pa thob pa'i mtshams / /
bya brjod rdzogs mtshams byed pa'i mgor / /
gsungs pa gzhan du 'gyur ba med / /
dus der sdom pa thob zin kyang / /
bzod dang mi bzod ces bya ba / /
brjod pa gsum pa'i 'jug gcod pa / /
rigs pa min phyir dkyus bzhin brjod / /
dri bar pham pa dang po'i mtshams / /
bcug bde rdzogs dang ma rdzogs la / /
byas ces dris mod de lta min / /
bcug reg bde ba myong tsam gyis / /
mnyams par 'gyur te mdo rtsa bar / /
bcug reg nyams su myong na'o /
@# / /
zhes gsungs de bzhin so dang ni / /
lngags rim nang du bcug tsam gyis / /
pham pa'i 'khrul gzhi yod na yang / /
ma yin de dag nang bcug nas / /
myur du bcug reg myong la dgongs / /
gzhan du gnyis kyis gnyis sprad nas / /
reg pa'i bde ba myong ba yis / /
pham par 'gyur ba mi srid de / /
lpags nor tshud tsam pham phyir dang / /
lung du dge slong 'ga' zhig la / /
dga' ba bdag gir byas sam zhes| |lan grangs du ma gsungs phyir ro / /
gnyis pa'i tshad ni gzhung rnams su / /
ma sha ka sogs dbye ba yis / /
gsungs kyang yul dus rin thang gis / /
'gyur bas gcig tu nges ma mchis / /
paN chen dge 'dun grub pa yis / /
tshong 'dus mgur mo'i bre tshad kyi / /
khal gcig yan gsungs de bzhin 'dod / /
sdom rgyun mkhan po rin po che / /
dam chos yar 'phel zhal snga nas / /
dang por paN chen rgyud bsnyen te / /
phyis nas mchog tu dad pa dang / /
gong 'phel tshul du thams cad mkhyen / /
bsod nams rgya mtshor bsnyen rdzogs pas / /
ji ltar 'dod pa sbyar bas chog /
bde ba mchog gi phyi nang gi /
dkyil 'khor bre nang bre dang ni / /
bre gzhibs 'bo nang bum pa'i tshul / /
mi 'dod de bzhin lus dkyil gyi / /
rtsibs la mu khyud byed pa'ang min / /
zhib par rgyal ba gnyis pa yi / /
'dod pa 'jo dang mkhas grub rje'i / /
'dus pa'i bskyed rim rnam bshad la / /
gzigs pas the tshom chod par 'gyur / /
spyi bo la sogs 'khor lo'i rtsibs / /
nyer bzhi'i gnas dang der gnas pa'i / /
rtsa khams dpa' bo rnal 'byor ma / /
mdor na phra rags lus 'di nyid / /
tha mal snang zhen legs sbyangs te / /
bde stong dbyer med ye shes kyi / /
gzung rnam rten dang brten pa yi / /
rnam par shar ba'i gsal snang dang / /
nga rgyal bsgom pa mchog tu bsngags /
ye shes mgon po phyag drug pa'i / /
bsgrub tshul mkhas grub chen po yi / /
bsnyen bsgrub las gsum las lhag pa / /
yod min de yi lugs bzhin mdzod / /
be'u bum mang po'i lhad bsal nas / /
skyon med bka' rnams bsdus pa la / /
bcu gsum byung gi rgyu mtshan gzhan / /
ma mchis rten rdzangs bcu gsum du / /
mdzad pa phyogs bcu dus gsum gyi / /
bsdus pa mtshon phyir bcu gsum mdzad / /
rnam sras chos kyi rgyal po yi / /
rjes gnang lugs gnyis ci rigs pa / /
mdzad pas skyon du 'gyur ba med / /
rnam mang bya bas g.yeng ba'i phyir / /
gzhan rnams 'god pa'i skabs ma mchis / /
'di ltar bkod pa'i rnam dkar tshogs / /
sdug bsngal gsum gyis mnar ba yi / /
mkha' mnyam 'gro ba ma lus pa / /
thams cad gzigs pa thob phyir bsngo / / / /
swasti /
'jigs pa thams cad 'jigs byed pa'i / /
@# / /
dpa' bo chen por phyag byas te / /
de yi sgrub thabs las brtsams pa'i / /
dri lan gsal bar brjod par bya / /
'jigs byed bcu gsum ma'i bdag 'jug len pa'i tshe /
bdag mdun 'jug pa gcig dang /
tha dad ji ltar yin zhes pa /
rje thams cad mkhyen pa blo bzang grags pa'i dpal gyis /
bcu gsum ma gsum gyi dkyil chog tu /
bod kyi bla ma rnams 'jug pa tha dad du 'dod kyang /
grub chen gyis 'jug pa gcig tu bzhed ces /
'jug pa tha mi dad kyi lugs sor bzhag tu mdzad 'dug pa ltar bya rigs te /
rje thams cad mkhyen pa'i bka' bsregs bcad brdar ba'i gser bzhin gzhan du 'gyur ba med pa'i phyir ro / /
'jug pa gcig pa'i tshe /
bum bskyed gang du byed ces pa /
rdo rje sems dpa'i bsgom bzlas grub mtshams /
tshogs zhing gi sngon der byed pa yin /
cho ga khrigs chags su bya ba'i chings cig dgos ces pa /
ras bris dang rdul tshon gyi dkyil 'khor ci rigs bsgrub pa'i tshe /
sbyor ba tshogs gsog tshad med bzhi bsgom pa sngon du btang nas /
rang nyid bris pa'i dkyil 'khor gyi dbus su 'dug par mos te /
khaD+g-id+h+ra ka gis bsangs /
'chi ba chos sku lam byed shUn+ya tA nas bzung /
grwa bzhi dang sgo bzhir sna tshogs padma dang zla ba'i gdan zung re re zhes pa'i bar dkyus bzhin gdan dbus ma'i steng du a yig dang po las byung ba'i zla ba'i dkyil 'khor de'i dbus su chu las chu sbur gyi tshul du d+hIH ser po zhes sogs nas /
dkyil 'khor rgyal mchog gi gtso bo spro bsdu'i bar dang /
gcig tu 'dus /
shar gyi mtshan ma dang ngo bo dbyer med du gyur /
ces sogs khyad par sbyor /
bris pa'i dkyil 'khor bsgrub skabs ma gtogs gzhan sgrub thabs la sbyar mi dgos /
dbang gi skabs /
rang nyid gtso bo las bye nas len pa yin /
mdor na rje thams cad mkhyen pa rang nyid kyis bcu gsum ma gsum gyi dbang chog tu 'di ltar gsungs yod pas de la zhib tu gzigs mdzod /
'di ltar bskrun pa'i dge tshogs kun / /
mkha' mnyam mar gyur 'gro ba rnams / /
phyi nang gsang ba'i gshin rje las / /
rnam rgyal sku gsum thob phyir bsngo /
zhes pa 'di yang mdo rgyud man ngag 'dzin pa chos kyi rgyal mtshan gyis /
bkra shis lhun po nas bsrings pa'i yi ge pa ni /
rnam dpyod dang ldan pa blo bzang dbang rgyal lo / / / /
drung ram pa'i dogs gcod kyi yi ge rten dang bcas pa 'byor /
lus can rnams kyi las rnams ni / /
kalpa brgyar yang chud mi za / /
tshogs shing dus la babs pa na / /
'bras bu nyid du smin par 'gyur /
zhes gsungs pa ltar /
bdag cag gi ston pa bzhugs pa'i dus kyang / /
las bdag gir gyis shig /
ces gsungs @# / /
pa ltar dang /
gzhan yang sdug bsngal yon tan ni / /
skyo bas dregs pa sel bar byed / /
'khor ba pa la snying rje skye / /
sdig la 'dzem zhing dge la dga' /
zhes gsungs pa ltar /
sdug bsngal dang len dang /
'khor ba pa la snying rje dang /
bsam pa des kun nas bslangs pa'i tshogs gsog sgrib sbyong gi gtong len la 'bad par mdzod /
gnas skabs der yang dal ba sogs mi 'ong ba bla ma dkon mchog gi thugs rje yin pas /
sngar gyi dge sbyor mdzad khyer de gshin tu legs 'dug pas /
da dung yang de las ma g.yos pa 'tshal zhing /
rlung rdub pas dran med du 'gro ba de cung shed ches pas lan pa yin /
da cha lte ba'i rtsa 'khor gyi dbus su gtum mo'i a thung la dmigs pa gtad nas rlung thams cad de la thim par mos te dal bus 'dzin par mdzod /
dkyil chog gi don de /
chags pa snang ba dang /
chags bral nyer thob dang /
dbu ma de gnyis kyi bar mched pa ma yin /
lhan cig skyes pa'i ye shes yin pas /
de la mnyam par zhog cig /
ces pa'i don yin /
nyams len la brtson par byas kyang /
byams snying rje byang chub kyi sems lta ba rnam dag sogs la blo skyed ches cher ma thon pa ni / /
slob dpon tsan+d+ra go mis /
der yang rgyun tu sems ni rnam rmongs la / /
yun ring dus su nad gzhi sten byed cing / /
mdze can rkang pa lag pa chad pa la / /
thad 'ga' sman bsten pas ni ci bgyir mchi /
zhes gsungs pa ltar yin pas /
da dung sngar bzhin nyams len la chu bo'i rgyun ltar brtson pa ma chad par mdzod / /
chos rgyal gyi pho brang la brjod tshul gnyis byung yang /
lcags mkhar sgo med zer ba yin gyi sgo mang zhes pa ma dag /
hUM drug gi skabs spyan 'dren pa ma yin /
hUM dang po'i skabs /
rang dang mgon po'i thugs ka'i 'od zer gyis bar gcod kyi mtshan ma sogs chos bsgrub pa'i 'gal rkyen ci yin pa de bkug nas /
gtor snod kyi steng du 'dar hed hed 'dug par bsam /
gnyis pa'i tshe /
gtor ma dang ro gcig tu 'dres /
sha khrag gi phung por song /
gsum pa'i tshe /
rnam pa sha khrag la ngo bo zag med kyi bdud rtsir gyur /
lhag ma gsum gyi tshe /
mgon po'i ljags 'od zer gyi sbu gu can gyis drangs shing gsol bar bsam pa yin /
smra lce bder song ba dang /
nyam thag pa'i snang ba skad cig kyang mi 'ong ba de ga thugs dam la brtson par byas pa'i phan yon yin pas /
da cha'ang dben pa'i ri khrong du 'dug mtshams bcad nas 'dug pa dang shes na khyad par med cing /
rkyen ngan grogs shar zer ba'ang thog tu bab pas /
rtse gcig tu dge sbyor la brtson par mdzod /
ces pa bang rim rab 'byams pa la gnang ba'o / / / /
na mo gu ru many+dzu g+ho ShA ya /
@# / /
dag pa'i mkha' la 'ja' tshon ri mo bzhin / /
rnam par bcas kyang rnam med phyag rgya yi / /
mdzes sdug la chags 'gyur med bde ba cher / /
rnam rol dang po'i sangs rgyas la phyag 'tshal / /
blo gros yangs pa'i yid bzhin rgya mtsho'i ngogs / /
rnam mang dri ba'i pad tshal rab rgyas pas / /
mgron du bos pa'i dris lan ngang pa'i khyu / /
legs bshad mgrin pa'i rdza rnga ci yang brdung / /
thog mar dri ba'i tshig 'god pa / /
dpal ldan 'bras spungs mchod rten du / /
dus 'khor rtsa rgyud gsung ba po / /
chos longs sprul sku ci zhes pa / /
dpal ldan 'bras spungs mchod rten cher / /
dus 'khor rtsa rgyud gsung ba po / /
bdag cag rnams kyi ston pa mchog /
zas gtsang sras po nyid yin te / /
dri med 'od du sgyu 'phrul che'i / /
lhums bltams shAkya thub pa dang / /
mngal skyes zla ba bzang po gnyis / /
ston pa po dang zhu ba por / /
mi rung rtsod spong mdzad phyir dang / /
rtsa ba'i rgyud kyi lung drangs par / /
ston pa gau tam ston pa po / /
gnas ni dpal ldan chos kyi dbyings / /
'khor ni byang chub sems dpa' sogs / /
mi bdag zla bzang zhu ba po / /
zhes gsungs lung gis legs par grub / /
de rjes rgyu skar dkyil 'khor la / /
'dus pa drug dang sgyu dra gsum / /
dus 'khor yongs rdzogs dkyil 'khor dang / /
'khor lo sdom chen sdom chung dang /
padma gdan can dkyil 'khor te| |bcu gsum dag tu bzhed lags sam / /
zhes pa de ltar mi 'dod de / /
padma gdan can lha zhes pa / /
dus 'khor yongs rdzogs dkyil 'khor gyi / /
padma'i lte bar bkod pa'i lha / /
nga drug gis lhag brgya phrag gcig /
grangs nges mdzad kyi de dag rnams / /
logs su bkod pa'i dkyil 'khor min / /
sdom chung dkyil 'khor bya ba yang / /
rgyu skar dkyil 'khor nang na med / /
des na dus 'khor yongs rdzogs dang / /
'khor lo sdom chen dkyil 'khor dang / /
'dus pa drug dang sgyu dra gsum / /
bcu gcig dpal ldan rgyu skar gyi / /
dkyil 'khor dag tu 'dod pa lags / /
'dus pa drug dang sgyu dra gsum / /
dkyil 'khor ngos 'dzin dgos ces pa / /
dgu dang bcu gsum bcu dgu dang / /
nyer lnga so gnyis so bzhi yi / /
grangs ldan 'dus pa'i dkyil 'khor drug /
zhe gsum zhe lnga zhe dgu yi / /
grangs ldan dra ba'i dkyil 'khor gsum / /
thabs rgyud dkyil 'khor dgu po 'di'i / /
lha rnams zhal gsum phyag drug pa / /
skyil krung bzhugs pa kho nar gsungs / /
de nas dri ba'i yi ge las / /
gsang 'dus 'jam rdor mi bskyod gsum / /
gtso bo'i sgo nas 'jog byed dam / /
'jam rdor spyan ras gzigs dbang gi /
dkyil 'khor gnyis la de 'dra'i mtshan / /
'dogs pa'i rgyu mtshan ci zhes pa / /
spyir gyis 'jam rdor pad 'dzin gyi / /
dkyil 'khor rnam grangs mang @# / /
du mchis / /
skabs don 'dus pa las phye ba'i / /
rnam gsum gtso bo'i sgo nas 'jog /
'dus pa'i rtsa rgyud dgongs pa'i don / /
'jam pa'i dbyangs kyis bkral ba bzhin / /
slob dpon sangs rgyas ye shes kyis / /
'jam pa'i rdo rjes gtso mdzad pa'i / /
bcu dgu'i bdag nyid dkyil 'khor sogs / /
bskyed rdzogs rim pa mdzad pa la / /
gsang 'dus 'jam pa'i rdo rje'am / /
'dus pa ye shes zhabs lugs zer| |dpal ldan mar me mdzad dpal la /
lha btsun bla ma byang 'od kyis / /
bdag cag rgyud ni gsang 'dus dang / /
yi dam 'jig rten dbang phyug la / /
dad pas de dang mthun pa yi / /
gdams pa stsol zhes zhus pa'i ngor / /
dpal ldan 'dus pa'i rtsa rgyud kyi / /
gtso bo 'pho ba'i man ngag gis / /
'jig rten dbang phyug gtsor mdzad pa'i / /
sgrub thabs gdams pa gsungs pa la / /
gsang 'dus 'jig rten dbang phyug ces / /
grags shing deng sang bar du dar / /
de rjes 'grel chen nang drangs tshig /
gshin rje'i gshed sogs khro bo bcu / /
de bar byang chub sems dpa' gzhan / /
zhes pa'i khro bo byang sems rnams / /
rigs ldan nyi shu rtsa lnga dang / /
sbyor tshul ji ltar yin zhes pa / /
zla bzang nas bzung pad dkar bar / /
rtsa rgyud lung gis shin tu gsal / /
bzang po nas bung drag po'i bar / /
khro dang zhi ba sbyor ba'i tshul / /
dpal ldan bla ma bsod rgyal ni / /
gzhan du bzhed kyang de min pa'i / /
lugs 'dir mkhas pa'i dam pa rnams / /
mthun par rigs ldan gsum pa nas / /
nyi shu rtsa gsum drag po'i bar / /
gshin rje'i gshed sogs khro bcu dang / /
sngar gsungs byang sems zhi ba drug /
lan gnyis bgrangs pa spel ba'i mthar / /
'jam dpal 'khor lo can dang sbyor / /
de nas rtsa rgyud 'grel chen du / /
'jam dpal drag por gsungs pa dang / /
sdom pa gsum gyi rab dbye las / /
phyag rdor sprul par bstan pa la / /
'gal ba yod dam med ces pa / /
bdag nyid chen po'i gsung rab la / /
'gal ba yod par mi sems te / /
bshad cing 'jug pa yangs pa'i tshe / /
ston pa rdo rje 'chang nyid la / /
dpal ldan 'dus pa'i rtsa rgyud du / /
phyag na rdo rje zhes byar gsungs / /
de bzhin 'dus pa 'jam rdor gyi / /
snying po mtshan sngags nyid la yang / /
badzra d+h+r-ika ces bya ba yod / /
de'i phyir phyag na rdo rje 'am / /
rdo rje 'dzin pa zhes bya ba / /
'jam dpal yin gyi rigs gsum gyi / /
mgon po'i nang gi phyag rdor min / /
de rjes zla bzang lo gcig las / /
lhag par dam chos ma gsungs dang / /
bzang po dang ni rnam rgyal gnyis / /
brgya las lhag par chos gsungs par / /
'grel bar gsungs shing sa paN gyis / /
lo grangs brgya brgyar chos gsung zhes / /
gsungs la 'gal ba yod dam med / /
ces pa yi ge 'bri ba po / /
shas cher nor ba @# / /
yin pa 'dra / /
rigs ldan rgya mtsho rnam rgyal dang / /
rgyal dka' gnyis po'i sku tshe'i tshad / /
gya gnyis kyis lhag brgya phrag dang / /
brgya dang nyer gcig rim bzhin du / /
dri med 'od du gsungs pa lags| |'on kyang chos rje paN+Di tas / /
spyir btang dbang mdzad de ltar gsungs / /
khyab mtha' bzung ba'i tshul gyis min / /
de'i phyir 'gal dang 'khrul pa med / /
rtsis gzhi rigs ldan gang gi dus / /
byed grub khyad par ci zhes pa / /
rgyal dka' gang gis nyung ngu yi / /
byed pa sbyong bar byed dus ces / /
rgyal dka'i dus su dar bar bshad / /
rtsa rgyud rgyas pa las gsungs pa'i / /
rtsis la grub pa'i rtsis ces grags / /
mu stegs byed pa dang 'dres pa'i / /
rtsis la byed pa'i rtsis ces brjod / /
dus zhabs chen pos rigs ldan ni / /
gang la dus 'khor gsan zhes pa / /
'phags yul dus 'khor gdan 'dren pa / /
r+wa 'bro gnyis kyang zhal mi mthun / /
r+wa pa dang por tsi lu pa / /
de nas paN+Te A tsar+ya / /
de sras dus zhabs chen por bzhed / /
'bro lugs thog ma dus zhabs che / /
de yang kha cig dpal skyong dus / /
dus zhabs chen po byung zhes dang / /
'ga' zhig seng ge la la ni / /
rigs ldan nyi ma'i skabs ces 'chad / /
mkhas rnams zhal mthun khungs 'brel ba / /
ma mthong rtog bzo byed ma spobs / /
'on kyang 'gos lo 'di skad du / /
rgya bod gnyis kar 'di skor gyi| |lo rgyus mi mthun grangs mang yang / /
r+wa lugs many+dzu kirti dang / /
'bro lugs zla ba mgon po gnyis / /
dus zhabs chung ba'i dngos slob tu / /
mtshungs pas yid bder bya'o zhes / /
bshad pa ji bzhin bdag kyang 'dod / /
dpal ldan dus 'khor grub mtha' dang / /
lta ba gang la bzhed ces pa / /
mdo rgyud spyi dang mi 'dra bas / /
phyi nang gzhan gsum dbye ba yis / /
sbyang gzhi snod bcud rnam gzhag dang / /
snod rung dbang gi grangs nges dang / /
smin grol bskyed rdzogs thabs shes kyi / /
sbyor tshul mi 'dra'i grub mtha' rnams / /
grags pa pad dkar lugs bzhin 'dod / /
lta ba'i gnad kyang chos kyi rjes / /
sdom gsum gsungs bzhin chos kyi dbyings / /
spros dang bral ba'i de bzhin nyid / /
ji bzhin rtogs pa nyid yin te / /
'on kyang rtogs byed thabs kyi mchog /
mchog tu mi 'gyur bde chen dang / /
yul dang yul can dbyer med du / /
sbyar ba sems 'grel skor gsum lam / /
gsungs pa lta ba'i rgyal por 'dod / /
bla med rgyud la gnyis med kyis / /
khyab par gsungs pa'i gnyis med ci / /
zhes pa thun mong ma yin pa'i / /
lhan skyes bde ba chen po dang / /
stong nyid ro gcig sbyar ba yi| |bde stong dbyer med ye shes te / /
'dir bstan gnyis med don de yin / /
de nyid brjod byar byed pa'i rgyud / /
dngos sam de yi sder gtogs pa'i / /
rgyud de bla med rgyud du 'jog /
de'i phyir gnyis med rgyud ces bya / /
@# / /
rnal 'byor bla med rgyud ces pa'i / /
rnal 'byor zhes pa'ang 'di nyid de / /
'dus pa phyi ma'i rgyud las kyang / /
thabs dang shes rab snyoms 'jug pa / /
rnal 'byor zhes ni brjod pa yin / /
zhes dang brtag pa gnyis par yang / /
he yig gis ni snying rje che / /
badzra shes rab brjod par bya / /
thabs dang shes rab bdag nyid rgyud / /
de ni nga yis bshad kyi nyon / /
zhes gsungs de bzhin dus 'khor las / /
thabs kyi lus kyis rnal 'byor min / /
shes rab gcig pus 'gyur ma yin / /
thabs dang shes rab snyoms 'jug pa / /
de bzhin gshegs pas rnal 'byor gsungs / /
ces sogs lung na 'di dag gis / /
thabs dang snying rje lhan skyes kyi / /
bde ba che rnams don gcig bstan / /
de lta mod kyi pha ma'i rgyud / /
gnyis su phye ba'i thabs shes dang / /
ming mtshungs don la khyad par yod / /
yang smras pa /
gang gi rnam dpyod gting mtha' rab yangs pa| |yon tan nor bus gang ba'i rgya mtsho cher / /
dri ba'i baiDUr dkar po'i phreng spel ba'i / /
dris lan rdo rje rin chen ke ke ru / /
'dzam bu chu bo'i gser dang an+da rnyil / /
margad padma rA ga la sogs pa'i / /
mdzes byed rgyan gyis spras pa'i do shal mchog /
mkhas rnams dgyes byed mgrin pa'i rgyan du 'bul / /
'on kyang zab mo'i gnad rnams rtogs dka' zhing / /
bdag cag thos nyung sbyangs pa'i stobs zhan pas / /
ma nges log par bshad pa'i cha mchis na / /
dbang gyur dam pa rnams la bzod par gsol / /
'dir 'bad dge tshogs skal ldan shing rta'i rgyun / /
'gro kun legs spyad dal 'gro'i phung po dang / /
lhan cig kun mkhyen ye shes rgya mtsho cher / /
gegs med mthong ba'i chos la 'jug gyur cig /
ces dpal dus kyi 'khor lo'i dka' gnas las brtsams pa'i dris lan ngang pa'i rgyal po'i mgrin dbyangs ces bya ba 'di yang /
bslab pa gsum gyis rgyud gang zhing sde snod gsum gyi sgra dbyangs sgrogs pa'i rab 'byams smra ba thos bsam pas yang yang nan cher bskul ba la brten nas / /
ris med pa'i bstan pa dang 'gro ba la phan par 'dod pa /
shAkya'i dge slong blo bzang chos kyi rgyal mtshan gyis /
chos grwa chen po bkra shis lhun po'i gtsug lag khang du sug bris su byas pa'o / /
'dis kyang thub pa'i bstan pa nyi 'od ltar gsal bar gyur cig / / /
na mo gu ru many+dzu g+ho ShA ya /
rab 'byams rgyal ba'i 'khor lo kun gyi gtso / /
khyab bdag rdo rje sems dpa'i zhabs pad la / /
btud nas rab 'byams smra ba gang de yis / /
dris pa'i lan rnams rim bzhin brjod par bya / /
de yang thog mar dri ba 'god pa ni /
mkhas mang 'dus pa'i chos grwa chen po 'dir / /
rdo rje phreng ba'i dbang gi brgyud pa dang dkyil 'khor gyi zhal grangs mkhas pa rnams la zhus che grangs kyi rnam gzhag cher gsung mkhan @# / /
ma byung lags /
rgya gar dang bod du lugs srol ji ltar yod ces pa /
grangs la dkyil 'khor dang /
lha'i grangs gnyis las /
dkyil 'khor gyi grangs ni lots+tsha ba khe gad 'khor lo grags kyis rdo rje phreng ba'i 'gyur dang por mdzad cing de rjes khams pa lots+tsha ba shes rab dpal gyis kyang bsgyur /
lo ts+tsha ba 'di gnyis slob dpon chen po a b+ha yA ka ra'i dngos slob yin kyang phreng ba'i dbang gsan pa'i gtam dang /
de gnyis las brgyud pa'i rim pa yang ma mchis /
de rjes chag lo chos rje dpal gyis paN+Di ta rat+na rak+Shi ta sogs la brten nas 'gyur bcos mdzad cing dbang rdzogs par gsan /
rtsa ba'i dkyil 'khor nyi shu rtsa brgyad du bsdus /
de'i dbang thob pas de rnams las phye ba'i dkyil 'khor thams cad kyi dbang thob par bzhed /
nyer brgyad po de rnams kyi lha'i grangs kyang 'dus pa 'jam rdor lha bcu dgu'i dkyil 'khor /
'dus pa 'phags lugs lha so gnyis /
kha sbyor nas 'byung ba'i rdor sems lha so bdun /
gdan gzhi yum bka' 'am ye shes mkha' 'gro lha bcu gsum /
kyai rdor mtshon cha can lha bcu bdun /
bdag med lha mo bco lnga ma dang nyer gsum ma /
ku ru ku l+le lha bco lnga /
ma hA ma ya lha lnga /
rdo rje bdud rtsi lha nyer gcig /
dgyes pa rdo rje lha dgu /
rdo rje hUM mdzed khro bo bcus bskor ba /
bde mchog lha drug cu rtsa gnyis /
phag mo lha so bdun /
sangs rgyas thod pa lha nyer lnga ma dang lha dgu ma /
rdo rje gdan bzhi lha nga brgyad /
sam+bu Ta nas 'byung ba'i rdo rje sgrol ma lha bcu gcig /
'od zer can lah nyer lnga /
grwa lnga lha bcu gsum /
rdo rje dbyings rtsa ba'i lha zhe gsum /
sgyu 'phrul dra ba'i 'jam rdor lha zhe gsum /
chos dbyings gsung dbang lha nyis brgya nyer gcig /
gtsug dgu rtsa ba'i lha so bdun /
'byung 'dul lha so bzhi /
gur rigs bsdus sam mkha' 'gro lnga'i dkyil 'khor lha nga gsum /
'khor los bsgyur drug lha don gnyis /
dus 'khor yongs rdzogs te nyi shu rtsa brgyad do / /
yang de las phye ba rtsa ba'i dkyil 'khor zhe gnyis su byed na kha sbyor las 'byung ba'i bde mchog rdor sems kyi dkyil 'khor gnyis su phye /
kyai rdor lha bcu bdun ma dang lha dgu ma gnyis la bzhi bzhir phye /
bde mchog yab bka' dang yum bka' gnyis la gsum gsum du phye /
rdo rje bdud rtsi'i dkyil 'khor bzhir phye bas bzhi bcu rtsa gnyis su byed pa dang /
yang de'i steng hUM mdzad kyi dkyil 'khor yang bzhir phye bas zhe lngar yang mdzad pa 'dug /
de gnyis ka'i steng gzhan nas 'byung ba'i gza' yum /
nor rgyun ma /
rnam rgyal gyi dkyil 'khor gsum la bde legs su byed pa'i dkyil 'khor gsum zhes bsnan nas /
phreng ba'i dkyil 'khor zhe lnga dang zhe brgyad kyi rnam gzhag dang /
yang zhe lnga'i steng du /
@# / /
dus 'khor thugs dkyil /
rdor dbyings sngar dang cung zad khyad yod pa zhig /
grwa lnga dang /
gur rigs bsdus mkha' 'gro lnga dang /
'khor los bsgyur drug rnams re rer byas pa'i dkyil 'khor rnams bsnan pa'i drug cu dang /
bde legs su byed pa'i dkyil 'khor gsum dang bcas drug cu re gsum du byed pa sogs dkyil 'khor gyi grangs mi mthun pa'i phyag len so sor mdzad pa 'dug kyang /
phreng ba'i lha dang dkyil 'khor gyi dbye bsdu'i rnam dbye shes pa'i rdo rje slob dpon gyis rtsa ba'i dkyil 'khor rgyas bsdus ci 'dra zhig mdzad kyang 'gal ba med snyam sems /
'on kyang bzhi bcu zhe gnyis su phye ba nyid dar so che zhing rgyas bsdus kyang 'tsham par rtogs /
yang mkhas pa 'jam dbyangs ral gri ni phreng ba las phye ba'i dkyil 'khor drug stong lnga brgya nyi shu rtsa lnga yod par bzhed de /
rtsa ba'i dkyil 'khor nyer brgyad kyi dbang thob pas de dag thams cad kyi dbang 'thob ces gsungs /
dus phyis phreng ba skor gsum gyi bdag por byed pa chab mdo chos rje sngags ram pa yang rtsa ba'i dbang nyer brgyad dam zhe gnyis kyi dbang thob pas de las phye ba'i dkyil 'khor nyis stong drug brgya bdun cu'i dbang 'thob par 'gyur gsung ba 'dug pas brtag par bya zhing lha'i grangs kyang gong du brjod pas shes par 'gyur ro / /
rgya bod gnyis su lugs srol ji ltar byung ba'i brgyud rim ni /
rgyal ba rdo rje 'chang /
rje btsun rdo rje rnal 'byor ma /
des bskul zhing byin gyis brlabs pa slob dpon chen po a b+ha ya ka ra /
slob dpon 'di jo bo chen po lha gcig dang dus mtshungs shing /
bgres gzhon yang mtshungs pas / /
de las snga ba rgyan drug mchog gnyis dang /
nA ro mai tri sogs kyis phreng ba khrigs chags su gsan par mi 'dug /
grub chen nA ya ka /
paN chen da sha ba la shrI /
bi khyA ta de pa /
paN+Di ta dge ba'i 'byung gnas /
legs spyod 'byung gnas sbas pa /
paN+Di ta swA ti A ka ra gup+ta /
shAkya rak+Shi ta rnams mkhas grub a b+ha yA ka ra la phreng ba dngos su gsan pa'i rgya gar ba sha stag yin zhing /
'di rnams ci rigs las brgyud pa bod du'ang dar pas slob dpon 'di rnams las rgya gar du rgyas par gyur la che /
rgyu mtshan zhib pa ma nges| 'on kyang paN chen bi khyA ta de ba'am rnam bshad lhas /
slob dpon gyi dngos slob nA ya ka dang /
da sha ba la shrI'am stobs bcu'i dpal gnyis ka la'ang gsan /
de la paN chen shAkya shrIs gsan /
paN chen gyis bod du rtsa ba'i dkyil 'khor nyer brgyad kyi sgo nas dbang bskur lan gsum mdzad pa'i dang po gnyis bla med kho na'i lugs dang /
phyi ma bod rnams rtog pa che bas rgyud sde so sor ma phye @# / /
na dbang mi 'thob pa 'dra gsungs rgyud sde phye nas mdzad ces grags shing de las brgyud pa mang du 'phel /
yang rat+na rak+Shi ta la zhang lo ts+tsha ba grub pa dpal gyis zhus shing de las brgyud pa yang ma chad pa mchis /
yang phyis paN chen nags rin gyis kyang sne'u gdong du phreng ba'i dkyil 'khor zhe lngar phye ba'i dbang lan gnyis bla med lugs su mdzad /
rgyud sde so sor phye na zhus pas phye na legs po 'ong gsungs /
'o na ma phye ba ji ltar lags zhus pas /
ngas a b+ha yA ka ra'i lugs su byas pa yin /
a b+ha yas ni rgyud sde so sor ma phye gsungs /
de dus dbang gsan pa la /
dpal yid bzang rtse pa /
chag lo /
kun mkhyen rong ston /
snar thang mkhan chen bsod nams mchog grub /
thams cad mkhyen pa byams pa gling pa /
'bras spungs chos rje legs pa chos 'byor /
lo chen bsod nams rgya mtsho sogs dam pa mang po 'dug pas so sos dar rgyas mdzad par sems /
de'i brgyud pa yang /
bi khyA ta de ba nas /
shrI b+ha dra /
lA li ta badzra /
d+harma gup+ta /
rat+na ka ra /
padma badzra /
rat+na kirti| sangs rgyas dbyangs /
paN chen nags rin /
yang yar lung lo ts+tsha ba grags pa rgyal mtshan gyis kyang paN+Ti ta b+hU mi shrI la phreng ba rdzogs par zhus shing phreng ba skor gsum gyi bdag por byed pas de las brgyud pa yang rab tu dar ro / /
de bas na gangs ri'i ljongs kyi dge ba'i bshes gnyen gsan rgya yangs pa phal cher gyi thugs kyi bum bzang lha'i bdud rtsi 'di nyid kyis gang bas brgyud tshul mtha' dag brjod par ga la nus /
rje ngor chen gyis kyang phreng ba rgyas par mdzad pa'i rgyun yang chad pa med pa mchis pas 'dir brjod ga la dgos /
kho bo cag rang gis thob pa'i brgyud pa ni /
brgyud rim gyi gsol 'debs cig sngon du bkod zin pas 'dir ma spros lags /
de'i rjes su dri bar /
gsang 'dus nas gsungs pa'i dkyil 'khor du /
dgyes rdor nas gsungs pa'i dkyil 'khor du /
bde mchog nas gsungs pa'i dkyil 'khor du /
dus 'khor nas gsungs pa'i dkyil 'khor du /
gzhan bla med nas gsungs pa'i dkyil 'khor yod dam med /
bya rgyud nas gsungs pa'i dkyil 'khor du /
spyod rgyud nas gsungs pa'i dkyil 'khor du /
rnal 'byor rgyud nas gsungs pa'i dkyil 'khor du /
'dir mkhas pa rnams la ngoms chog pa'i phebs gsal zhu zhu /
zhes pa'i lan ni /
'dus pa 'jam rdor lha bcu dgu ma dang 'dus pa mi bskyod pa lha so gnyis kyi dkyil 'khor gnyis 'dus pa'i rgyud las gsungs /
kyai rdor zhal brgyad phyag bcu drug pa /
zhal gsum phyag drug pa /
zhal gcig phyag bzhi pa /
zhal gcig phyag gnyis @# / /
pas gtso bo mdzad pa /
lha dgu'i dkyil 'khor bzhi brtag gnyis dang /
sam+bu Ti bde dgyes thun mong ba'i bshad rgyud yin pas /
rdor sems kyi dkyil 'khor dang ye shes mkha' 'gro'i dkyil 'khor dang /
dgyes rdor phyag bcu drug pa dang phyag drug pa /
phyag bzhi pa /
phyag gnyis pas gtso bo mdzad pa lha bcu bdun gyi dkyil 'khor bzhi sam+bu Ti dang /
gur brtag sam gsum ga nas bdag med ma'i dkyil 'khor gnyis dang /
brtag gnyis sam+bu Ti gnyis ga nas ku ru kul+le'i dkyil 'khor gsungs /
bde mchog yab bka' lha drug cu re gnyis pa'i dkyil 'khor gsum /
yum bka' phag mo lha so bdun ma'i dkyil 'khor gsum rnams bde mchog gi rgyud rnams las gsungs /
dus 'khor yongs rdzogs kyi dkyil 'khor ni dus 'khor bsdus rgyud 'grel chen dang bcas pa las gsungs /
gzhan bla med kyi rgyud las gsungs pa'i dkyil 'khor shin tu yod de /
ma hA ma ya'i dkyil 'khor ni de nyid kyi rgyud dang /
sangs rgyas thod pa'i dkyil 'khor gnyis ni thod pa'i rgyud dang /
rdo rje bdud rtsi'i dkyil 'khor rnams ni de nyid kyi rgyud dang /
rdo rje hUM mdzad kyi dkyil 'khor rnams ni rdo rje mkha' 'gro'i rgyud dang /
'jam rdor zhe gsum ma'i dkyil 'khor ni sgyu dra dang /
dgra nag lha bcu gsum ma ni de nyid kyi rgyud dang /
mkha' 'gro lnga ni gur rigs bsdus yin pas rdo rje gur dang /
'khor lo bsgyur drug ni a b+hi d+ha na'i rgyud las gsungs shing de thams cad bla med kho na lags /
rdor dbyings /
chos dbyings gsung dbang /
gtsug dgu'i dkyil 'khor gsum ni rnal 'byor rgyud de /
thog mtha' gnyis de nyid 'dus pa dang gtsug dgu'i rgyud las rim bzhin gsungs /
chos dbyings gsung dbang gi dkyil 'khor ni /
spyir mtshan brjod dus 'khor dang mthun par tshad ldan gyis bkral yang slob dpon 'jam dpal grags pas rnal 'byor rgyud du bkral ba ltar yin zhing /
phyag rdor 'byung 'dul spyod rgyud dang 'brel /
grwa lnga /
'od zer can gnyis bya rgyud de /
rim bzhin 'byung 'dul gyi rgyud /
grwa lnga'i gzungs /
'od zer can gyi rtog pa rnams las bstan pa'o / /
rnam dpyod rgyan gyis mngon mdzes pa'i / /
dri ba'i dkar 'jam sor mo yis / /
bskul bas dri lan rgyud mang gi /
gdangs snyan rna ba'i dga' ston 'gyed / /
'dir 'bad dge ba zla zer gyis / /
phye ba'i kun+da ltar dkar de / /
khams gsum 'gro ba ma lus pa / /
sgrib gnyis g.yul las rgyal phyir bsngo /
zhes rdo rje phreng ba la brten pa'i 'bel ba'i gtam du bya ba 'di yang /
dge ba'i bshes @# / /
gnyen rab 'byams smra ba thos bsam pas bskul ba la brten /
ris med pa'i rgyal ba'i bstan pa mtha' dag la dad pa dang ldan pa /
shAkya'i dge slong blo bzang chos kyi rgyal mtshan gyis| chos grwa chen po bkra shis lhun po'i gtsug lag khang du sbyar ba'i yi ge pa ni dka' bcu tshogs gsog pa legs pa chos 'byor ro / /
'dis kyang rgyal ba'i bstan pa mi nub pa'i rgyal mtshan du gyur cig / / /
sde snod 'dzin pa drung gnas tshogs gsog pa'i / /
dka' gnas dogs pa'i dri tshig 'byor pas spro / /
don dam dpyad tshe chos kun mi dmigs na / /
rnal 'byor pa yis bdag med bsgom pa'i tshe / /
nga sogs gtan med bsgom pas ma khyab ste / /
dngos po byas pa can la ma reg par / /
rang bzhin 'ba' zhig mngon du mdzad pa'i ngor / /
bum sogs chos rnams thams cad yod min yang / /
ji lta gzigs pa'i ye shes de nyid kyis / /
bum sogs gtan med rtogs pa ma yin bzhin / /
rnam bdun rigs pas bdag dang shing rta sogs / /
dpyad tshe de dag med par shin tu 'dod / /
gal te de'i tshe de dag mi rnyed la / /
yod ces smra ba lhag par mi rigs te / /
yod na tshad mas rnyed pas khyab phyir ro / /
slob lam dus su rtse gcig chos nyid la / /
mnyam par bzhag tshe bdag dang phung po sogs / /
cung zad mi snang yod par mi dmigs kyang / /
de dag gtan med bsgom pa ma yin no / /
tshul 'di lung rigs smra ba gang de yis / /
legs par dris tshe nam mkha'i rnal 'byor pa / /
blo bzang chos kyi rgyal mtshan zhes byas smras / /
dge bas rnam dpyod yangs pa'i gus ldan de'i / /
the tshom rtsa ba bdag 'dzin chod gyur cig /
ces pa 'di yang rigs par smra ba blo bzang chos kyi rgyal mtshan gyis smras pa'o / / / /
tshogs gsog dka' bcu 'dzin pa gang de yi / /
dri yig legs 'byor ring song rtsa 'grel gyi / /
skabs 'dir nyan rang 'phags pas chos kyi ni / /
bdag med rtogs par bsgrubs shing dman pa'i mdor / /
chos kyi bdag med mdor bsdus bstan pa'i tshul / /
bsgrub dgos gtso bo legs ldan 'byed yin pa / /
zla ba'i bzhed par rgyal ba gnyis pas gsungs / /
de'i phyir slob dpon de yi mthar thug gi / /
dgongs pa mi shes dngos zin grub pa'i mtha' / /
theg dman mdo las chos kyi bdag med pa / /
ma bstan de'i phyir theg dman 'phags tshogs kyis / /
chos kyi bdag med rjes dpag tsam gyis kyang / /
rtogs ma myong zhes gsungs dbyangs mthon pos sgrog /
tshul 'di dgongs la 'dus pa'i tshogs dbus su / /
@# / /
legs par bshad pa'i dga' ston spel bar mdzod /
ces kyang chos smra ba blo bzang chos kyi rgyal mtshan gyis bgyis pa'o / / / /
na mo gu ru many+dzu g+ho ShA ya| lung rigs smra ba gnyis kyi yi ge 'byor / /
TI ka chen ba so chos rje'i lta khrid don / /
don dam med pas med go mi chod cing / /
tha snyad yod pas yod go chod pa yi / /
don yin de las gzhan du bshad mi bya| |dpyad gzhi nga sogs chos can mtha' dag la / /
don dam dpyod byed rigs pas dpyad pa'i tshe / /
nga sogs ma rnyed de'i tshe yod pa'ang min / /
don dam dpyod byed rigs pa yang dag gis / /
dpyad tshe'ang yod na nga de bden grub 'gyur / /
mthar thug dpyod pa'i rigs pas phung sogs la / /
dpyad tshe phung sogs mi dmigs mi rnyed cing / /
de ltar mi dmigs pa de phung sogs kyi / /
gnas lugs yin zhes zas gtsang sras des gsungs / /
don dam dpyod pa'i rigs pas legs dpyad de / /
dpyad don mnyam par bzhag pa'i ngor dgongs nas / /
smra bsam brjod med spros pa kun bral ba / /
rgyal yum rtsa 'jug bzhi gsum dgongs don yin / /
de lta mod kyi ma brtags ma dpyad par / /
rgyu 'bras rten 'brel ri mo ches bkra ba / /
'gag med zung du 'brel ba'i rnal 'byor 'di / /
dus gsum rgyal ba kun gyi lam yin zhes / /
bdag cag pha rgan rgyal ba gnyis pa'i rje / /
blo bzang grags pa'i dpal de de ltar bzhed / /
tshul 'di sde snod 'dzin pa rnam gnyis kyis| |rgyal byas dri ba 'di yi lan gyis ces / /
springs par gyur tshe chos kyi rgyal mtshan gyis / /
thogs med bris pa'i som nyi sel gyur cig /
ces kyang btsun pa blo bzang chos kyi rgyal mtshan gyis smras pa'o / / / /
swasti /
rab 'byams smra ba bstan pa'i rgyal mtshan gyi / /
zhib mo'i yi ge legs par 'byor pas tshim / /
phung por btags pa'i gang zag la sogs pa| |'khor 'das chos rnams ma lus ji snyed pa / /
thag khra bsngogs pa'i steng gi sbrul ji bzhin / /
rtog pas btags pa tsam zhig ma gtogs pa / /
don la grub pa cung zad yod min zhes / /
thub dbang klu sgrub yab sras zla ba'i zhabs / /
blo bzang rgyal ba'i dbang po'i bzhed pa'i phul / /
tshul 'di nges na rgyal bas chos rnams kun / /
ming rkyang btags yod tsam du gsungs pa la / /
rmad du byung ba'i yid ches rnyed par 'gyur / /
'on kyang lta ba'i zab gnad 'di dag ni / /
phra zhing shin tu rtogs par dka' ba'i phyir / /
blo chung rnams la skrag pa skye zhes gsungs / /
de skad smra ba @# / /
mang thos dbu ma pa / /
blo bzang chos kyi rgyal mtshan zhes bya yin / /
de bas dad ldan rnam dpyod yangs pa de / /
'jig tshogs lta ba'i gdon las grol gyur cig /
ces pa 'di yang chos smra ba blo bzang chos kyi rgyal mtshan gyis smras pa'o / / / /
na mo gu ru mu ni in+d+ra ya /
dus gsum rgyal ba'i sku gsum ye shes kyi / /
nges gsang nam mkha'i mdzod la dbang bsgyur ba / /
lha bcas 'gro ba'i ston pa bcom ldan 'das / /
shAkya'i gtso bo de yis dge legs stsol / /
dad pa'i me lces snying mtsho khol ba yi / /
shugs ring dus mtha'i rlung ltar bzlog dka' ba / /
sgrib med gzigs kyang sel bar mi mdzad pa / /
bcom ldan thugs rje can de gang du gshegs / /
bu ram shing pa'i rnam thar bdud rtsi'i rgyun / /
tsan dan brdar ba lta bu'i bsil bas kyang / /
nya yi tog sde can la dmyal me ltar / /
gdung ba lhag par stsol 'di rmad du byung / /
gang gi mtshan snyan grags pa'i 'od dkar gyi / /
byug pa yis kyang 'dod pa'i nyag phran lnga / /
'phen byed dang bcas ri mo'i gnas 'god pa'i / /
tshul 'di bsams tshe dad pa'i mchi ma 'khrug /
g.yo med zhi ba'i mal du rtag gzims kyang / /
ji srid legs bris lam bzang mthas klas par / /
rnam dkar phun tshogs spros pa'i 'jo sgeg gis| |rnam rol rgyal ba'i mdzad pa snying la dran / /
phyogs dus kun tu bde gshegs grangs mang yang / /
mi mjed zhing 'dir don kun grub pa las / /
lhag pa'i rkang gnyis gtso bo ga la zhig /
yongs 'du'i tshal na rkang 'thung gnyis pa bzhin / /
rgyal kun mkhyen brtse ma lus gzugs gyur te / /
thun mtshams li khri'i bla mthang gos gyon nas / /
brgyad khri bzhi stong rgyud mang snyan sgrog na / /
yon tan phung po khyod dang mtshungs par 'gyur / /
shes bya'i pha mtha' brgal ba'i mkhyen pa dang / /
'gro 'di bu sdug ltar dgongs brtse ba yis / /
rab 'byams rgyal ba gzhan gyi mkhyen brtse yang / /
yungs 'bru'i go sar bdag gi ston pas bkod / /
tshogs gnyis yongs su smin pa'i mdzes sdug gi /
lang tsho rab rgyas kun mkhyen nyi ma'i gnyen / /
gang 'dis dus gsum rgyal ba sras bcas kyi / /
chags bral thugs kyang zhags pa med par bzung / /
sku dang zag med ye shes bde ba che / /
gsang chen zad med dbyings la dbang bsgyur ba / /
tshul 'dis blo chung skrag pa'i gnas bkod cing / /
blo mchog rnams la dga' bde mchog sbyin mdzad / /
snyigs ma'i bsreg za 'bar bas thugs rje can / /
phal cher zhing gzhan myul ba'i zol brten tshe / /
snying stobs yon tan rgyas pa'i sprin chen las / /
@# / /
bsil ba'i dngos po sgyu 'phrul sras pos bstsal / /
gang gi sgrib bral ye shes sngags rdzas kyis / /
ma rungs rtsod dus rdzogs ldan du sprul na / /
shAkya'i gtso bo khyod ni dpe zla dang / /
bral ba sgyu ma'i mkhan po lags sam snyam / /
gang dag the tshom tsam gyis mgon po la / /
lag pa'i ku mud snying gar 'dzum byed na'ang / /
lha yi phun tshogs mchog la mgron gnyer na / /
dang ba'i sems kyis 'dud la smos ci 'tshal / /
zla ltar bsil yang rgud pa'i bud shing bsreg /
me ltar 'bar yang nyon mongs dri ma 'khrug /
ma bcol bar yang legs pa kun mdzad pa'i / /
ma 'dris mdza' bshes khyod ni bdag gi mgon / /
'di ltar bskrun pa'i legs spyad 'od dkar can / /
ji snyed thob des 'gro ba'i yid kyi mkha' / /
nyon mongs mun pas khebs pa bsal byas te / /
thub bstan kun da bzhad pa'i dpal gyur cig / /
ces shangs grwa tshang chen mor 'phan gyi phreng ba phul ba'i tshigs su bcad pa 'di yang shAkya'i btsun pa blo bzang chos kyi rgyal mtshan gyis bkod pa'o|| / /
na mo gu ru shAkya mu ni ye /
rgyal ba'i sku brnyan gyis bkra ba'i / /
bkra shis 'phan gyi phreng ba 'di / /
blo bzang chos kyi rgyal mtshan gyis / /
bsags pa'i dge tshogs rgya mtsho de / /
blo bzang bstan pa rgyas pa dang / /
ma rgan 'gro ba ma lus pa / /
kun mkhyen myur du thob phyir bsngo / /
zhes pa dpal 'khor chos sde'i grwa tshang bdun so sor 'phan skor re gnang ba'i zhal yig go / / /
oM bde legs su gyur cig /
rgyal ba'i sku brnyan gyis mdzes pa'i / /
bkra shis 'phan dkar 'phreng ba 'di / /
blo bzang chos kyi rgyal mtshan gyis / /
grwa tshang chen mo'i gtsug lag khang / /
mdzes par byed pa'i rgyan du phul / /
dge bas phan bde kun gyi gzhi / /
sangs rgyas bstan pa rgyas pa dang / /
'gro kun byang chub mchog thob shog /
bslab gsum ldan pa'i blo gsal mtha' dag gis / /
gnas 'di yongs gang bshad dang bsgrub pa yi / /
thub pa'i bstan pa phyogs bcur rgyas byed cing / /
phun tshogs dpal la rol pa'i bkra shis shog /
ces shangs grwa tshang chen mor kha btags kyi 'phan skor de bzhin gshegs pa'i sku brnyan gyis mtshan pa phul ba'i tshigs su bcad pa 'di yang /
shAkya'i btsun pa blo bzang chos kyi rgyal mtshan gyis smras pa'o / / / /
gang zhig bsten pas kun nas nyon mongs pa'i / /
mthun phyogs tsha grang 'tshe ba kun skyob cing / /
dran shes ngo tsha khrel yod bag ldan pa'i / /
phun tshogs skyed byed ngur smrig mdangs ldan pa / /
rgyal @# / /
bas bsngags pa'i na bza' snam sbyar 'di / /
ma pham rgyal ba'i dbang po'i sku la gsol / /
dge bas mar gyur 'gro ba ma lus pa / /
rgyal tshab sras kyi thu bor 'gyur bar shog /
bla med ston pa de yis legs bsngags shing / /
bgrang yas dgra bcom bye ba'i phyag mdzes pa / /
nyon mongs sdug bsngal brag ri gsil byed 'di / /
byams mgon 'gro ba'i bla ma'i phyag tu 'bul / /
dge bas bdag dang mar gyur 'gro ba kun / /
ma pham chos kyi bdud rtsi'i dga' tshal du / /
'dod dgur spyod pas byams bstan rgyas byed cing / /
mtha' yas 'gro ba 'dren pa'i mchog gyur cig /
ston pa mchog dang 'phags pa'i tshogs rnams kyi / /
phyag gi pad mtsho mdzes pa'i bung ba bzhin / /
drang srong snod mchog 'bras bus gang ba 'di / /
rgyal tshab dam par phul ba'i rnam dkar mthus / /
bdag dang mkha' mnyam 'gro ba thams cad kyi / /
shes rgyud yon tan rgya mtsho'i snod gyur nas / /
mtho ris thams cad mkhyen pa rgyu 'bras kyi / /
zag med bdud rtsi'i dpal la longs spyod shog /
'di ltar bsgrubs pa'i rnam dkar dge ba'i mthus / /
dus mtha' 'dir yang bden pa gsung ba'i sras / /
rnam dag rab byung bye ba phrag brgya yis / /
phyogs 'di'i nor 'dzin ma lus yongs gang ste / /
rgyal ba gnyis pa'i bshad sgrub rgyas gyur cig /
ces rgyal ba'i rgyal tshab ma pham mgon po la /
na bza' /
gseg shang /
lhung bzed rnams phul te smon pa'i tshigs su bcad pa 'di yang dge slong blo bzang chos kyi rgyal mtshan gyis smras pa'o / / / /
lha rdzas las grub rgyal bas rab bsngags pa / /
gur gum mdog can bla gos bzang po 'di / /
shAkya'i rgyal po'i sku la gsol ba yis / /
sdom gsum rnam dag bag yod gos mchog gis / /
tshe rabs kun tu mngon par mdzes gyur cig /
khyad par 'gro ba kun gyi don du bdag /
thub pa'i nyi ma kun gyi bstan la bdag /
ngur smrig rgyal mtshan 'dzin pa'i mchog tu bdag /
rgyal bas mchog tu bsngags par gyur cig bdag /
'gro kun rtag tu bde zhing skyid pa dang / /
blo bzang bstan pa dar zhing rgyas gyur cig /
shAkya'i rgyal po ci 'drar bdag gyur cig /
dge ba 'di yis tshe rabs kun tu bdag /
'khor lo chen po bzhi dang mi 'bral zhing / /
dran shes bag yod gos kyis legs klubs te / /
rtag tu sras bcas rgyal ba dgyes byed shog /
mar gyur 'gro bas khyab pa'i zhing kun tu / /
bdag lus bkod pas khyab byas ma rnams kyi / /
sdug bsngal sel zhing bdag dges bde @# / /
byed shog /
bdag ni srid par gnas tshe yang / /
dran shes bag yod gos ldan shog /
'di ltar bgyis pa'i bsod nams kyis / /
'gro ba'i dpal du bdag gyur cig /
bdag ni rgyal kun bstan pa la / /
ngur smrig 'dzin pa'i gtsor gyur cig /
'di yi dge bas 'gro ba rnams / /
tsha grang gdung ba las grol shog /
shAkya'i gtso la bdag skyabs mchi / /
rtag tu thub pa'i rjes slob cing / /
dam chos ma lus 'dzin par shog /
'dis mtshon dus gsum dge ba'i mthu yis bdag /
kun bzang 'jam pa'i dbyangs dang mtshungs par shog /
'di ni skye bo gzhan dag gis / /
gyon zhing khyer na gshin rjes gsod / /
dus 'dir kauN+Da n+yi bzhin / /
byams bstan ngur smrig 'dzin mchog shog /
gal te 'di ni gzhan khyer na / /
dmag zor rgyal mos snying khrag 'thungs / /
blo bzang chos kyi rgyal mtshan gyis / /
dang bas gtso bo 'dren mchog gi /
sku la gsol bas sangs rgyas shog /
rgyal ba'i sku la bsil gdung mi mnga' yang / /
'gro kun tsha grang 'jigs las skyob pa'i phyir / /
dang bas lha rdzas chos gos 'di phul bas / /
tsha grang 'khor ba'i 'jigs las grol gyur cig /
ces pa bkra shis lhun po'i gtsang khang dbus ma'i thub dbang gi sku brnyan la gos bzang po'i bla gos 'bul bar mdzad pa'i ngos la rje thams cad mkhyen pa nyid kyis phyag bris su mdzad snang ngo / / / /
oM thub pas bsngags pa'i gser mdog snam sbyar 'di / /
tshe dpag med mgon sku la gsol ba'i dge /
bdag dang mar gyur 'gro ba ma lus pa / /
bde ba can du thogs med 'jug phyir bsngo / /
thub pas bsngags pa'i gser mdog snam sbyar 'di / /
sman pa'i rgyal po'i sku la gsol ba'i dge /
bdag dang mar gyur 'gro ba ma lus pa / /
mngon dga' baiDUr zhing du bgrod phyir bsngo / / / /
na mo A r+ya mai trI ya /
phun tshogs padma rA ga'i 'ja' tshon la / /
gser sbyangs btso ma'i rgyan gyis spras pa lta'i / /
'dren pas bsngags pa'i lha rdzas snam sbyar 'di / /
rgyal tshab byams pa mgon po'i sku la gsol / /
dge bas bdag dang bdag la bltos bcas pa'i / /
'gro rnams mgon khyod mngon par sangs rgyas pa'i / /
thog ma'i 'khor rnams kun gyi mchog gyur nas| |sku gsum go 'phang dam pa myur thob shog /
ces pa'ang rje nyid kyi phyag bris dngos las blangs so / /
phun tshogs gzi 'bar rin chen du ma yi / /
rgyan ldan yid 'ong gser gyi phreng ba 'di / /
shAkya'i rgyal po'i mgul phul bsod nams kyis / /
gser mdog rgyal ba'i sku mchog myur thob shog /
gnas skabs kun tu bsams don yid bzhin du / /
'grub cing thub dbang lung rtogs bstan pa dang / /
skye dgu'i phan bde rgyas pa'i gser 'od kyis / /
phyogs kun nyin mor byed par bdag gyur cig /
dpa' bo khyod kyi bzhed don bsgrub pa yi / /
gser gyi phreng ba bdag cag spyi gtsug gi / /
rgyan du nam yang 'bral bar mi 'byung zhing / /
gser ltar dag po'i sku gnyis myur thob @# / /
shog /
phyi nang rgol ba kun 'joms shing / /
phun tshogs rang dbang 'dod dgur spyod / /
mchod sbyin bstan pa'i bya ba sogs / /
'gran pa bzhin du 'phel gyur cig / / /
na mo gu ru mu ni in+d+rA ya /
gser gyi lhun pos padma rA ga yi / /
dar dpyangs bcings pa ji bzhin thub dbang gi /
snyan shal lha rdzas dbang gi mdangs ldan pas / /
brgyan pa'i rnam dkar gyis mtshon dge tshogs mthus / /
mkha' mnyam mar gyur 'gro rnams bsgral phyir du / /
bdag nyid dga' ldan bde ba can la sogs / /
padmo las skyes ston pa mchog de dag /
dgyes byas rlabs chen spyod pa mthar phyin shog /
'di nyid 'chi bdag gshin rje la / /
gtad do sku 'dir 'bral med zhog /
bkra shis lhun po'i gtsang khang dbus ma'i thub sku'i snyan dar zhal yig go /
oM zla med ston pa mchog gi snyan shal la / /
zla shel 'khyil 'dra'i mdzes byed 'di phul bas / /
bdag dang bdag la bltos pa'i 'gro ba rnams / /
deng nas bzung ste byang chub snying po'i bar / /
mi khom gnas su nam yang mi skye bar / /
bstan dang 'gro ba'i phan bde bsgrub pa la / /
kun bzang 'jam pa'i dbyangs dang mtshungs par shog /
bkra shis lhun po'i gtsang khang dbus ma'i thub sku'i snyan dar zhal yig go / / /
'ja' tshon ltar bkra'i lha rdzas 'di phul bas / /
mtshon pa'i rnam dkar phung po ci mchis pa / /
bdag dang mkha' mnyam 'gro ba ma lus pa / /
dga' ldan skyes nas rje btsun mi pham mgon / /
dgyes byed sras kyi thu bor 'gyur phyir bsngo / /
bkra shis lhun po'i byams chen gyi snyan dar zhal yig tu gnang ba'o / / / /
bde gshegs seng ge'i nga ro'i snyan shal la / /
rab dkar lha rdzas na bza' 'di phul bas / /
jo mo rdzong nas dpon g.yog 'khor bcas kyi / /
phyi nang bar gcod ma lus zhi ba dang / /
tshe dang longs spyod rigs brgyud 'phel zhing rgyas / /
mi nor 'dod dgu thams cad dbang du 'dus / /
bsam don ma lus yid bzhin 'grub pa dang / /
nam zhig ngo mtshar bkod pa'i zhing mchog tu / /
de bzhin gshegs de'i sras kyi thu bor shog /
ces pa snyan dar la phyag bris su snang ngo / / / /
swa sti /
rtsa brgyud bla ma bslu med dkon mchog gsum / /
yi dam lha tshogs mkha' 'gro chos skyong ba'i / /
mthu ldan dam can bsrung ma'i tshogs rnams la / /
lhag bsam dag pas mchod sprin rgya mtsho dang / /
lhan cig lha rdzas na bza' 'di phul ba'i / /
rnam dkar dus gsum dge tshogs rgya mtsho'i tshogs / /
mkha' mnyam 'gro kun kun mkhyen thob phyir bsngo / /
bdag kyang deng nas rang don yal bor nas / /
bstan dang 'gro ba'i don chen bsgrub pa'i phyir / /
mnar med me nang 'jug la'ang mngon dga' bas / /
sras bcas rgyal rnams rtag tu dgyes byed shog /
ces pa mgon khang chen mor snyan dar mang po 'bul bar mdzad skabs @# / /
dar so sor 'drir bstsal to / / / /
na mo gu ra we /
bslu med rtsa brgyud bla ma dang / /
dpal ldan rdo rje 'jigs byed sogs / /
yi dam lha tshogs dkon mchog gsum / /
dpa' bo mkha' 'gro chos skyong ba'i / /
bstan bsrung 'khor dang bcas rnams la / /
dge mtshan tshon brgyas rab bkra ba'i / /
lha rdzas dam pa'i spyan gzigs sogs / /
dngos bshams yid sprul mchod tshogs 'bul / /
'di ltar bskrun pa'i rnam dkar yang / /
dus gsum dge tshogs rgya mtshor bcas / /
mkha' mnyam 'gro ba'i sdug bsngal kun / /
skyob pa'i skyabs su 'gyur phyir bsngo / /
bdag ni tsha ba'i dmyal ba rnams / /
zhi byed bsil ba'i char rgyun dang / /
grang ba'i dmyal ba skyob byed pa'i / /
'od rno nyi ma gsal bar shog /
bkres skom yi dwags ma lus pa / /
tshim byed bdud rtsi'i rdzing bu dang / /
rmongs shing gzhan dbang gyur pa rnams / /
dbugs 'byin sgron mer bdag gyur cig /
'thab rtsod 'khrug long mtshon 'bab par / /
sra zhing brtan pa'i go cha dang / /
'chi 'pho ltung ba'i chu 'khrugs pa / /
sgrol byed gru rdzings bzang por shog /
bdag gi ming tsam thos pas kyang / /
skye rga na 'chis gdungs rnams kyi / /
rga nad 'chi ba drungs 'byin pa'i / /
yid bzhin nor bur bdag gyur cig /
nyon mongs dug lnga 'bar ba'i mes / /
gzir rnams bsil byed gang gA dang / /
sdug bsngal mtshon char 'bab rnams kyi / /
rdo rje'i go char bdag gyur cig /
rang byas nyes pas ngan song gi /
'jigs rung g.yang sar phyogs rnams kyang / /
bdag cag dran pa'i lcags kyo yis / /
bde 'gro'i gnas su 'dren gyur cig /
dkon cog gsum gyi sgra tsam yang / /
ma grag zhing khams bye ba brgyar / /
bdag gis thabs mkhas sna tshogs kyis / /
sangs rgyas phrin las bsgrub gyur cig /
su zhig bdag la khros gyur te / /
gshe zhing mtshang 'bru srog gcod kyang / /
bzod cing nges pas de nyid la / /
bshes gnyen dam par blta bar shog /
gdul dkas sangs rgyas kun gyis kyang / /
spangs pa mun bskal de dang der / /
bdag gis rgyal ba'i nyi ma bzhin / /
phan bde'i 'od brgyas 'gengs gyur cig /
snyigs dus zla med ston pa de'i / /
rjes 'jug rlom yang chags sdang gi /
kun slong smag rum mun 'thibs pa / /
sel ba'i sgron mer bdag gyur cig /
bdag la sdang zhing 'tshe ba dang / /
dad cing gus par byed pa sogs / /
mthong thos dran reg gyur pa rnams / /
byang chub dam pa myur thob shog /
khyad par 'di snang nub phyogs tshe / /
gnad gcod gdung bas ma gos par / /
mkha' 'gro chos skyong bsu bar bcas / /
dag pa'i zhing du 'jug gyur cig /
dus mtha' 'dir yang phan bde'i gzhi / /
rgyal ba gnyis pa tsong kha pa'i / /
lung rtogs dam chos ma lus pa / /
phyogs dus kun tu rgyas gyur cig /
rgyal ba'i sras kyi rnam thar la / /
slob par 'dod pa'i dge slong zhig /
bla ma lha dang bsrung @# / /
tshogs la / /
gsol gyis smon bzhin 'grub par mdzod /
ces pa mgon khang cher mor gos yug bzang pos gong pa byas pa'i mthing khra'i snyan dar mang po 'bul ba mdzad pa'i skabs stsal ba'o / / / /
@# / /
na mo rat+na tra yA ya /
mchog gsum ngo bo rtsa ba'i bla ma dang / /
dbyer med dpal ldan rdo rje 'jigs byed la / /
brgya byin gzhu ltar bkra ba'i lha rdzas gos / /
phul ba'i dge bas ma gyur 'gro rnams kyis / /
thams cad gzigs pa'i go 'phang myur thob shog /
oM mchog stsol bla ma mgon po dbyer med la / /
rab mdzes dar gyis lhab lhub 'di phul ba'i / /
dge bas bdag dang mkha' mnyam sems can kun / /
'di phyi bar do'i 'jigs pa kun las skyobs / /
hUM| phyag drug yid bzhin nor bu 'khor bcas drung / /
zla shel zhu 'dra'i lha rdzas phul ba'i mthus / /
'gro kun dbul phongs sdug bsngal kun sel zhing / /
dam chos bsgrub pa'i mthun rkyen char bzhin phob / /
hUM myur mdzad dbang gi rgyal po yis / /
bdag dang sems can thams cad kyis / /
myur du zung 'jug mngon 'gyur ba'i / /
legs tshogs mtha' dag dbang du sdus / /
mgon po 'chi med mchog stsol gyis / /
bdag dang bdag la brten rnams kyi / /
'chi bdag bdud bzhi tshar chod la / /
'chi med rig 'dzin thob par mdzod / /
b+h+yauH 'dod khams gtso mor lha rdzas 'di 'bul gyi / /
chos grwa chen po bkra shis lhun po 'dir / /
dge 'dun bshad sgrub longs spyod dar zhing rgyas / /
bar gcod sel zhing rtag tu bsrung skyob mdzod / /
hUM mgon po'i bka' gnyan pho nya'i gtso / /
gnod sbyin chen por 'di 'bul gyi / /
bdag dang pha mar gyur pa kun / /
zhing mchog bgrod pa'i grogs mdzod cig /
dbang phyug dzi na mi tra la / /
spyan gzigs mchod pa'i sprin spros pas / /
bdag dang bdag la bltos pa yi / /
'gro kun dam chos bsgrub pa'i gegs / /
sel zhing mthun rkyen ma lus sgrubs / /
gshin rje Tak+ki rA dza ni / /
lha rdzas na bzas dgyes gyur te / /
bdag dang ma rgan sems can rnams / /
dam chos bsgrub pa'i grogs mdzod cig /
lha chen trak+shad 'khor bcas kyis / /
pha ma sems can thams cad kyi / /
sdig pa'i bsam sbyor rgyun bcad nas / /
byang chub bar du bsrung skyob mdzod / /
dzaH lha chen gshin rje'i rgyal po 'khor bcas la / /
dbang sngon mdangs chags lha rdzas mchog 'bul bas / /
sangs rgyas gnyis pa rje btsun tsong kha pa'i / /
bstan dang bstan 'dzin spel zhing bsrung skyob mdzod / /
b+h+yauH rgyal yum 'dod khams gtso mo bcom ldan ma'i / /
drung du lha rdzas mchod pa'i sprin 'bul bas / /
bdag dang bdag la bltos pa'i 'gro rnams kyi / /
byang chub snying po'i bar du stong grogs mdzod / /
hUM lha chen drag po gdong bzhi yab yum drung / /
bai DUr mdog can gos bzang phul ba'i dges / /
bdag dang mkha' mnyam 'gro ba thams cad kyi / /
kun 'byung 'khor ba'i sdug bsngal rgyu @# / /
bcad de / /
bde 'gro thar pa mchog gi grong du drongs / /
pai 'dod dgu'i dpal ster rnam mang thos sras drung / /
gser zhun mdog can gos bzang mchog 'bul lo / /
dgyes shing bzhes nas bdag dang bdag nyid la / /
bltos pa'i 'gro la bslab gsum 'phags nor stsol / /
kyai gnod sbyin dregs pa'i rgyal po lcam sring la / /
lha rdzas mchog 'bul bkra shis lhun po yi / /
phyi nang gnyer mdzod khrims 'chal tshar gcod cing / /
mi nor dgon gnas bcas pa'i mthun rkyen sgrubs / /
'dis mtshon dge bas bdag gzhan kun / /
bla med byang chub myur thob pa'i / /
'gal rkyen bar gcod kun sol la / /
mthun rkyen ma lus yid bzhin sgrubs /
ces pa rnams kyang mgon khang chen mo sogs su snyan dar rab tu mang po 'bul bar mdzad skabs re rer 'drir bstsal to / / / /
swa sti /
'dis mtshon dge bas bdag dang 'gro ba kun / /
rtag tu tshul khrims bag yod gos ldan zhing / /
bde ba can du skyes nas bcom ldan 'das / /
'od dpag med pa'i sras kyi thu bor shog /
ces pa li ma rnying pa'i rten gtso rje btsun byams pa dang gnyan sgrol la ding pon la thod ma'i na bza' re 'bul ba gnang ba'i nang ngos su 'drir bstsal to / /
swa sti /
ston pa bla na med pa'i snyan shal drung / /
rab mdzes lha rdzas phul mtshon legs spyad mthus / /
dga' ldan mkha' spyod bde ba can la sogs / /
thogs med bgrod nas rgyal rnams dgyes byed shog /
swa sti /
rje btsun bla mar na bza' phul bas mtshon / /
rnam dkar rgya mtshos dga' ldan bde ba can / /
dag pa'i zhing bzhugs rgyal ba rgya mtsho'i tshogs / /
mnyes par byed cing gsung gis tshim par shog /
ces pa lha ldan gyi jo bo rin po che dang / /
dge ldan dngul gdung rin po cher snyan dar na bza' 'bul ba gnang ba'i zhal yig tu mdzad pa'o / / / /
@# / /
na mo gu ru bud+d+ha bo d+hi satwa b+h+yaH 'dis mtshon dge tshogs dung dang pad rtsa ltar / /
mchog tu dkar ba gang zhig bsags pa'i mthus / /
kun bzang 'jam pa'i dbyangs kyi rnam thar rnams / /
ji bzhin spyod pa'i dbang por bdag gyur cig /
bslab gsum gru rdzings sde snod gsum gyis bsdams / /
lhag bsam dar chen brtson bgrus rlung gis bskyod / /
'gro kun sku gsum gling mchog nyams dga' bar / /
sgrol ba'i ded dpon bzang por bdag gyur cig /
snying rje'i rtsa ba zug pa'i byang sems shing / /
rim gnyis ba dan dkar po 'phur lding zhing / /
mdo rgyud rgya mtsho'i pha rol legs phyin te / /
zung 'jug nor bu'i gling du bgrod gyur cig /
tshe rabs kun tu 'khor lo bzhi ldan zhing / /
thub pa'i brtul zhugs bla na med bzung ste / /
rgyal ba'i sku gsung thugs kyi gsang ba'i mdzod / /
'dod dgur spyod pa'i dbang por bdag gyur cig /
skye ba kun tu mnyam med tsong kha pa'i / /
mdo sngags bstan pa'i rgyal mtshan 'dzin pa la / /
'gal rkyen kun zhi @# / /
mthun rkyen ma lus pa / /
'bad rtsol med par lhun gyis grub gyur cig /
blo bzang mi pham mgon dang 'od dpag med / /
tshe yi mthar yang mngon sum mthong gyur nas / /
gnad gcod bar do ngan 'gro'i 'jigs las bsgral / /
rnam dag zhing drangs sa lam kun bgrod shog /
ma pham rdo rje'i gdan du mngon gshegs tshe / /
rnam dag 'khor gyi thog mar bdag gyur nas / /
rgyal ba'i dam chos ma lus kun bzung ste / /
'gro ba'i don chen ma lus bsgrub gyur cig /
gnas skabs su yang chos mthun bsam pa yi / /
dpag bsam 'bras bu'i khur gyis mdzes par shog /
dge legs chen pos kun tu khyab gyur cig /
! /
dge ba 'di yis skye ba kun tu bdag /
shAkya'i rgyal pos 'bral med rjes bzung ste / /
bstan dang 'gro ba'i phan bde bsgrub pa la / /
kun bzang 'jam pa'i dbyangs su bdag gyur cig /
mdo rgyud rgya mtsho'i dpal la longs spyod cing / /
lung rigs shes bya kun la mkhas par sbyangs / /
bslab gsum rim gnyis rnal 'byor mthar son nas / /
thams cad mkhyen pa'i dbang por bdag gyur cig /
'di yi dge bas srid par spyod tshe bdag /
'gyur med dad pa shugs drag nges 'byung dang / /
bcos min byams dang snying rje byang chub sems / /
yang dag lta dang nam yang 'bral ma gyur / /
'dis mtshon bdag gi dge bde bstan 'gro yi / /
phan bde bla na med pa'i rgyur 'gyur zhing / /
'gro ba'i sdug bsngal rgyal ba sras bcas kyi / /
bzhed 'grub gegs rnams bdag la smin gyur cig /
khyad par dga' ldan bde ba can la sogs / /
rnam dag zhing skyes theg mchog rigs sad de / /
rgyal ba'i dam chos ma lus yongs bzung nas / /
stobs bcu mnga' ba'i go 'phang myur thob shog /
ces pa 'di gnyis bkra shis lhun po'i 'du khang gi 'phan skor chen mo'i gong bar rje thams cad mkhyen pa rang nyid kyi phyag bris su mdzad snang ngo / / / /
rgyal yum 'dod khams dbang phyug mgul rgyan du / /
dbang gi rang bzhin do shal 'di phul ba'i / /
dge bas phrin las rnam bzhi'i bdud rtsi yis / /
bdag yid re ba'i bum bzang gang bar mdzod / /
bdag gi dge ba'i bsam sbyor don rnams kun / /
gegs med yid la bsams pa tsam gyis kyang / /
smon pa ji bzhin myur du 'grub pa la / /
rtag tu khyod kyis g.yel med grogs mdzod cig /
mdor na bdag cag gang dang gang song ba / /
de dang der ni lha mo khyod nyid kyis / /
brtse ba'i ma dang sring mo ji bzhin du / /
bar gcod kun sol mthun rkyen ma lus sgrubs / /
phyi nang rgol ba kun 'joms shing / /
phun tshogs rang dbang 'dod dgur spyod / /
mchod sbyin bstan pa'i bya ba sogs / /
yar ngo'i dpal la 'gran gyur cig / / /
dge ba 'di yis tshe rabs kun tu bdag /
mtho ris yon tan bdun ldan rten thob cing / /
shAkya'i rgyal pos 'bral med rjes bzung ste / /
'jam dpal dpa' bo'i spyod tshul mthar phyin shog /
dge ba @# / /
'di yis skye ba kun tu bdag /
thub dbang 'jam dpal snying po byams mgon gyi / /
'bral med zhabs bsten gsung gi bdud rtsi 'thung / /
sa lam mthar phyin sku gsum myur thob shog /
'dis mtshon dge bas bstan dang 'gro ba la / /
'phral dang yun du phan pa rab bsgrub cing / /
rlabs che zab gsal myur ba'i shes rab kyis / /
dam chos ma lus bdag gis 'dzin par shog /
dge 'dis skye ba kun tu bdag /
thub dbang byams mgon 'jam dbyangs kyi / /
zhabs skyes mchod dang mi 'bral zhing / /
thub dbang go 'phang myur thob shog /
dge 'dis tshe rabs kun tu bdag /
phyi nang dug gsum nad spangs te / /
rgyal ba'i dam chos kun bzung nas / /
sman gyi rgyal po'i gnas thob shog /
'di yi dge bas byams mgon gyi / /
thugs rje'i lcags kyus dga' ldan drangs / /
sgo gsum mchod sprin rgya mtsho yis / /
mgon de mnyes par byed gyur cig /
'di nang 'gags tshe bde ba can / /
padmo'i lte bar legs skyes te / /
rgyal ba'i chos tshul kun bzung nas / /
'od dpag med mgon mnyes byed shog /
'dis mtshon rnam dkar phung po'i mthus / /
'khor lo bzhi dang mi 'bral zhing / /
thub pa'i rnam thar kun bzung ste / /
rtag tu dam chos kun 'dzin shog /
deng nas tshe rabs kun tu bdag /
rtag tu thub pa'i zhabs bsten cing / /
rgyal ba'i dgongs pa ji bzhin du / /
dam chos ma lus 'dzin gyur cig /
ces pa'ang bkra shis lhun po'i 'du khang gi 'phan skor chen mo'i kha btags la sku brnyan yod pa 'ga' zhig gi zhabs su phyag bris su mdzad snang ngo / / / /
oM bde legs su gyur cig /
rin chen sa le sbram gyis 'dzin dbang / /
'bum phrag rta dmar zer gyis byugs pa bzhin / /
dge legs 'od zer stong 'bar lham me ba / /
gzi brjid phung po de yis mchog stsol zhig /
nyes spyod dri ma 'khrud pa'i dag byed mchog /
the tshom dra ba gcod pa'i mtshon gyi phul / /
ma lus 'gro ba'i re skong yid bzhin nor / /
gsung gi bdud rtsis 'gro 'di dbugs phyungs shig /
rab 'byams shes bya kun la thogs med cing / /
'gro la bu ltar brtse ba'i thugs mnga' ba / /
lung rtogs nor bus bltams pa'i rgya mtsho che / /
thub dbang thugs rje'i lcags kyus bdag zungs shig /
rin chen dbang gi rgyal po ji bzhin du / /
mi rtog bzhin du srid zhi'i phun tshogs kun / /
ma lus bskrun mdzad rgyal ba'i phrin las kyi / /
ga bur mchog des bdag snying tsha gdung sol / /
dkon mchog gsum gyi dri gsung rab rgyas shing / /
dam can bsrung ma'i bung ba khyu 'khrigs la / /
'dun ldan rnam dag zil dngar bcud ldan pa / /
pad mo'i dga' tshal rjes 'gro gtsug lag khang / /
mdzes byed spel legs me tog phreng ba yi / /
phun tshogs la 'khu ba dan phreng ring 'di / /
blo bzang chos kyi rgyal mtshan lhag bsam gyi / /
sbyin las 'ongs pa rnam dkar rgya mtsho'i dpal / /
'di yi dge bas bdag @# / /
gzhan 'gro ba rnams / /
mi khom gnas su nam yang mi skye zhing / /
dal 'byor yon tan bdun ldan rten thob shog /
khyad par tshe 'di'i snang ba 'gags ma thag /
dga' ldan gnas su skyes nas mi pham mgon / /
'jam dpal snying po'i zhal bzang mngon gyur nas / /
gsung gi bdud rtsi ngoms med 'thung bar shog /
de yi mthu las theg gsum mdo sngags kyi / /
chos tshul ma lus rgyal ba'i dgongs pa bzhin / /
legs par bzung ste kun bzang spyod pa kun / /
bsgrub la nam yang zhum pa med par shog /
nam zhig 'phags yul dbus su ma pham mgon / /
sprul pa mchog gi gar gyis rol pa'i tshe / /
'khor gyi thog ma nyid du bdag gyur nas / /
rtag tu mnyes pa kho na bsgrub par shog /
de'i tshe ma rnams 'khor ba'i rgya mtsho las / /
sgrol ba'i dam bca' sngon gnas rjes dran te / /
gang 'tsham thabs la mkhas pa'i gru bo ches / /
'gro kun srid mtsho che las sgrol bar shog /
deng nas skye dang skye ba thams cad du / /
rang dang gzhan don chu klung bye ba brgya / /
gang du 'du ba 'khor lo bzhi ldan pa'i / /
yon tan rgya mtsho chen por 'gyur bar shog /
khyad par grangs med 'gro ba'i bla ma de'i / /
zhabs sen gtsug gi rgyan dang mi 'bral zhing / /
sgra 'dzin gsung dang 'dren byed zhal skyin gyi / /
bdud rtsi'i dpal dang 'bral ba med par shog /
bdag gi sgo gsum bya ba thams cad kyang / /
bstan dang 'gro ba'i phan bde phun tshogs kyi / /
rgyu las gzhan du ma gyur 'gro kun gyi'ang / /
zla med skyabs kyi mchog tu bdag gyur cig /
shugs drag snying rje chen pos yid bskyod nas / /
nyam thag 'gro ba'i duH kha ma lus pa / /
bdag nyid gcig pus bsal nas dus kun tu / /
bde ba mchog la bdag gis 'god par shog /
bdag ni dman par gyur kyang 'gro kun gyi / /
sdug bsngal khur du 'khyer la mi zhum zhing / /
phongs par gyur kyang sbyin la dga' ba dang / /
srog la bab kyang tshul khrims bsrung bar shog /
cis kyang 'khrug bral bzod pa'i go bgos te / /
skyong la med pa'i brtson 'grus rta zhon nas / /
ting 'dzin ral gri shes rab ngar ldan gyis / /
dug gsum dgra sde'i dpung tshogs myur 'joms shog /
rang dbang ma thob nying mtshams sbyor ba na / /
'phags mchog nye rgyal rnam thar ji bzhin du / /
rtag tu rab byung tshul khrims rnam dag shog /
bslu med dkon mchog gsum gyi thugs rje yis / /
bdag cag dam par 'dzin pa'i skye bos mtshon / /
mthong thos dran reg skye bo thams cad kyang / /
thar pa dam pa'i lam dang 'bral ma gyur / /
'di yi dge bas dus gsum gshegs rnams dang / /
sar gnas rgyal ba'i sras po thams cad kyi / /
rlabs chen spyod pa smon lam ci mchis pa / /
bdag nyid gcig pus yongs rdzogs spyod par shog /
rang don bsam pa dug bzhin spangs nas ni / /
phan bde'i 'byung gnas rin chen sems mchog dang / /
rmi lam du yang skad cig 'bral ma 'gyur / /
bdag nyid bzhin @# / /
du kun kyang de 'drar shog /
zhing gang rgyal ba'i nyi mas ma bgrod pa / /
der ni bdag gi sprul pa sna tshogs kyi / /
nyi mas rgyal ba'i mdzad pa kun bsgrubs te / /
phan bde'i pad tshal rgyas par byed par shog /
rgyal ba kun gyi gsang ba nam mkha'i mdzod / /
ma lus bdag gi mngon sum yul gyur te / /
gdul bya'i khams dang bsam pa ji bzhin du / /
ma rnams kun la dus su 'doms par shog /
skye ba kun tu srid pa'i phun tshogs rnams / /
dug can lag 'gro gnas pa'i tshang tshing ltar / /
mthong nas mgo la me shor bzlog lta bur / /
lam mchog bsgrub la rtag tu brtson par shog /
gang du sdig pa'i 'bras bus gtsos gyur kyang / /
srid pa'i ngang tshul dran nas mi zhum zhing / /
shugs drag brtse bas nyam thag sdug bsngal kun / /
ma lus bdag gi rgyud steng len par shog /
'khor ba'i phun tshogs ji tsam thob gyur kyang / /
nga rgyal mtho ba'i sems spangs phan bde kun / /
bsam pa thag pas 'gro la bsngo bar shog /
bslu med ston pa de yi rnam thar bzhin / /
drag shul rlabs chen spyod pa'i byed po yis / /
lam lnga sa bcu bde blag bgrod gyur nas / /
stobs bcu mnga' ba'i go 'phang myur thob shog /
nam mkhas gar khyab bdag gi sgo gsum gyi / /
bkod pas khyab byas sna tshogs rnam 'gyur gyis / /
rdzogs ldan sprin bzhin 'dod dgu'i gru char gyis / /
mkha' mnyam 'gro kun bde la 'god par shog /
de ltar smon pa'i rnam dkar phung po'i mthus / /
lus can kun gyi phan bde'i sgo gcig pu / /
blo bzang lung rtogs dam chos ma lus pa / /
srid mthar rgyas la gegs yod ma gyur cig /
khyad par bshad sgrub bstan pa'i 'byung gnas mchog /
rnam mang mkhas pa'i skye bos bstan pa'i gnas / /
tshogs mchog 'dus pa rgya mtsho'i dga' ba'i tshal / /
bkra shis lhun po rtag tu rgyas gyur cig /
bla ma yi dam mkha' 'gro chos skyong sogs / /
skyabs mchog kun gyis g.yel med grogs mdzad nas / /
bdag gi chos dang mthun pa'i bsam pa kun / /
yid la re ba ji bzhin 'grub par shog /
bdag ni gang dang gang du gnas pa der / /
mi shis mi 'byung 'jig rten las / /
'das pa'i 'dod dgu'i 'byor pa phun tshogs kyi / /
bde legs chen pos phyogs kun gang bar shog /
gnas skabs kun tu'ang rgyal bas bsngags pa yi / /
lus dang longs spyod gnas dang grogs la sogs / /
lam mchog bsgrub pa'i mthun rkyen phun tshogs shog /
bkra shis rgya mtshos phyogs kun gang bar shog /
dkon cog gsum gyi bkra shis deng 'dir stsol /
zhes pa bla ma sangs rgyas byang sems kyi sku brnyan kha btags sogs la bris pa'i 'phan skor gyi gong pa la rje thams cad mkhyen pa nyid kyis phyag bris su mdzad snang ngo / / / /
@# / /
oM swa sti /
'di phul dge bas bsam grub bu khrid ni / /
yab yum sras bcas tshe ring longs spyod ldan / /
bde skyi @# / /
phun tshogs mthar thug sangs rgyas kyi / /
go 'phang dam pa myur du thob par shog /
swa sti /
dpon sa bsam grub bu khrid kyis / /
'di ltar phul ba'i dge ba'i mthus / /
gnas skabs bsams don kun 'grub cing / /
mthar thug sangs rgyas myur thob shog /
ces pa mu tig byu ru spos shel sogs kyi 'phan tsar phul ba'i pan mgo'i rgyab la phyag bris su mdzad snang ngo / / / /
@# / /
na mo gu ru mu ni in+d+rA ya /
gang gi mkhyen brtse'i yon tan gter / /
rab 'byams rgyal ba gzhan kun gyi / /
yon tan phung po bsdoms pa la / /
'khu ldan shAkya'i gtso bo de'i / /
zhabs skyes pad mo'i ge sar la / /
sgo gsum dang bas phyag 'tshal zhing / /
byang chub snying por skyabs su mchi / /
mgon po thugs rje'i lcags kyus zungs / /
srid pa gsum na zla bral zhing / /
bslu ba med pa'i skyabs kyi phul / /
dran pa tsam gyis gdung sel ba'i / /
bcom ldan khyod la snying nas 'dud / /
bdag lus longs spyod dus gsum gyi / /
dge tshogs phung po ci yod dang / /
dngos bshams yid kyis sprul pa las / /
byung ba'i mchod sprin rgya mtshos mchod / /
mi shes byis pa'i spyod tshul gyis / /
phan mdzad khyod kyi dgongs pa dang / /
'gal bgyis gnod zhing 'gyod pa yis / /
thugs rje che ldan khyed rnams kyi / /
spyan sngar bshags shing bsdam par bgyi / /
bdag cag nyam thag 'gro ba rnams / /
bskyab phyir nyid kyi sku dang srog /
grangs med gtong sogs dpa' khyod kyi / /
mdzad pa kun la yi rang ngo / /
khyod kyi bstan pa'i rjes slob kyang / /
thub dbang zhi ba'i dbyings gshegs pas / /
mas spangs ri dwags bu 'dra bdag /
dbugs dbyung slad du 'dzum zhal ston / /
chos kyi 'khor lo'i sprin chen las / /
srid pa'i nad brgya ma lus pa / /
drung nas 'byin pa'i bdud rtsi'i char / /
'gro ba'i bla mas rtag tu phob / /
'dis mtshon rnam dkar dge ba'i mthus / /
bdag cag ring nas gces bskyangs pa / /
mar gyur nyam thag 'gro ba kun / /
myur du bde gshegs gnas thob shog /
bdag kyang tshe rabs thams cad du / /
bu ram shing pa'i rjes 'brang zhing / /
thub pa'i nyi ma mtha' dag gi /
chos kun ji bzhin 'dzin gyur cig /
ji srid bla med byang chub bar / /
stobs bcu mnga' bas bdag cag gi /
'bral med dge ba'i bshes mdzad cing / /
khyod mnyes kho na sgrub gyur cig /
'di snang nub tshe bde ba can / /
'od dpag med pa'i zhabs drung du / /
legs skyes gsung gi bdud rtsi 'thung / /
yon tan rgya mtsho'i mthar phyin gyur / /
de nas sna tshogs sprul pa yis / /
nyam thag 'gro ba ma lus pa'i / /
gdung sel gnas skabs mthar thug gi /
'dod dgu ma lus sbyin gyur cig /
bdag ni mthong dang thos pa dang / /
dran reg gus par byed pa rnams / /
log pa'i lam du mi ltung bar / /
bde nas bde bar bgrod gyur cig /
bdag la dam par 'dzin pa rnams / /
'bral med bdag gis rjes bzung ste / /
bdag nyid mngon par sangs rgyas @# / /
tshe / /
'khor gyi thog mar 'gyur bar bgyi / /
pha mar gyur pa'i 'gro ba rnams / /
sgrol phyir mnar med me nang du'ang / /
'jug la spro ba'i gdeng ldan pas / /
'gro kun bde la dgod gyur cig /
bdag gi bsod nams 'di yi mthus / /
lus can kun gyi sdig sdug rnams / /
thams cad bdag la smin gyur nas / /
de dag rtag tu bde gyur cig /
bdag gi ming tsam dran pas kyang / /
'jigs pa med pa'i gnas thob ste / /
dam pa'i grogs dang mi 'bral bar / /
thams cad mkhyen grong 'jug gyur cig /
bdag kyang srid na rgyu ba'i tshe / /
sdig bral mngon mtho'i dpal ldan zhing / /
chos kyi longs spyod phun tshogs pa'i / /
mkhas pas smon pa'i gnas gyur cig /
khyad par mi pham zhabs zung gi /
gtsug rgyan mdzes dang mi 'bral zhing / /
mgon de'i gsung gi gsang ba kun / /
'dzin cing mnyes pa bsgrub gyur cig /
gnas skabs kun tu thams cad mkhyen / /
blo bzang grags pa'i mdo sngags kyi / /
bstan pa spel la 'gal rkyen bral / /
mthun rkyen yid bzhin 'grub gyur cig /
ces pa cho 'phrul chen po'i dus mchod skabs dgos pa mchod lha sogs bris pa'i gos yug gi god par 'drir bstsal to / / / /
swasti /
rgyal ba'i dbang po blo bzang grags pa'i dpal / /
mgon de'i sku gzugs 'dod dgu'i char 'bebs pa / /
bsam 'phel dbang gi rgyal po 'di bzhengs pa'i / /
dge bas mtshon pa'i rnam dkar phung po'i tshogs / /
ma lus gcig tu bsdoms te mgon khyod kyis / /
tshe rabs kun tu rjes su 'dzin pa dang / /
khyod kyi mdo sngags bstan pa'i srol chen po / /
ches cher rgyas la yun ring gnas phyir bsngo / /
bdag dang bdag lus bskyed pa'i drin can ma / /
gzhan yang mthong thos dran cing reg pa yi / /
bdag la 'brel ba'i skye bo thams cad dang / /
'di yi phyir du mthun rkyen gang bsgrubs pa / /
kun kyang tshe 'di'i snang ba 'gags ma thag /
dga' ldan gnas su nges par skye ba dang / /
ma pham mgon dang 'jam dpal snying po yi / / / /
brtse ba'i phyag gis dgyes bzhin 'dzin gyur cig /
deng nas bzung ste tshe rabs thams cad du / /
khyod kyi dgongs pa'i gnad don kun rtogs te / /
bstan dang sems can don kun bsgrub pa la| |rje btsun bla ma khyod dang mtshungs par shog /
'khor ba'i bde la zhen cing chags pa dang / /
rang bde 'dod pa dug bzhin gtan spangs nas / /
'gro ba'i don du rgyal sras spyod pa'i khur / /
ma lus 'dzin la zhum pa med par shog /
'khor ba'i rtsa ba gcod byed yang dag lta / /
gsang chen lam gyi mthar thug rim pa gnyis / /
khyad par theg chen rtsa ba byang chub sems / /
bdag gi snying la 'bral ba med gyur cig /
gnas skabs su yang bsams pa'i don rnams kun / /
bde blag 'grub cing 'gal rkyen zhi ba dang / /
tshe dang 'byor pa bshad sgrub 'phrin las rnams / /
yar ngo'i zla bzhin rtag tu rgyas par shog /
yul phyogs kun tu'ang nad dang 'khrug pa sogs / /
mi mthun gnod pa thams cad zhi ba dang / /
@# / /
lo tog phun tshogs bde skyid dpal 'byor la / /
rdzogs ldan dus bzhin kun kyang spyod par shog /
rgyal dang de'i yum rgyal sras 'phags pa'i tshogs / /
mchog tu bden pa'i mthu dang byin rlabs dang / /
rgyu 'bras rten 'brel nam yang mi bslu ba'i / /
bden pas ji ltar smon bzhin 'grub par shog /
ces pa 'di bkra shis lhun po'i gtsug lag khang du rje bla ma'i dngul sku bzhengs skabs smon lam du stsal pa'o / / / /
oM swasti /
gser gyi 'dzin mar nyal 'gro'i phung po ltar / /
bkra shis lhun por spungs pa'i chos grwa che'i / /
tshogs mchog mchod pa'i bdud rtsi bskyil ba'i gnas / /
rin cen las grub phul byung snod yangs 'di / /
blo bzang chos kyi rgyal mtshan dpon slob kyis / /
legs bsgrubs 'dis mtshon dge tshogs rgya mtsho'i mthus / /
bkra shis lhun gyis grub pa'i chos grwa che / /
srid mtha'i bar du dar zhing rgyas pa dang / /
dge 'dun khrims gtsang thugs mthun bshad sgrub 'phel / /
thub bstan dar rgyas yun ring gnas gyur cig /
bdag dang mkha' mnyam 'gro ba ma lus pa / /
rtag tu bla med theg pa'i snod gyur te / /
rlabs chen rgyal sras spyod pa mthar phyin nas / /
thams cad gzigs pa'i go 'phang myur thob shog /
'di yi byed po dpal 'byor bsam grub sogs / /
gnas skabs mthar thug 'dod don 'grub gyur cig /
tshogs khro chen mo gsar bzhengs kyi zhal yig go / / /
@# / /
hUM| rgyal ba kun gyi mthu stobs kun 'dus pa'i / /
bcom ldan rdo rje 'jigs byed 'khor dang bcas / /
rten 'dir brtan par bzhugs la chos grwa 'di / /
srid mtha'i bar du dar zhing rgyas par mdzod / /
tiShTHa badzra mang+ga laM /
hUM| thugs rje chen po khros pa'i gar mdzad pa / /
myur mdzod ye shes mgon po 'khor bcas la / /
bkra shis lhun po'i mi nor dge 'dun sde / /
bcol lo bltos so 'phrin las rnam bzhis skyongs / /
tiShTHa badzra sa ma ya /
lha chen nyi ma'i sras po 'khor bcas la / /
chos grwa che 'di'i mi nor dge 'dun sde / /
gnyer du gtad do rtsa brgyud bla ma yi / /
bka' las ma 'da' rtag tu bsrung skyob mdzod / /
tiShTHa badzra sa ma ya / / / /
@# / /
bso spyi khang du rje rang nyid kyi sku brnyan gtso bor gyur pa'i bris 'bur gyi rten bzhugs pa'i dkar chag smon lam gnyer gtad ni / / / /
oM swasti /
blo bzang chos kyi rgyal mtshan 'dzin par grags / /
sher phyin smra ba'i rgyan gyur rab tu 'byor / /
'jam dpal grags pas nag phyogs bdud bgegs 'joms / /
klu sgrub sras kyi thu bo legs ldan 'byed / /
dkyil 'khor bye ba'i bdag po a b+ha ya / /
skad gnyis smra ba'i dbang po rta nag 'gos / /
'jam pa'i dbyangs dngos sa skya paN+Ti ta / /
snang srid zil gnon g.yung ston rdo rje dpal / /
mkhas grub bstan pa'i nyi ma dge legs dpal / /
bsod nams phyogs kyi glang po bsten pa'i gnyen / /
blo bzang don gnyis lhun gyi grub pa'i rje / / / /
@# / /
thub dbang @# / /
gnyis pa blo bzang grags pa'i dpal / /
'jam dbyangs sras po 'jam dpal rgya mtsho'i zhabs / /
bka' gdams bstan pa'i bdag po dge 'dun grub / /
dge ldan gdams pa'i mdzod 'dzin ba so rje / /
rje btsun chos kyi rgyal mtshan bstan pa'i srog /
mkhas grub sangs rgyas ye shes skyabs kyi phul / / / /
@# / /
rigs kun khyab bdag dpal ldan rdo rje 'chang / /
til brdung spyod pas rnam grol te lo pa / /
nA ro ta pa rgyud sde rgya mtsho 'byed / /
grub pa'i dbang phyug DoM bi he ru ka /
chos kyi rdo rje zung 'jug go 'phang brnyes / /
rig 'dzin mchog brnyes dpal ldan rdo rje 'dzin / / / /
@# / /
lha bcas 'gro ba'i ston pa shAkya'i gtso / /
shes rab can gyi mchog gyur sha ri'i bu / /
rdzu 'phrul can gyi mchog gyur pang nas skyes / /
byams mgon thugs rjes dga' ldan gnas su 'dren / /
'jam pa'i dbyangs kyis rnam dpyod shes rab stsol / /
bstan la ston pa dang mtshungs klu sgrub zhabs / /
byams mgon sras mchog 'phags pa thogs med zhabs / /
'od dpag med mgon dpal ldan a ti sha /
tshe dpag med mgon dran pas 'chi bdag 'joms / /
rgyal ba'i gtsug tor las 'khrungs gdugs dkar mo / /
rnam par rgyal mas 'gro la 'chi med stsol / /
'phags ma sgrol ma 'jigs pa brgyad las skyobs / /
sgrol ma dkar mo tshe dang ye shes stsol / / / /
@# / /
rdo rje 'jigs byed bdud rnams kun gyi dgra / /
ye shes mgon po dgra 'joms bar gcod sel / /
blo bzang bka' srung gtso bo chos kyi rgyal / /
dmag zor rgyal mo bstan pa'i bya ra mdzad / /
rgyal chen rnam sras 'dod dgu'i tshar ba 'babs / /
beg tse lcam sring bstan dgra rtsad nas gcod / /
phying dkar dpa' bo bkra shis lhun po skyong / / / /
@# / /
swasti /
phan bde'i char 'bebs zhabs sen yid bzhin nor / /
spyi bor reg pas gdung sel mchog stsol ba'i / /
bslu med bla ma yid ma mchog gsum la / /
byang chub snying po'i bar du skyabs su mchi / /
pir 'dzin rgyal po chos dbyings rgya mtsho yi / /
slob bu lha bzo kun dga' rgyal mtshan gyis / /
bsam sbyor dag pas lha dang bla ma yi / /
sku brnyan mig gi bdud rtsi spungs 'dra bzhengs / /
dge bas deng nas tshe rabs thams cad du / /
lha dang bla ma'i tshogs kyis rjes bzung nas / /
stobs bcu mnga' ba'i go 'phang myur thob ste / /
mar gyur 'gro ba 'dren pa'i dpal gyur cig /
ba so dge ldan rab rgyas chos kyi sde / /
dar zhing rgyas las byung ba'i khrims ldan gyi / /
blo gsal rgya mtshos gnas 'di yongs gang nas / /
bshad sgrub bya bas nyin mtshan 'da' bar shog / / /
'di ltar bskrun pa'i dge tshogs rgya mtsho'i mthus / /
sku 'di'i phyir du 'bad pa byed pa dang / /
'di nyid mthong thos dran reg skye bo'i tshogs / /
bde ba can gyi zhing du skye bar shog /
'di rnams 'chi bdag las kyi gshin rje dang / /
@# / /
dmag zor rgyal mo chos skyong lcam sring la / /
gnyer du gtad do log pas 'khyer byed na / /
myur du drag po'i chad pas tshar chod mdzod / / / /
@# / /
hUM rdo rje nag po gdong bzhi pa / /
yum bzhi bshan pa'i tshogs rnams la / /
bkra shis lhun po sde dang bcas / /
bcol lo bsrung skyobs ma g.yel cig /
tiShTHa badzra / / / /
oM shar phyogs yangs pa'i nor 'dzin lha lam la / /
dbang bsgyur lha yi dge bsnyen dpa' bo che / /
sde brgyad 'byung po'i 'khor dang lhan cig tu / /
'dir byon rnal 'byor bcol ba'i 'phrin las mdzod / /
phyi nang mchod tshogs bar snang khyon gang zhing / /
khyad par sha khrag gtor mas sa gzhi'i tshogs / /
yongs su bkang ste bdud rtsir byin brlabs nas / /
gnas bdag gzhi bdag 'khor bcas mnyes phyir 'bul / /
dam rdzas mchod gtor rgya mtsho 'di bzhes las / /
rnal 'byor bdag cag 'khor dang bcas rnams kyi / /
'gal rkyen bar chad thams cad zhi ba dang / /
mthun rkyen bsams don yid bzhin 'grub par mdzod /
ces pa 'di ni dad stobs dang ldan pa khe shig tu wang gis gsol ba btab pa la brten nas sbyar ba'o / / / /
@# / /
na mo rat+na tra yA ya /
gser zhun brtsegs pa'i lhun po dbang po'i gzhus / /
'khyud pa ji bzhin mtshan dpe'i dpal 'bar ba / /
srid gsum 'gro ba'i bla ma shAkya'i tog /
dran pa yis kyang snying gi gdung ba sel / /
phan bde'i 'byung gnas sprul ba'i gtsug lag khang / /
'jig rten dbang po'i pho brang mdzes pa'i rgyan / /
sa le sbram gyi tog 'bar bya 'dab bcas / /
gsos shing gsar du bskrun pa'i byed po gang / /
ris med bstan la dad pa'i ngang tshul can / /
blo bzang chos kyi rgyal mtshan zhes pa nyid / /
de las 'ongs pa'i rnam dkar ci mchis pa / /
ma rnams don du byang chub mchog tu bsngo / /
tshul 'dir mthun rkyen sgrub byed ma lus kyang / /
tshe ring nad med longs spyod kyis mdzes shing / /
bde 'gro nor bu'i them skas rim 'dzegs nas / /
sku gsum gzhal med khang du 'jug gyur cig /
dge legs 'od brgya'i snang ba 'byung ba'i sgo / /
rgyal ba'i bstan pa nam mkha'i nor bu yang / /
bar gcod bdud tshogs sprin gyis mi sgrib par / /
phyogs dus kun tu gsal zhing rgyas gyur cig /
yul phyogs 'dis mtshon rgyal khams thams cad du'ang / /
mi shes rgud pa'i ming yang mi 'byung zhing / /
rdzogs ldan gsar du 'ongs 'dra'i dga' ston gyi / /
chos nor 'dod dang thar pa 'phel gyur cig /
khyad par sde 'dir nad rims mu ge dang / /
lo nyes dus 'khrug dgra yi gnod bral zhing / /
phun tshogs 'dod dgu'i 'byor pas yongs gang bas / /
nyin mtshan kun tu bde dges 'tsho gyur cig /
bdag kyang deng nas tshe rabs thams cad du / /
'khor lo chen po bzhi dang mi 'bral zhing / /
'jam dpal 'jig rten dbang phyug gsang 'dzin dang / /
kun bzang mdzad pa ma lus bsgrub gyur cig /
@# / /
bdag la brten cing mngon dga'i 'gro kun kyang / /
ma pham mdun sa bde ba can la sogs / /
rnam dag zhing du padmo las skyes te / /
bdud bzhi'i g.yul las myur du rgyal gyur cig /
ces sngon byon dam pa'i rnam thar la blta bar 'dod pa rnam mang gzhung brgya smra ba shAkya'i dge slong blo bzang chos kyi rgyal mtshan gyis tshig gi spros pa dor te g.yar khral du 'tshal ba dge'o / / / /
@# / /
oM bde legs su gyur cig /
gangs ri'i mgon po'i zhing mchog mdzes pa'i rgyan / /
mkhas mang bye ba phrag brgya 'byung ba'i gnas / /
chos grwa chen po bkra shis lhun po yi / /
rnam mang thos bsam gling gi gdan sa pa / /
lung rigs smra ba dge 'dun yar 'phel gyis / /
lhag bsam dag pas grwa khang rtse ba nas / /
shing rtse logs bris rtser son legs par bsgrubs / /
ri mo mkhas pa blo bzang dpal ldan gyis / /
gtso byas rig byed 'dzin mang sor mo yi / /
sgyu rtsal las 'ongs dus gsum bde gshegs dang / /
rtsa brgyud bla ma rgyal dang rgyal ba'i sras / /
chos bsrung mngon sum byon 'dra'i sku brnyan ni / /
'dren byed dga' ston spungs 'dra legs par bskrun / /
de las byung ba'i rnam dkar dge ba'i tshogs / /
kun+da zla zer bye bas phyugs 'dra des / /
'di lta'i don du mthun pa'i dngos po dang / /
sgo gsum ci rigs phan par byed pa rnams / /
ngan song ngan 'gro mi khom gnas spangs te / /
rtag tu dal 'byor lha mi'i rten brgyud nas / /
bla med byang chub dam pa myur thob shog /
khyad par chos grwa chen po 'di nyid du / /
blo gsal mkhas mang rgya mtsho'i tshogs 'du zhing / /
bshad sgrub longs spyod 'dod dgu 'gran bzhin 'phel / /
bkra shis dge legs srid mthar rgyas gyur cig /
ces pa rje thams cad mkhyen pa'i gsung ngo / / / /
@# / /
na mo rat+na tra yA ya /
mdzes byed dus su cho 'phrul smon lam la / /
tshogs chen ja 'dren zangs ltir bco brgyad bskrun / /
de yi phyi lo byams chen thub dbang skur / /
rim bzhin gos bzang lung ki'i chos gos phul / /
sna tshogs dbyig ces bya ba'i lo nang du / /
byams mgon li 'dra dngul gyi ston pa'i sku / /
thub dbang gtsang khang dbus ma'i steng nyid du / /
zangs khal brgya dang gser zho lnga brgya las / /
grub pa'i gser 'bru gser gyi lhun po ltar / /
brjid cing lhun chags bkod pas mdzes pa bzhengs / /
phur bu'i lo la dbyen bzlums mchod rten ni / /
bde gshegs ring bsrel snying po can du bsgrubs / /
bag yod lo nang byams chen dbu thog tu / /
gser zangs rgya phigs gzi 'od 'bar ba bgyis / /
kun dgar gtsug lag khang chen thog khebs pa'i / /
bzang gos las grub bla re gsar pa dang / /
sngar gyi bla re rnying shing 'thor rnams kyang / /
gsos shing brjes te gsar pa lta bur byas / /
me khyer zhes byar dngul srang lnga brgya las / /
rgyal ba gnyis pa'i sku 'bag de nyid kyi / /
g.yu tshems @# / /
margad mar grags mchod sdong dbus / /
g.yon g.yas rim bzhin rje btsun bla ma dang / /
'brom ston dge 'dun grub pa'i tshems bzhugs pa / /
dad ldan bsod nams zhing du mngon sum du / /
byin rlabs gzi 'od stong 'bar lhang nger ni / /
tshogs mchog gsol ba 'debs pa'i rten du bskrun / /
de mtshungs sngar gyi dbyen bzlums mchod rten de'i / /
chos 'khor yan chad gser zangs dag las bsgrubs / /
'di dag bsgrubs pa'i dge bas thub dbang gi /
bstan pa rin chen phyogs bcur rgyas pa dang / /
mar gyur 'gro kun rtag tu bde ldan zhing / /
thams cad gzigs pa'i go 'phang myur thob shog /
ces pa'ang dkon mchog gsum gyi bka' 'bangs tha chung btsun pa blo bzang chos kyi rgyal mtshan gyis smras pa dge legs 'phel / / / /
@# / /
don grub tshogs mchog stong tsam 'dus pa la / /
chos 'khor sngon med gsar btsugs zla gcig bar / /
phogs dang ja tshul bzang po legs par bskrun / /
rnga chen rang byung lnga ldan dbu thog tu / /
gser zangs rgya phigs bkod pa mdzes pas brgyan / /
rab byung slar yang gtsang khang zur zung dang / /
rgyud khang gany+jir gsum mnyam du bkod / /
rab myos byang phyogs bde bar gshegs pa'i bka' / /
ji snyed 'gyur rnams yongs rdzogs glegs bam bzhengs / /
de rjes dge ldan gser gyi thog gis brgyan / /
skyes bdag chos grwa chen po'i gtsug lag khang / /
shing rtsi ri mo'i rgyan gyis mdzes par byas / /
dpal gdong slar yang btso ma'i gser sbyangs las / /
rgyal ba'i bka' 'gyur ma tshang med par bsgrubs / /
bzhugs khang ston pa'i mdzad pa'i ri mos brgyan / /
sa skyong gser sbyangs las grub bka' 'gyur dang / /
ye shes bsrung ma'i sku brnyan mang po bsgrubs /
ces pa 'di gnyis rje thams cad mkhyen pa rang nyid kyis phyag bris su mdzad snang ba las blangs so / / / /
@# / /
hUM| mahA kA la 'khor bcas la / /
rten gsum mchod rdzas bcas pa 'di / /
bcol lo bltos so gnyer gtad pas / /
bsam sbyor ngan pa'i dgra byung na / /
snying khrag dron mo hub kyis bzhes / /
bdun rgyud tshun chad tshar gcod mdzod / /
badzra sa ma ya tiShTHa /
de bzhin chos kyi rgyal po la'ang / /
gtad do gnyer ro bya ra mdzod /
ces pa li ma rnying pa'i lcags dra'i nang gi shel sgor bzhugs pa'i mgon chos kyi sku brnyan gnyis kyi gsham du phyag bris su mdzad snang ngo / /
swa sti /
rin chen sa 'dzin rdul mnyam dpal rkang gi /
ye shes mtshan dpe'i dpal 'bar byams mgon gyi / /
bkra shis 'khor los mtshan pa'i zhabs pad zung / /
bdag cag spyi bo'i rgyan du rtag bzhugs gsol / /
grangs med bskal par bsod nams ye shes kyi / /
'dab stong 'bum phrag legs par brtsegs pa'i steng / /
sku gsum 'bras bu bzang po'i dpal 'bar ba / /
nyi ma'i gnyen gyis rang gi rgyal tshab tu / /
dbang bskur chos kyi rgyal srid skyong ba'i gnas / /
dag zhing la 'khu @# / /
dga' ldan skyed tshal gyi / /
zhing bkod sngon med ya mtshan ri mo 'di / /
pir thogs rgyal po chos dbyings rgya mtsho yi / /
rnam dpyod sor mo'i rtse las legs par 'khrungs / /
'di yi phyir du mthun pa sgrub pa dang / /
lha lam khyab pa'i mar gyur 'gro ba rnams / /
ma pham mdun sa yid dga' chos 'dzin du / /
skyes nas sa bcu'i rim pa mthar son te / /
sku gsum bde ba che la spyod par shog /
ces pa'ang thams cad mkhyen pa nyid kyi gsung ngo|| ||swasti /
gang gi ngo bo rgyal ba thams cad kyi / /
chos sku'i rang bzhin dag dang dbyer med kyang / /
bgrang yas sgyu 'phrul dra ba'i 'jo sgeg gi /
gtso bo gcig lhag phyogs kyi grangs ldan 'di / /
nang so bsod nams mtshan can lhag bsam gyis / /
'jam dbyangs gnyis pa dkon mchog lhun grub pa'i / /
dgongs pa rdzogs phyir mthun pa'i rkyen sbyar nas / /
gangs can sman thang pa zhes grags pa yi / /
lugs 'dzin gtso bo pir thogs mkhas pa'i mchog /
dge tshul chos dbyings rgya mtshos dad pas bsgrubs / /
'dis mtshon dge tshogs zla shel 'od stong gis / /
dkon mchog lhun grub bzhed pa kun+da'i tshal / /
sku gsum ze'u 'brus mngon par mdzes pa dang / /
bsod nams dar rgyas mnga' thang lang tsho tshe / /
rigs rgyud 'khor dang longs spyod snyan grags sogs / /
'dod dgu dbyar mtsho bzhin du rgyas gyur cig /
yon mchod 'khor bcas tshe rabs thams cad du / /
rje btsun bla mas 'bral med rjes bzung ste / /
bde 'gro nor bu'i them skas la brten nas / /
thams cad gzigs pa'i go 'phang myur thob shog /
ces pa'ang thams cad mkhyen pa nyid kyi gsung ngo / / / /
swasti /
kun mkhyen ye shes pir gyi rtse mo las / /
'khrungs pa'i mdzes sdug la 'gran srid zhi yi / /
gzugs 'dzin dga' ston spungs 'dra'i byed pa po / /
sman thang pa zhes grags pa'i lugs 'dzin gtso / /
sdom brtson mkhas pa chos dbyings rgya mtsho yis / /
rnam dpyod dad dang brtson pa'i stobs kyis bsgrubs / /
de las 'ongs pa'i dge tshogs gang+gA'i rgyun / /
thams cad gzigs pa'i rgya mtshor 'jug gyur cig /
tshe rabs kun tu lha mi'i 'dren pa mchog /
zas gtsang sras dang rje btsun bla ma'i tshogs / /
kun gyis 'bral med rjes su bzung ba'i mthus / /
dge legs nor bu'i them skas rim 'dzegs te / /
sku gsum gzhal med khang du bgrod par shog / / /
swasti /
'di ltar bskrun pa'i rnam dkar gser sbyangs kyi / /
me tog byams mgon bstan pa'i rgyan gyur te / /
ma pham bzhad pa'i ljags yangs rgyud mang sgras / /
dbugs dbyung byang chub dam par lung ston shog /
'di dag gzims chung thang ka'i rgyab yig la gnang ba'o / /
na mo badzra b+hai ra wA ya| dus gsum rgyal ba kun gyi yum / /
dmag dang zor gyi las dgyes pa / /
'dod khams dbang phyug 'khor bcas la / /
rdo rje 'chang dbang nas bzung ste / /
rtsa brgyud bla ma'i tshogs rnams kyis / /
bka' bsgos ji bzhin rang nyid kyis / /
@# / /
snyigs dus gdul dka' ma lus pa / /
'dul bar zhal bzhes dam bcas bzhin / /
bkra shis lhun po'i chos grwa che'i / /
dpon slob mi nor dgon gnas bcas / /
bcol lo bltos so gnyer du gtad / /
nyin gsum bya ra mtshan gsum du / /
drung nas mel tshe ma g.yel bar / /
'gal rkyen kun sol mthun rkyen sgrubs / /
chos grwa che 'dir 'phral phugs su / /
gnod pa'i mi dang mi min tshogs / /
kun dang lkog tu nag chang la / /
bag med spyod pa'i sdig ldan rnams / /
phyi nang gang na gnas kyang rung / /
drag po'i chad pas tshar chod cig /
dzaH lha chen chos kyi rgyal po 'khor bcas la / /
bkra shis lhun po'i mi nor dgon gnas bcas / /
bcol lo gtad do bsrung zhing skyob pa dang / /
bshad bsgrub dar rgyas yun ring gnas par mdzod / /
hUM| gnod sbyin lcam sring bshan pa'i dmag tshogs la / /
chos grwa che 'di'i dpon slob dge 'dun sde / /
mi nor thams cad bcol zhing gnyer gtad pas / /
srid mthar dar rgyas dpung gnyen bsrung skyob mdzod / /
ces pa gnyer gtad kyi bris sku chen mo'i gsham du 'drir stsal ba'o / / / /
swasti /
bla ma yi dam chos skyong bsrung ma'i tshogs / /
mngon sum byon 'dra'i rten dang brten par bcas / /
tshul bzhin bsgrub la mthun rkyen spyod pa kun / /
skye ba kun tu bla ma yi dam gyis / /
'bral ba med par rjes su 'dzin pa dang / /
dus gsum rgyal ba'i lung rtogs dam chos kun / /
rgyal ba'i dgongs pa ji bzhin legs bzung nas / /
stobs bcu mnga' ba'i go 'phang thob phyir bsngo / / / /
swasti /
lha bcas ston pa de yi cho 'phrul gyi / /
mdzad pa'i rim pa gos bzang las grub pa / /
pir thogs dbang po chos dbyings rgya mtsho sogs / /
rig byed mkhas pa du ma'i sor rtse las / /
'ongs pa 'dren byed dga' ston spungs 'dra 'di / /
legs par bsgrubs la dngos dang brgyud pa yis / /
mthun rkyen tshul bzhin bskrun pa thams cad kyang / /
thub dbang go 'phang myur du thob par shog / / /
badzra sa mA dzaH lha chen ye shes mgon po phyag drug pa / /
chos kyi rgyal po 'dod khams dbang phyug ma / /
zhal bzhi phyag bzhi gur mgon rnam thos sras / /
chos skyong dregs pa lcam sring la sogs pa| |dam can mthu ldan bsrung ma'i tshogs rnams la / /
ston pa'i pho brang gtsug lag khang chen po / /
na bza' mchod rdzas ji snyed mchis pa kun / /
bcol lo bltos so bsrung zhing skyob par mdzod / / / /
gu ru badzra d+ha rA ya /
tshogs gnyis yongs smin mtshan dang dpe byad sogs / /
yan lag bdun gyi 'dab stong rgyas pa yi / /
zung 'jug ut+pal gar gyis rnam rol pa'i / /
dpal ldan mi skyod rdo rje la phyag 'tshal / /
de nyid sku brnyan 'jig rten 'jig rten las / /
'das pa'i 'dren byed dga' ston spungs 'dra 'di / /
chos dbyings rgya mtshos rnam dpyod sor rtses bskrun / /
dge bas 'gro kun byang chub myur thob shog / / /
gu ru badzra b+hai ra wA ya /
dus gsum rnam @# / /
'dren kun gyi mthu stobs rnams / /
gcig tu bsdus nas khros pa'i zlos gar gyis / /
srid dang zhi ba'i 'jigs pa ma lus pa / /
che cher 'jigs mdzad dpa' bo chen por 'dud / /
de nyid sku brnyan dbang po'i gzhur 'gran pa / /
rnam bkra ri mo'i gzugs su shar ba 'di / /
chos dbyings rgya mtshos bskrun pa'i rnam dkar gyis / /
'gro rnams bdud bzhi'i g.yul las rgyal gyur cig /
gu ru badzra shrI he ru ka na ma /
dus gsum phyogs bcur bzhugs pa'i bde gshegs kyi / /
sku gsung thugs kyi gsang mdzod 'khor lo rnams /
lhan skyes bde ba'i mchog tu sdom mdzad pa'i / /
he ru ka dpal yab yum la phyag 'tshal / /
de nyid mkha' spyod rdo rje'i pho brang nas / /
zhing 'dir byon nas mngon sum bzhugs 'dra 'di / /
chos dbyings rgya mtshos legs bskrun dge tshogs kyis / /
'gro kun phan bde'i dpal la spyod gyur cig /
na ma shrI kA la tsakrA ya /
stong nyid snying rje dbyer med mkha' dbyings su / /
dbang sngon dpag bsam ljon pa'i mdun phyogs ngos / /
gser zhun 'khri shing gzhon nus 'khyud 'dra ba'i / /
dpal ldan dus 'khor yab yum zhabs la 'dud / /
las rlung stong lhag nyi khri 'gags pa dang / /
mnyam por 'ongs pa'i mtshan dpe'i phung po la / /
'khu ldan 'ja' tshon ri mo bkra ba 'di / /
chos dbyings rgya mtsho'i rnam dpyod 'phrul las 'ongs / /
gu ru he badzra na ma /
sgrib bral snying rje shes rab gnyis med pa'i / /
mchod sdong mtshan dpe'i 'od zer rab 'bar zhing / /
bdud bzhi mnyam par mnan cing mthar mdzad pa'i / /
dpal ldan dgyes pa rdo rje'i zhabs la 'dud / /
de nyid mngon sum bzhugs 'dra'i ri mo 'di / /
chos dbyings rgya mtshos legs bsgrubs bsod nams kyis / /
mar gyur mkha' mnyam 'gro ba thams cad kyis / /
sku gsum go 'phang myur du thob par shog /
hUM| chos dbyings bde ba chen po'i rnam rol las / /
ma rungs 'dul phyir drag po'i skur bstan nas / /
rnal 'byor bu bzhin skyong mdzad yid bzhin nor / /
phyag drug ye shes mgon po'i zhabs la 'dud / /
bla ma mgon po dbyer med thugs rje'i gter / /
rten 'dir brtan par bzhugs nas 'jig rten dang| |'jig rten 'das pa'i phun tshogs rdzogs ldan gyi / /
sprin bzhin 'dod dgu'i char gyis tshim par mdzod / /
dzaH 'jam dpal bka' sdod srid gsum skye 'gro yi / /
srog la dbang bsgyur dge sdig shan 'byed mkhan / /
'chi bdag las kyi gshin rje 'khor bcas kyis / /
dge 'dun sde 'di dar rgyas bsrung skyob mdzod / /
b+h+yauH dus gsum rgyal ba'i yum gcig re ma ti / /
rtsa brgyud bla ma'i dam las ma 'da' bar / /
'gal rkyen bar gcod ma lus sel ba dang / /
dge 'dun sde 'di dar zhing rgyas par mdzod / /
hUM| srog bdag chos skyong lcam bral 'khor bcas la / /
bkra shis lhun por spungs ba'i dge 'dun sde / /
gtsug lag khang dang phyi nang yo byad kun / /
gnyer du @# / /
gtad do g.yel med grogs mdzod cig /
'di rnams rgyud khang gi logs bris zhal byang du gnang ba'o / / / /
swa sti /
bla ma mchog dang rgyal yum dbyer med pas / /
chos dbyings rgya mtsho byang chub snying po'i bar / /
bsrung zhing mgon skyabs dpung gnyen grogs mdzad de / /
mchog dang mthun mong dngos grub ma lus stsol /
zhes pa'ang ri mo mkhan rang nyid kyi 'bral spang g.yul rgyal ma yab sras kyi rab gnas bcu gcig ma'i rgyab yig tu stsal to / / / /
@# / /
b+h+yauH dus gsum rgyal ba'i yum gcig drag mo'i gzugs / /
chos 'khor yongs kyi bsrung ma mthu rtsal can / /
'dod khams dbang phyug dam can rgya mtshor bcas / /
tshur spyon rten 'dir brtan par bzhugs su gsol / /
bstan pa bsrung phyir phyag 'tshal gus pas bstod / /
rnam mang mchod sprin gtor tshogs rgya mtsho 'bul / /
gtsug lag khang rten mchod rdzas bcas pa 'di / /
dgyes pa'i spyan gzigs rten du 'bul gyis bzhes / /
rdo rje 'chang sogs rtsa brgyud bla ma yis / /
snyigs dus sku gsung thugs rten dkon cog rdzas / /
rtag tu bsrung zhing skyong la ma g.yel zhes / /
dam tshig gnyer gtad bka' bsgos khas blangs bzhin / /
deng 'dir dkar chag tho nang gsal ba yi / /
lha khang 'dir bzhugs rten gsum mchod rdzas sogs / /
ma lus bstan bsrung chen mo 'khor bcas la / /
gnyer gtad bcol lo bltos so bdag mdzod cig /
bsam sbyor ngan pas 'di yi rten rdzas sogs / /
gzhan du khyer na de nyid gnyen bshes bcas / /
yal bar ma 'dor skad cig de ma thag /
mi bzad drag po'i chad pas tshar chod cig /
rten gsum gtsug lag khang dang dge 'dun sde / /
'di dag rdzas brku 'phrog pa'i sems ldan rnams / /
phrin las drag pos tshar gcod ma mdzad na / /
chos kyi bsrung mar bstan pa'i dgos pa ci / /
de'i phyir 'dir 'khod rten dang mchod rdzas sogs / /
bzang ngan ci 'dra na yang mnyer mdzod la / /
nyin gsum bya ra mtshan gsum mel tshe'i ngos / /
bsrung zhing skyong la bstan pa rgyas par mdzod /
ces dpal ldan lha mo sogs chos bsrung rnams la lha khang rten gsum mchod cha rnams bcol zhing gnyer du gtad pa 'di yang btsun pa blo bzang chos kyi rgyal mtshan gyis bris pa dge'o / /
zhes pa li ma rnying pa'i ldebs bris gnyer gtad lha mo'i sku brnyan gyi gsham du rje nyid kyis phyag bris mdzad snang ngo / / / /
@# / /
hUM| lha chen dpal 'bar nag po chen po khyod / /
rdo rje 'chang dang 'phags mchog klu sgrub sogs / /
byin rlabs char 'bebs rtsa brgyud bla ma dang / /
dbyer med skyabs kyi dam par mnga' gsol lo / /
lhan skyes bde stong nam mkha'i rol pa las / /
sna tshogs sgyu 'phrul dra ba'i zlos gar mkhan / /
rgyud sde chen po bzhi dang yongs 'brel ba'i / /
yi dam lha tshogs ngo bor mnga' gsol lo / /
@# / /
khyod ni dran pa tsam gyis mchog stsol ba / /
sangs rgyas chos tshogs dpa' bo mkha' 'gro dang / /
mthu ldan bsrung ma kun gyi gtso bo ste / /
rnal 'byor dgra lha chen por mnga' gsol lo / /
deng nas bzung ste byang chub snying po'i bar / /
rnal 'byor dpon slob mi nor dgon gnas bcas / /
rtag tu bsrung zhing skyong la ma g.yel bar / /
mchog dang thun mong dngos grub ma lus stsol /
zhes rdo rje nag po chen po phyag bzhi pa'i mnga' gsol 'di yang /
gur smon pa rnams kyi bzhed pa ltar /
btsun pa blo bzang chos kyi rgyal mtshan gyis bgyis pa'o / / / /
@# / /
na mo Ar+ya mai trI ya /
phun tshogs dga' ldan chos kyi pho brang nas / /
bslu med skyabs kyi dam pa mi pham mgon / /
'khor bcas dang ba'i sems kyis spyan 'dren na / /
thugs rje'i dbang gis 'dir gshegs brtan par bzhugs / /
theg pa bde zhing 'jug pa bde ba yis / /
bgrang yas bskal par tshogs gnyis yongs goms pas / /
sku gsum go 'phang mthon po'i rtser son pa / /
byams mgon thugs rje chen por gus phyag 'tshal / /
mchod tshogs kun 'bul sdig ltung ma lus bshags / /
dge la yi rang chos 'khor bskor du gsol / /
lha rdzas las grub sku yi rten 'di la / /
srid mthar bzhugs nas phan bde'i mchog stsol mdzod / /
byams mgon sku gzugs bsgrubs la mthun pa'i rkyen / /
bsgrub pa'i lus can ma lus rje btsun gyi / /
zhabs drung padmo las skyes mgon po de'i / /
lung rtogs dam chos ma lus 'dzin par shog /
nam zhig klu shing drung du mi pham mgon / /
rgyal ba'i mdzad pas rnam par rol pa'i tshe / /
'khor gyi thog ma nyid du legs gyur nas| |nyes brgya'i 'ching ba kun las grol bar shog /
der ma son pa'i gnas skabs kun tu yang / /
lam bzang bsgrub pa'i rten grogs phyi nang gi /
mthun rkyen ma lus rgyal bas bsngags pa bzhin / /
yid la bsams pa ji bzhin 'grub par shog /
bdag kyang deng nas tshe rabs thams cad du / /
bstan dang 'gro ba'i phan bde bsgrub pa'i phyir / /
mnar med me nang bskal brgyar bsregs gyur kyang / /
mi zhum snying stobs chen pos brtson par shog /
bdag la dad dam sdang sems ldan pa dang / /
mthong thos dran reg gyur pa'i 'gro kun kyang / /
mi khom skyon bral lha mi'i mchog thob nas / /
thams cad gzigs pa'i go 'phang myur thob shog /
bkra shis lhun por spungs pa'i chos gra che / /
nam mkha' ji srid gnas par dar zhing rgyas / /
blo gsal mkhas mang bshad sgrub longs spyod 'phel / /
thub bstan 'dzin skyong spel ba'i mchog gyur cig / / /
@# / /
'di ltar bskrun pa'i dge bas mtshon / /
srid zhi'i rnam dkar phung po'i tshogs / /
zla ltar dkar ba ci mchis pa / /
'gro kun phan bde'i rgyu ru bsngo / /
dmyal me 'bar ba'i gdungs pa rnams / /
bsil bar bsgrub pa'i char @# / /
rgyun dang / /
mtshon char gnod pas gtses pa rnams / /
skyob pa'i go char bdag gyur cig /
de bzhin grang ba'i reg pa yis / /
sha rus gas pa'i drin can rnams / /
bde byed 'od zer stong ldan pa'i / /
padmo'i gnyen du bdag gyur cig /
bkres skom bzod dka'i me 'bar bas / /
lus sems bsregs rnams gdung sel ba'i / /
bdud rtsi'i rgya mtsho chen po sogs / /
'dod dgu'i char 'bebs sprin gyur cig /
phrag dog zhe sdang rlung nag gis / /
rab skyod 'thab rtsod mda' mtshon gyi / /
rba glong 'khrug pa'i gang+gA'i rgyun / /
zlog byed chu lon brtan por shog /
mtho ris bde 'gro'i dga' tshal las / /
dbang med 'jigs rung ngan song gi /
g.yang sar gzhol ba'i yid can rnams / /
'dzin byed lcags kyur bdag gyur cig /
las nyon chu bo rtag 'bab cing / /
skye rga na 'chi'i sdug bsngal gyi / /
chu srin mang pos gtses pa rnams / /
sgrol ba'i gru gzings mchog gyur cig /
mdor na byams brtse'i thabs mkhas kyis / /
mkha' mnyam sems can ma lus pa / /
ci 'dod tshim par byas pa'i mthar / /
byang chub mchog tu 'dren gyur cig /
'dis mtshon dge bas 'gro kun gyis / /
ngan song gsum sogs mi khom gnas / /
rmi lam du yang mi mthong zhing / /
dag zhing rgya mtshor 'jug gyur cig /
'jig rten khams na skye bo gang / /
lus sems nad dang mya ngan gyis / /
nyam thag gyur pa ma lus pa / /
sdug bsngal kun las grol gyur cig /
su dag sdig ltung spyod pa dang / /
spyod par 'dod pa'i bsam sbyor rnams / /
rtag tu cig car log gyur nas / /
dge ba'i lam du 'jug gyur cig /
dkon mchog gsum gyi sgra tsam yang / /
grag par ma gyur zhing rnams su / /
thabs tshul rnam pa sna tshogs kyis / /
mchog gsum phrin las spel gyur cig /
mdor na sems can thams cad kyi / /
sdig sdug bdag la smin pa dang / /
bdag gi dge bas 'gro ba kun / /
bla med byang chub myur thob shog /
dus mtha' 'dir yang rdzogs ldan gyi / /
dga' ston gsar du 'ongs pa ltar / /
'gro kun sdig dang gdung bral zhing / /
dge legs 'dod dgus 'byor gyur cig /
srid zhi'i phan bde 'byung ba'i gnas / /
thub dbang bstan pa'i snying po mchog /
blo bzang grags pa'i lung rtogs kyi / /
bshad sgrub dar rgyas gnas gyur cig /
lha bcas 'gro ba'i bla ma de'i / /
lugs bzang so sor 'dzin rnams kyang / /
kun slong 'khrug pa'i sems spangs nas / /
dag snang byams sems ldan gyur cig /
bdag ni mthong reg dran pa dang / /
ming tsam thos pa'i lus can kun / /
mi khom gnas su mi skye zhing / /
srid dang zhi ba'i dge legs kyi / /
phun tshogs dpal 'byor thob gyur cig /
nam mkha'i mthas klas 'gro ba rnams / /
ci 'dod re ba skong ba la / /
bum bzang 'dod 'jo'i dpag bsam shing / /
yid bzhin nor bur bdag yur cig /
yangs pa'i rgyal khams rnams su yang / /
nad @# / /
rims dus 'khrug 'thab rtsod dang / /
sad ser than pa lo nyes bral / /
lo phyugs legs shing char chu snyoms / /
dge legs chen pos khyab gyur cig /
mdor na sems can thams cad kyang / /
mchog gsum spyi bo'i rgyan 'dzin cing / /
bslab gsum byang sems rim gnyis kyi / /
bdud rtsis yid rab tshim gyur cig /
bde gshegs sku brnyan bskrun pa la / /
zla bral chos dbyings rgya mtsho sogs / /
'di yi phyir du sgo gsum po / /
re re'am dngos brgyud ci rigs pas / /
mthun rkyen sgrub byed thams cad kyang / /
byams mgon thugs rje'i lcags kyu yis / /
legs bzung bde 'gro'i rten brgyud nas / /
thams cad mkhyen grong 'jug gyur cig / / /
@# / /
rgyal ba'i mdzes sku rnam bkra'i lha rdzas las / /
legs par bsgrubs la mthun pa'i rkyen sbyor ba / /
ma lus dga' ldan chos kyi pho brang du / /
skyes nas rtag tu rje btsun mnyes byed shog /
ma 'ongs ma pham rgyal ba'i mdzad pa yis / /
rnam thar rol tshe dang po'i 'khor gyur te / /
bstan dang 'gro ba'i don chen bsgrub pa la / /
zhabs 'bring rgya mtsho'i dbus na mchog gyur cig /
de'i tshe byams mgon dgyes pa'i phyag g.yas ni / /
gser gyi ljon pa brkyangs 'dra spyi bor bzhag /
byang chub dam par lung bstan ji bzhin du / /
tshogs gnyis yongs rdzogs sku gsum myur thob shog / / /
swasti /
bde gshegs brgyad kyi sku brnyan bsgrubs pa la / /
mthun rkyen bsgrub pa'i yid can ma lus pa / /
snyigs ma'i mgon po brgyad kyis 'bral med du / /
rjes bzung byang chub dam pa myur thob shog /
ces gos rnying bzang po 'ba' zhig las rje btsun byams pa gtso bor byas pa'i rgyal ba seng ge'i nga ro dang /
ma 'ongs bskal bzang bde gshegs bdun pa de bzhin gshegs pa spyan legs dang /
ston pa bde bar gshegs pa brgyad kyi sku brnyan bsgrubs pa'i dge ba rnams bla med byang chub tu bsgyur ba'i smon lam rgyas 'bring bsdus pa'i tshul 'di yang /
shAkya'i dge slong blo bzang chos kyi rgyal mtshan gyis sbyar ba'o / / / /
@# / /
oM swa sti /
gdugs dang rgyal mtshan ba dan dang / /
dri dang phreng ba byug pa yis / /
shAkya thub la mchod nas ni / /
nga yi bstan la lhags pa yin / /
gur gum chu yis gdab pa dang / /
tsan dan gyi ni byug pa yis / /
shAkya thub pa'i mchod rten la / /
mchod nas nga yi bstan la lhags / /
de'i tshe sangs rgyas chos dang ni / /
dge 'dun la yang skyabs song zhing / /
dge ba'i las kyang byas nas ni / /
nga yi bstan la lhags pa yin / /
shAkya seng ge'i bstan pa la / /
bslab gzhi yang dag blangs nas su / /
ji ltar gsung bzhin bsgrubs nas ni / /
nga yi bstan la lhags pa yin / /
dge 'dun la yang chos gos dang / /
zhal zas dang ni btung ba dang| |bsnyun gsos sna tshogs sbyin pa rnams / /
phul nas nga yis bstan la lhags / /
bcu bzhi dang ni bco lnga dang / /
de bzhin zla gcig tshes brgyad dang / /
cho 'phrul khra yi zla ba la / /
yan lag brgyad legs mnyam gzhag cing / /
bsnyen gnas @# / /
gso sbyong byas nas ni / /
nga yi bstan la lhags so zhes / /
don 'di rab tu gsung bar 'gyur / /
'di dag ni mdo tshig ste / /
byams pa'i bstan pa la bya ba byed par 'dod pa rnams spro ba bskyed phyir bkod pa'o / / / /
@# / /
na mo rat+na tra yA ya /
phun tshogs brtan g.yo kun gyi gdod ma'i rang bzhin dang / /
dbyer med lhun grub bde ba chen po'i lha yi lam / /
kun khyab sgyu 'phrul dra ba'i gar gyi chu 'dzin las / /
phan bde'i char 'bebs mchog gsum dam pas dge legs stsol / /
grub pa'i gnas mchog blo bzang mdun sa cher / /
tshogs mchog 'dun ldan rgya mtsho'i gtsug lag gi /
khang ngos legs bris gzhu yis byugs 'dra ba| |'dren pa mnyam med shAkya'i rgyal po dang / /
go 'phang mthon por gshegs kyang thub bstan gyi / /
sgron me drug lhag bcu phrag 'phags pa'i mchog /
rtsa brgyud bla ma lhag pa'i lha tshogs kyi / /
sku brnyan 'jig rten 'dren byed ma lus pa'i / /
bdud rtsi spungs 'dra'i byed po pir thogs dbang / /
chos dbyings rgya mtshos mngon byas rig byed pa / /
mkhas 'dus sor mo'i zlos gar bsgyur las 'ongs / /
'di ltar bskrun sogs rnam dkar rgya mtsho'i tshogs / /
lus can kun gyi phan bde 'byung ba'i gzhi / /
rgyal ba gnyis pa'i bstan dang bstan 'dzin gyi / /
'dus tshogs 'phel zhing srid mthar gnas pa dang / /
'gro rnams phan bdes 'byor ba'i rgyu ru bsngo / /
'di yi phyir du sgo gsum re re dang / /
mthun rkyen ci rigs bsgrubs pa thams cad kyang / /
dal 'byor lha mi'i rten dang mi 'bral zhing / /
thams cad gzigs pa'i go 'phang myur thob shog /
blo bzang mdun sa chos kyi pho brang cher / /
bslab gsum rnam dag rtse gcig bsgrub la brtson / /
rnal 'byor rab byung tshogs kyis yongs gang zhing / /
thub bstan yun du gnas pa'i bkra shis shog / / /
@# / /
na mo rat+na tra yA ya /
gang gi mtshan tsam sgra 'dzin zhugs pa yi / /
lcags kyus zhing mchog dam par 'dren mdzad pa'i / /
mchog gsum ngo bo drin can bla ma dang / /
dbyer med 'od dpag med mgon zhabs la 'dud / /
'dis mtshon dus gsum dang 'brel legs spyad tshogs / /
lha yi lam mthas khyab pa'i ma rnams kun / /
bde ba can du padmo las skyes te / /
'od dpag med mgon sras kyi mchog gyur cig /
'dren byed mngon dga' gcig tu bsdus 'dra 'di / /
pir thogs rgyal po chos dbyings rgya mtshos bskrun / / / /
@# / /
yig chung gnang ba 'phrod pa'i /
zhang zhung zhes pa /
sngon bon dar ba /
deng sang gu ge'i yul yin /
sum pa zhes pa bod kyi mi rigs bco brgyad kyi nang tshan gcig tu 'dug cing de'i thog ma'i yul yang /
zhang zhung gi 'og gtsang phyogs kyi stod tsam na yod 'dug /
zhang zhung btsod mar zhes pa /
rdzas sna tshogs kyi 'phrul la brten nas /
me dum bur chad 'gro ba'i ngan byed me'i zor dang /
de nyid ston pa bon po rnams la /
zhang zhung btso dmar gyi rgyud @# / /
ces pa'i rgyud kyi ming btags cig kyang mchis /
sum pa'i glang zor zhes pa /
glang dmar gyi r+wa'i nang du ngan byed kyi rdzas bcug nas zor du 'phen pa yin 'dug cing /
rnam pa gcig tu /
glang dmar po la /
rdzas sna tshogs dang glud gzugs la sogs pa bskyon /
rgyan gyis brgyan nas dgra phyogs su gtong ba'i /
glang chen sna bsgyur zhes pa ci rigs su 'dug /
tshe zor yungs zor ni /
tshe dang yungs kar la drag po'i sngags btab nas zor du 'phen pa lags /
thod zor ni /
mi mgo bya ril gyi nang rdzas ngan gyis bkang nas zor du 'phen pa lags /
skong zor ni rdza'i skong bu'i nang du khrag sna dang /
tshil bu sna tshogs pa'i sgron me sbar nas zor du 'phen pa lags / /
sgong zor ni bya mo nag mo'i sgo nga'i nang khrag sna sna tshogs kyis bkang nas zor du 'phen pa lags /
rdzi do ba rnams kyi dgon pa'i nub phyogs dang /
phyogs dma' sa sogs su byang chub mchod rten bzhengs na pan 'dra ba dbyings bzhugs zhu /
rta tshag rje drung la gnang ba'o / / / /
@# / /
thun gsham gyi de ma yin pa'i sngon 'gro'i mchod gtor gzhan zhig nges par bsham dgos shing /
phul grub nas mchod ro rnams sdud pa yin /
rol mo dang bcas skyel dgos pa'i nges pa med pa lags /
sgrub mchod dang ma 'brel na /
maN+Dal ma phul yang chad pa'i skyon med lags /
'di'i bdud rtsi'i kha dog dkar ser 'dres pa'i mdog can lags /
'di gsum za ma tog dang nag 'gros snga phyi'i tshig rigs mi mthun kyang / /
nag 'gros su dgongs pa blangs nas bkod pa yin pas legs /
nag 'gros su sngon du mchod pa byin rlabs yod pa ltar rung /
bdag mdun tha mi dad la gtor ma 'bul tshe /
rang nyid gtso bo las bye ba nag 'gros nas 'byung ba ltar mdzad pas rung /
'jigs byed bdag mdun tha mi dad yin yang /
gtor ma 'bul tshul /
da lta'i nag 'gros su bshad pa 'di /
cung zad sla bcos su song ba yin pas /
rab za ma tog ji bzhin du mdzad na legs /
des na za ma tog gi lugs ltar na /
sgrub thabs dngos bzhi'i skabs su phyogs skyong bskyed mi dgos lags /
dus gtor lta bu'i skabs phyogs skyong bco lnga'i gtor bsngos bzlas gtor gyi mjug tu byed pa sgrub thabs ltar dang /
las gshin gyi gtor bsngos chos skyong byings dang bstun pas rung /
sngar dkyil thang gi lha dang rang dbyer med du bsgrubs yod na /
mjug tu rang nyid gtso bo las bye nas /
gzhan ye shes pa'i rten brten pa nyer bsdum byas par brtan bzhugs shin tu byed pa legs /
gtor ma sogs zin nas /
da dung 'jigs byed kyi bsgom bzlas dang| de dang 'brel ba'i rnal 'byor gyi rgyun skyong tshe /
gsang mchod kyi skabs dang 'dra ba shin tu byed pa legs /
nyer bsdu byed tshe /
dkyil 'khor gyi bya ba dang las rim rdzogs pa'i rjes su bya /
de bzhin du bskang gso dang @# / /
'brel tshe /
yi dam dang bskang gso'i rim pa thams cad rdzogs pa'i rjes su nyer bsdu bya zhing smon lam shis brjod kyang mjug tu byas na legs /
so so'i mjug tu byed pa'i rgyun 'dug pa ltar byas kyang 'gal med tsam lags /
yi dam sogs kyi gtor ma'i dbyibs /
rgyud rgya gzhung sogs nas gsal bar gsungs pa ni mi 'dug /
bla ma so so'i phyag len la 'dra min sna tshogs cig 'dug kyang /
yi dam la rtse mo zung gsum /
rtsa ba cung zad zlum pa snying gzugs kyi rnam pa dang /
las gshin la gru gsum gyi rnam pa /
phyogs skyong rnams la dpal bshos zlum po /
spyir gyis lha bla ma la phrin las zhu tshe /
zhi ba la zlum po kha dog dkar ba sogs las so so dang bstun pa byas na rgyud sde dang mthun /
'di yang rgyas bsdus shes dgos pas /
rgyas pa la lha grangs dang mnyam pa shin tu dgos /
bsdu ba la nges pa med pas ci rigs par bya /
las gshin la yang rgyas bsdus spyi dang 'dra'o / /
ye shes mgon po phyag drug pa'i gtor ma ji ltar bya tshul sogs /
mkhas grub thams cad mkhyen pa'i bsnyen sgrub las gsum /
gtor bshad chen mo rnams su gsungs pa 'khrul pa'i dri ma dang bral ba yin cing /
de yang gtor chen drag po yin na gru gsum dang /
'jam po gsum la snying po zlum po dang /
lha mo 'khor bzhi sogs kyi gtor ma'i bzo dbyibs kyang gsal por gsungs pa las spror ma mchis /
dgu gtor sogs kyi gtor ma'i bzo dbyibs phal cher gru gsum mdzad pa dar bar mchis so / /
lha mo dang 'khor bzhi'i gtor ma zur du byed mi byed rgyas bsdus yin pas /
skabs dang bstun no / /
gtor ma'i gral rim g.yas kyi gral mgo zhes pa /
mgon po'i gtor ma'i g.yas 'khris de yin /
gtor bral 'di ltar byed pa yang mgon po'i gtor chen sogs kyi dus su yin gyi /
gzhan ma dus gtor la sogs pa'i dus su yi dam gtso bor byas te bsgrig /
mkha' 'gro spyi gtor dang gzhi bdag gtor ma'i bsham lugs gsung ba ltar yin zhing /
phyogs skyong dang las gshin gyi gtor ma las gzhan pa'i mkha' 'gro spyi gtor zhig cis kyang bsham dgos /
bsngo tshul bde mchog gi sngon 'gro gtor ma bzhin mdzad pa'i phyag len 'dug /
byin rlabs yi dam gang byed de'i sgo nas 'tshal /
mgon po la thun gtor gyi tha snyad mkhas grub khyung pos ma gsungs pas /
mi dgos pa mkhas grub thams cad mkhyen pas gsungs pa ltar yin zhing /
bskang gtor shin tu dgos /
spyir yig rnying la dag ma dag sna tshogs 'byung yang tshig 'di dag /
sngon gyi yig rnying byin rlabs can yin pas /
mkhas grub thams cad mkhyen pas kyang bzo bcos ma mdzad /
'on kyang /
dral ba ste /
zhes pa ma dag /
dral bar re /
zhes bdud rigs 'di dag gis bdag cag dpon slob la /
gnod cing 'tshe bar 'dod cing re bar 'dug pas /
des na bcol lo bltos so / /
de dag gi re ba 'bras bu @# / /
med par mdzod cig /
ces pa'i don yin no / /
krig krig zhabs dang brkyangs bskums gnyis gdam nga can yin /
da lta bsgyur bkod mdzad srol mi 'dug /
'on kyang brkyangs bskums kyi rnam par bsgoms yod na /
brkyangs bskums zhabs kyis bgegs chen thal bar rlog ces 'don pa bsgyur kyang mi 'gab pa ma mchis /
lha mo gnyis thugs rgyud gcig pas /
bstod pa bskal me mche ba btang bas shin tu chog /
'di zlos tshig 'dra ba zhig 'dug kyang /
sngar gyi yig rnying byin rlabs can du byed pas bzo bcos ma mdzad pa yin /
dper na mgon po'i spyan 'dren skabs tshig ring thung ma bde ba yod kyang /
khyung po'i gsung dngos yin pas /
bzo bcos ma mdzad pa bzhin no / /
lo dus kyi dus gtor gyi tshe nges par dgos /
gzhan gyi dus skabs dang bstun pa ma gtogs mtha' gcig tu mi dgos /
spyi bstab kyi tshig yongs su grags pa /
'dir gshegs rgyan gyi gtor ma 'di bzhes shig /
ces sogs kyi sngon du mgon po 'khor bcas kyi mtshan bcug pa nag 'gros 'ga' zhig tu 'byung ba ltar lags /
gtor chen dang gtor bsgrub sogs su mdzad /
dgu gtor la yang /
mjug gi gtang rag mchod pa /
de'i byin rlabs sogs nges par dgos shing /
sku yod na brtan bzhugs sogs mjug chog rnams kyang mkhas grub thams cad mkhyen pa'i gsung bzhin mdzad cing /
mchod pa yang mtha' gtad khags so tsam nges par dgos lags /
mgon po'i sku yod na /
ye shes pa brtan bzhugs byas pas shin tu legs shing /
rab gnas sngar byas pa'ang gong 'phel du 'gyur /
bkra shis bka' rgya ma'i tshig sgros la dogs pa rnam dag 'khrungs pa /
ji ltar gsung ba ltar yin zhing /
yon tan rab rgyas sogs sho lo ka gcig po yang yig rnying na yod pa bzhin shin tu dgos pas /
'di dag par yig tu bris nor chad lhag brgyud par snang ngo / /
a ra pa tsa na bzla ba za ma tog tu mi 'byung bas /
bzlas ma bzlas ci byas kyang chad lhag gi skyon du mi 'gyur /
'on kyang zhi khro sbrags bsgrub ces grags pa /
rje btsun 'jam dbyangs kyis rje bla ma la dngos su gnang ba'i man ngag thun mong ma yin pa yin pas byed pa byung na legs /
ces sogs thar pa chos rjer dri lan mdor bsdus rje nyid kyi gsung 'khrul med do / / / /
@# / /
na mo gu ru many+dzu g+ho ShA ya /
rgya chen mkhyen pa'i cha shas yongs rdzogs shing / /
rmad byung thugs rje'i 'od dkar dra ba can / /
gdul bya kun+da'i dpal gyur thams cad mkhyen / /
khams gsum bstan pa'i bdag po dge 'dun grub / /
mgon de'i chos kyi srid la dbang bsgyur zhing / /
blo bzang chos kyi rgyal mtshan 'dzin pa'i dpal / /
gang dang sngon nas legs spyad kyis 'brel ba'i / /
pho nya'i byed pos bskyod pa'i mtshams sbyor las / /
mkha' la rgyu skar bye ba 'khrigs 'dra ba / /
bkra shis lhun po chos kyi grwa bo @# / /
che'i| |me mtshams myang stod rigs pa'i 'byung gnas kyi / /
sa yi lte ba 'dod dgu 'byung ba'i gnas / /
rgyal ba gnyis pa blo bzang grags pa yi / /
sras kyi thu bo'i phrin las las grub pa / /
chos grwa chen po dpal 'khor bde chen du / /
dad ldan bsod nams zhing du 'khod pa'i tshe / /
chos kyi grwa de'i lugs gnyis shing rta yi / /
kha lo bsgyur la phun tshogs stobs ldan pa / /
gser khang grwa tshang zhes pa snyan grags kyi / /
ba dan dkar po srid rtser g.yo ba de'i / /
chos kyi gdung 'dzin blo bzang don grub dang / /
dad dang gtong ba 'byor pa'i lang tsho can / /
dge legs chos 'phel la sogs gtso bo rnams / /
myur mgyogs rnam mang rta pa'i tshogs bcas te / /
mdzes pa'i bkod pa dang bcas gnas der lhags / /
ji ltar skar ma'i tshogs kyis zla ba dang / /
brgya byin nye dbang tshogs kyis yongs bskor bzhin / /
phun tshogs 'khor gyi tshogs dang lhan cig tu / /
bden bral phyogs kyi rin chen 'dzin pa'i sa / /
dam pas byin gyis brlabs pa'i skyed mos tshal / /
gtsang grags zhes pa'i gtsug lag khang du son / /
dpal ldan 'dus pa'i lam gyis mchog brnyes pa'i / /
sgra bsgyur dam pa'i rin chen bde skyong du / /
rmad byung tshogs kyi 'khor lo'i dga' ston gyis / /
lha dang bla ma'i tshogs rnams rgyas par mchod / /
der ni bde bar gshegs pa'i mtshan snyan gyi / /
rnga gsangs rgyud mar sgrog pa'i chos kyi dpon / /
mkhyen brtse'i mnga' bdag nor bzang rgya mtsho sogs / /
grwa tshang chen po'i lugs gnyis phrin las la / /
legs par brten pa'i skya ser skye bo'i chogs / /
brgya phrag du ma'i dbus su seng ge'i khrir / /
chos kyi rgyal mtshan 'dzin pa legs 'khod de / /
ris med gdul bya'i rgyud kyi zhing sa la / /
snga phyi kun tu dge ba'i sa bon btab / /
rnam mang dad ldan skye bo'i tshogs rnams kyis / /
dad dang mos pa'i bang mdzod las 'ongs pa'i / /
rnyed dang bkur sti 'dod dgu'i char phab ste / /
rnam mang thos sras grub pa'i dngos grub bzhin / /
de nas gangs ro zhes grags yul ljongs su / /
yul de'i bsod nams 'dod pa'i skye bo'i tshogs / /
rnam mang rta pa dag gis mdun bdar te / /
sa yi khyad par nyung cho zhes byar 'khod / /
der yang bgrang yas skye bo'i tshogs rnams la / /
dam chos 'chi med bdud rtsi'i char phab cing / /
rnyed dang bkur sti'i mchod pa rgya chen pos / /
rdzogs ldan sprin bzhin kun tu tshim par byas / /
de nas nyi ma'i bu yi phyogs nyid du / /
skyel bsu'i rin chen phreng ba ma chad par / /
gang ces bya ba'i yul gyi phan bde'i gzhi / /
chos kyi rgyal pos sprul pa'i gtsug lag khang / /
gnas der chos brgyad spangs pa'i dam pas mtshon / /
'dun ldan rgya mtsho'i tshogs kyi bsu mar bcas / /
mi 'jigs gdong lnga'i khri la legs 'khod de / /
spyi dang so so'i 'dod pa ji bzhin du / /
zab dang rgya che'i chos kyi char pa @# / /
phab| |rgyal ba kun gyi yum gcig lha mo ni / /
drag mo'i gzugs su shar ba gang de yis / /
rnam dag phrin las tshul bzhin bsgrub pa yi / /
sngon gyi dam tshig chen po rjes su bstan / /
slar yang lho bod mtshams kyi yul gyi ljongs / /
dpal ldan lha ri rdo rje gangs kyi mgul / /
der ni lho bod skye bo'i tshogs rnams la / /
phan bde'i lam bzang kun tu gsal bar byas / /
rdo rje 'chang gis rdo rje slob dpon nyid / /
phyogs bcu'i rgyal ba'i 'khor lo las lhag pa'i / /
bsod nams zhing gi dam par bsngags mthong nas / /
zang zing mchod pa'i sprin gyis nam mkha' gang / /
de dag las byung rnam dkar dge ba'i tshogs / /
gnas skabs kun tu bde skyid 'byung ba dang / /
mthar thug bla med byang chub thob pa'i phyir / /
bden tshig me tog gsar pa kun tu gtor / /
slar yang sngon nas byung bzhin rim brgyud de / /
grub pa'i bsti gnas ri bo bsam 'phel ngogs / /
bstan gcig 'dzin pa'i gtso bo gang de dang / /
chos dang zang zing dga' ba des mngon par rol /
zhes bya ba'o / / / /
@# / /
swasti /
lho brag phyag rdor gyis /
gsang bdag la las can gyi slob ma'i lung bstan zhus pa las /
rtsod med grub pa thob pa bcu gsum gyi nang nas /
blo bzang grags pa 'gran gyi do zla med / /
shAkya'i rgyal po'i drung du thugs mchog bskyed / /
zhing 'dir mdo dang sngags kyi gzhung lugs spel / /
'di nas 'phos tshe dga' ldan gnas su 'gro / /
'jam dpal snying po byams pa'i sras mchog de / /
myur du sangs rgyas de bzhin gshegs par 'gyur /
zhes sogs dang /
padma thang yig las /
dge ldan zhes bya'i dgon gnas dam pa ru / /
mkhas pa'i mchog nyid mdo rgyud gzhung la mkhas / /
rdo rje 'chang sprul gsang sngags bka' sgo 'byed / /
'gro ba'i ded dpon lam ston sa mkhan 'byon / /
blo dang bzang gi mtshan can skyes bu 'ong / /
gsang mtshan las rab rdo rje bde ba stsal /
zhes dang /
padma bka' chems las /
'jam dbyangs sprul pa gdul bya bstan pa'i dpal / /
mdo sngags bstan 'dzin blo bzang grags pa 'byung / /
zhing 'dir 'das nas byams pa'i drung du 'gro /
zhes sogs mang du gsungs /
gnam lcags brag nas rdo rje gling pas bton pa'i lung bstan las kyang /
mdo sngags bstan 'dzin blo par ston / /
zhing 'dir par ston / /
zhing 'dir 'das nas byams pa'i drung du 'gro /
zhes dang /
rang byung bskal pa chen po la / /
dgra bcom thob par the tshom med /
ces gsungs shing /
chos rje dgon rig pas mtsho sna zangs g.yag brag nas bton pa'i lung bstan las kyang / /
'jam dbyangs sprul pa blo bzang zhes / /
bstan pa rgyas byed ngo mtshar can /
zhes dang /
lho brag mkhar chu'i gnas bshad las /
tsong kha'i yul du sku 'khrungs nas / /
'gro don dbus su skyong bar byed / /
mdo @# / /
sngags gnyis kyi bstan srol 'dzin /
zhes gsungs so / /
'jam dpal rtsa rgyud las /
yi ge dang po ba grags pa / /
sdom brtson thams cad grags pa yang / /
ston pa'i bstan pa gsal byed pa / /
bstan pa de tshe sa steng du / /
rnam par nyams shing gnas med la / /
bstan pa'i gzugs brnyan yid du 'ong / /
byed par 'gyur ba the tshom med / /
thams cad byang chub lung bstan te / /
nga yi byang chub mchog thob 'gyur / /
de ni 'jig rten sbyin gnas 'gyur / /
srid pa gsum gyi mthar yang byed / /
sngags dang rgyud la mngon brtson pas / /
grags pa 'dzin par shes par bya /
zhes dang /
mdo sde gdams ngag 'bogs pa'i rgyal po las kyang /
bcom ldan 'das kyis kun dga' bo la bka' stsal pa /
kun dga' bo /
da lta nga la shel dkar gyi / /
phreng ba phul nas sems bskyed pa / /
ma 'ongs dus kyi snyigs ma la / /
'bri dang ldan gyi sa mtshams su / /
dge zhes bya ba'i dgon pa 'debs / /
blo bzang zhes bya'i mtshan can 'byung / /
'khor ni rnam bzhi rab bsdus nas / /
ston pa'i mdo bzhin gsung sgrog pa / /
lha khang ka ba shing lo can / /
nga yi sku gzugs rnam gnyis la / /
dbu rgyan 'bul zhing mchod pa byed / /
nga la gsol ba rab btab nas / /
bstan pa lo stong bar du gnas / /
'di nas 'phos nas shar phyogs kyi / /
ngo mtshar bkod mdzes 'jig rten du / /
seng ge'i nga ro zhes byar 'gyur / /
de la dad byed zhing der skye / /
zhing mchog de ni khyad par 'phags /
ces gsungs shing ma gcig labs sgron gyis mdzad pa'i ma 'ongs lung bstan gyi le'u las kyang /
de lta bu'i rgyal khrims dang chos khrims 'phyugs pa'i dus su sangs rgyas kyi bstan pa mun nag tu glog 'khyug pa lta bu zhig 'byung /
zhes gsungs la /
bsod nams rgyan la sogs pa'i bu mo bzhis /
de lta bu'i bka' drin can de su lags ces sogs mang du zhus pa'i mthar /
bu mo khyod kyis dris pa'i byang sems de / /
ma 'ongs bskal bzang sangs rgyas bdun pa yin / /
da lta byang chub sems dpa' snying stobs mchog /
snyigs dus log spyod byed dus bod yul 'byung / /
dge slong tshul 'dzin grags pa'i mtshan thogs te / /
gang gi zhing du sangs rgyas par grags pa / /
khrims 'chal dpag yas yang dag khrims la sbyor / /
thub nyid srol btod bstan pa'i cha rtags 'dzin / /
bstan pa gsal bar byed pa'i dge slong mchog /
mtha' yas rgyud sde'i chogs la dbang bsgyur zhing / /
rgyud sde rgya mtsho'i dgongs pa'i bcud phyung ste / /
gdul byar gyur pa'i skal ldan tshim par mdzad /
ces gsal bar 'byung ngo / /
glegs bam rin po che las kyang /
mar me mdzad kyang gnas mchog 'dir / /
sgrol mar bcas te sprul stong 'gyed / /
spyan ras gzigs dbang bzang por sprul / /
lhag par chags med bsod snyoms pas / /
nga yi mchod tshogs rgyas par byed /
ces dang /
@# / /
gzhan yang tshong dpon gyi bu gzhon nu nor bzang gi skye ba rim par brgyud pa mar pa chos kyi dbang phyug nas rje tsong kha pa yin par kun mkhyen chos skyabs bzang pos /
kun mkhyen mtsho sna ba chen po'i rnam thar gsol 'debs su /
nor bzang dpa' bo shar phyogs tsong kha sogs / /
sprul skus 'gro don mdzad pa lhag par gsal /
zhes sogs byung zhing /
der yang ma zad ston pa 'khor bcas kha cher phebs dus /
klu'i rgyal po ma dros pas /
dung dkar zhig phul ba re zhig chos dung mdzad /
de nas da lta'i dge slong padma'i dad ldan 'di bod gdong dmar can gyi yul du mdo sngags kyi bstan pa rgyas par byed pa 'ong bas de'i chos dung du kun dga' bo la rdzu 'phrul gyis song la /
lhas nas rgyang grags 'di tsam nas gter la sbos shig ces gsungs nas /
gter bdag tshogs bdag la bcol /
tshogs bdag kyang spre'u'i gzugs su yod par 'dug /
de'i tshe| dge slong padma'i ngad ldan gyi slob ma dge slong 'byung gnas 'dis kyang /
dge ba la 'dun pa rgya mtsho'i mtha' can du gyur nas mdo sngags kyi bstan pa spel zhes lung bstan mdzad pa yin no / /
zhes pa 'di ni lha sa rab 'byams pas bskul ba la brten nas /
chos smra ba'i btsun pa blo bzang chos kyi rgyal mtshan gyis sbyar ba'o / /
! / /
mgon po zhal gyi rnam 'gyur rnam par dbye ba bzhugs / /
na mo gu ru many+dzu g+ho ShA ya /
dran pas mchog stsol rtsa ba'i bla ma dang / /
dbyer med lha chen drag po gdong bzhi par / /
btud nas de nyid zhi rgyas dbang drag gi /
phrin las mdzad pa'i rnam 'gyur dbye ba brjod / /
bsnyen dus mthing nag rtsa zhal nyis brtsegs nag /
g.yas g.yon ljang nag phyag bzhi dang po gnyis / /
gri thod 'og ma ral gri thod phreng zhabs / /
g.yas bskums g.yon brkyangs yum bzhi spyi dang mtshungs /
! /
bsgrub dus dbus brtsegs sngar bzhin g.yas g.yon gnyis / /
mthing nag mtshan 'gag rus phreng phyag g.yon 'og /
rtse gsum yang na 'og gnyis rtse gsum mdung / /
yang na g.yas gnyis gri gug rtse gsum dang / /
g.yon gnyis thod pa bum pa'o lhag ma rnams / /
spyi dang 'dra'o bsang dus zhal khra can / /
dam pa 'ga' zhig 'phags mchog klu sgrub lugs / /
gdong brnyan phyag drug pa yang bsad mgon bzhed /
! /
gnad dbab bkas gdong nyis brtsegs g.yas gnyis sngo / /
g.yon gnyis ljang gu nyis brtsegs gri thod dang / /
lhag gnyis bum pa rus phreng 'dzin pa'o /
! /
spog chog nyi zla kha sbyar khrag mtsho'i dbus / /
ma he'i gdan la rtsa zhal ma he'i gdong / /
g.yas pa lha zhal dkar po glang po'i gdong / /
g.yon pa klu zhal dmar po chu srin gdong / /
rgyab ngos gza' zhal nag po khyung gi gdong / /
gri thod 'og gnyis ral gri mdung 'debs tshul / /
yum chen bzhi ga nag mo gzhan ma 'dra /
! /
shis bstan @# / /
pa bkas zhal gnad dbab bam / /
yang na bsad mgon ji bzhin gri thod dang / /
ral gri thod phreng mchan khung chang bum mo /
! /
'phags mchog lugs bzang rtsa zhal khro bo yi / /
g.yas dkar glang po g.yon dmar ma he rgyab / /
seng zhal nag po'o phyag drug g.yas gsum na / /
gri gug dbyug tho dgra sta g.yon gsum na / /
thod pa glang lpags zhags pa'o bgrad pas bzhugs / /
gsang yum 'khril dang ma 'khril dbye bas gnyis / /
g.yas su gtum mo sngon mo dar nag dang / /
thod pa 'dzin pa'o g.yon du g.yung mo dmar / /
lu gu rgyud dang lcags sgrog mdun rgyab tu / /
srin sing gnyis nag gri thod 'dzin pa yin /
! /
yang gcig seng gdong steng zhal gzhan rnams mtshungs / /
phyag bzhi gri thod 'og gnyis ral gri mdung / /
e ka dzA nI sngon mo phyag gnyis kyis / /
gri thod 'dzin pas 'khyud pa'i g.yas g.yung sngo / /
g.yon gtum ljang gu mdun srin dmar mo gsum / /
gri thod rgyab sring ser mo gsal shing thod / /
gtso bo g.yas bskums g.yon brkyangs rol pas bzhugs /
! /
yang gcig gtso bo yab yum gzhan 'dra zhing / /
khyad par gtso bo zhabs bzhi ldan pa dang / /
g.yas su gtum mo sngon mo thod pa dang / /
dar nag g.yon du g.yung nag lug rgyud zhags / /
mdun rgyab srin sing nag mo lcags sgrog dril / /
gdong brnyan lugs gcig chos 'byung pad nyi'i dbus / /
mi'u thung mthing nag rtsa zhal khro zhing rngams / /
g.yas g.yon glang chen ma he dkar dang dmar / /
steng zhal seng gdong sngon po'o phyag bzhi yi / /
dang pos gri thod 'phyar zhing g.yas 'og mas / /
mdung 'debs g.yon 'og bum phreng thugs kar 'dzin / /
g.yon brkyangs kyis bzhugs mdun rgyab g.yung mo dang / /
gtum mo sngo ljang sing+g+ha gling ma ser / /
srin mo dkar po'o bzhi ga mi'u thung gcer / /
g.yas pas dbyug pa 'phyar zhing g.yon pa rnams / /
snying gar sdigs 'dzub zhags pa zhabs gnyis po / /
zlum por bzhugs shing gzhan ma spyi dang 'dra /
! /
yongs grags tshe bsgrub mgon po la sogs pa'i / /
dkar ser dmar ljang mgon po'i rnam 'gyur bzhi /
! /
nag po dug gi spu grir grags pa ni / /
'dab brgyad lte bar nyi ma ro steng du / /
zhal bzhi phyag bzhi rtsa zhal khyung nag steng / /
seng zhal g.yas dkar g.yon dmar 'dzum dang bzhad / /
dmar ser skra brdzes bskam rlon thod pas brgyan / /
g.yas gnyis gri gug mi mgo'i cod pan dang / /
g.yon gnyis thod khrag rtse gsum zhabs brkyangs bskums / /
yum bzhi thams cad ser mo gri thod 'dzin / /
skra bshig thod rlon nyer gcig do shal can / /
mtshams bzhir las mkhan khro mo dmar mo bzhi / /
zhal gcig phyag gnyis g.yas pa ral gri dang / /
g.yon pa nyi ma'i zhags pa 'dzin par bshad /
! /
khyung zhal lugs gcig rtsa zhal nag po yi / /
@# / /
g.yas g.yon mthing nag rtsa zhal spyi gtsug nas / /
thon pa'i khyung zhal 'jigs rung phyag bzhi yi / /
dang pos gri thod 'og gnyis ral gri phreng / /
stag sham skyil krung phyed pa'i stabs kyis bzhugs / /
g.yas su ma las yum chen nag mo dang / /
g.yon du k+Sha las lcam mo gnod sbyin mo / /
gnyis ka gri thod zhabs gnyis brkyangs bskums bzhugs /
! /
yang gcig gzhan 'dra yum gnyis g.yas g.yon ldog ! /
bram ze'i zhal ldan zhal bzhi'i rnam 'gyur gsum / /
dang po rtsa zhal mthing nag steng ma sngo / /
g.yas zhal bram ze g.yon zhal ljang nag la / /
phyag bzhi gri thod ral gri dar nag 'phyar /
! /
yang gcig dbus brtsegs nag dang ljang gu ste / /
g.yas pa bram ze g.yon pa khro zhal dmar / /
gri thod ral gri dar khra 'phyar ba'o /
! /
nag ljang dmar dang spyi bor bram ze'i zhal / /
gri thod ral gri dar mdung 'phyar ba'o /
! /
bram gzugs thor cog sma ra smin ma dkar / /
ras dkar ang rag khri gnyan gdan la 'gying / /
khri gnyan r+wa dung ku ba thod khrag g.yon / /
bram ze shugs ldan dkar po zhes su grags /
! /
yang gcig mdog nag bram gzugs mche ba gtsigs / /
khro gtum mi rkang thod khrag ro yi steng / /
brkyangs bskums kyis bzhugs rnam 'gyur gcig tu 'dod / /
ces pa 'di yang /
rje thams cad mkhyen pas /
mgon po zhal gyi rnam 'gyur tshang ba'i zin bris cig skur ces pa'i bka' stsal bzhin /
dge slong blo bzang chos kyi rgyal mtshan gyis phul ba'o / / / /
dpal ldan phyogs las rnam rgyal ngag gi dbang / /
lung rtogs chos kyi dbang phyug bshad sgrub kyi / /
bstan pa gsal mdzad mkhas dang grub pa'i gtso / /
yun ring zhabs brtan 'phrin las rgyas gyur cig /
swasti /
dge tshogs kun la 'dun pa'i rnam dpyod kyis / /
tshul khrims 'phags nor bdun gyi mdzod bzung nas / /
bstan dang 'gro la phan bde'i mchog stsol ba / /
dpal ldan bla ma'i zhabs pad brtan par shog /
phul byung 'gro ba'i mun sel mar me mdzad / /
thams cad gzigs pa blo bzang grags pa'i dpal / /
mdo sngags chos kyi rgyal mtshan 'dzin mdzad pa'i / /
rnam 'dren dam pa'i zhabs la gsol ba 'debs / /
swasti /
rab 'byams mdo dang rgyud sde rgya mtsho'i tshogs / /
kun mkhyen mar me mdzad pa'i ye shes kyis / /
gdul bya'i ma rig mun pa sel mdzad pa'i / /
dpal ldan a ti sha la gsol ba 'debs / /
rgyal ba'i mthu stobs kun 'dus rdo rje 'dzin / /
snyigs dus 'gro la brtse bas nyer dgongs nas / /
ngur smrig 'dzin pa'i gar gyis rnam rol pa'i / /
nam mkha' rgyal mtshan zhabs la gsol ba 'debs / /
spyan ras gzigs dbang srong btsan sgam po yi / /
thugs rje'i @# / /
'od zer las 'khrungs bla ma mchog /
snyigs dus 'gro ba'i 'dren pa bla na med / /
skyabs mgon dam pa'i zhabs la gsol ba 'debs / /
de nyid thugs rje'i dbang gis slar yang ni / /
gdul bya'i don du dkon mchog gsum po yi / /
bstan pa'i rgyal mtshan phyogs bcur 'dzin pa yi / /
bshes gnyen dam pa'i zhabs la gsol ba 'debs /
ces pa 'di yang shAkya'i dge slong blo bzang chos kyi rgyal mtshan gyis bkra shis lhun por smras pa'o / /
! / /
sangs rgyas kun dngos rje btsun tsong kha pa'i / /
bshad sgrub bstan pa'i rgya mtsho spel ba la / /
phrin las 'od dkar bye ba 'gyed mkhas pa / /
smra ba'i zla ba mchog la gsol ba 'debs / /
sangs rgyas bstan pa rin chen padmo'i tshal / /
dpal ldan phrin las bzang po'i gzi byin gyis / /
legs par gsal mdzad gdul bya'i mun sel ba / /
bstan pa'i nyi ma mchog la / /
sangs rgyas kun gyi lung rtogs dam pa'i chos / /
phrin las bzang pos rgyas par byed pa la / /
'dren pa'i dge ba'i bshes kyi mchog gyur pa / /
yongs 'dzin dam pa'i zhabs la /
! /
rnam dkar dge la 'dun pa'i rtsibs stong ldan / /
lung rigs bzang po'i lte ba'i ngos mdzes shing / /
rmad byung mdzad pa'i mu khyud lhun chags pa / /
chos kyi 'khor los bsgyur la / /
tshogs gnyis sprin dkar bzhon pa la gnas shing / /
dpal ldan bslab gsum rim gnyis 'byor pas mdzes / /
lung rigs rdo rje'i mchog 'dzin chos kyi rje / /
mtha' yas gdul bya'i mgon la / /
bsod nams ye shes rab brtan kun dga'i gzhir / /
byang chub sems kyi rtsa ba rab brtan zhing / /
bslab gsum rim gnyis yal ga'i khyon yangs pa / /
dpal ldan bla ma'i zhabs la gsol ba 'debs / /
khyod zhabs padmo gdul bya'i bsod nams gzhir / /
rtag tu mi 'gyur phrin las rgyas pa dang / /
bdag sogs 'gro kun sgrib gnyis las rgyal te / /
myur du sangs rgyas thob par byin gyis rlobs /
! /
phun tshogs mkhyen brtse'i nor bus yongs gang zhing / /
lhun grub phrin las bzang po'i rlabs phreng can / /
thub bstan rgya mtsho'i khyon la dbang bsgyur ba'i / /
mang thos yongs 'dzin dam pa'i zhabs la 'dud /
! /
swasti /
mthu stobs dbang phyug bzang po bkra shis dang / /
kun mkhyen bstan pa'i nyi ma stobs ldan rje / /
pad dkar 'dzin pa dge 'dun rgya mtsho'i dpal / /
zla med bla ma gsum la gsol ba 'debs / /
gangs can mgon po bsod nams rgya mtsho dang / /
phyogs bcu'i blo bzang mthu stobs rgya mtsho'i zhabs / /
rgyal ba kun dngos lhag bsam grub pa'i rje / /
skye dgu'i 'dren pa gsum la / /
tshul khrims stobs 'bar phrin las 'od zer gyis / /
lung rtogs bkra shis bzang po rab 'bar ba / /
phan bde'i 'byung gnas bstan pa'i sgron me zhabs / /
bshes gnyen dam pa @# / /
gsum la / /
'jam pa'i dbyangs dngos rje btsun nam mkha'i mtshan / /
don yod bshad sgrub rgyal mtshan 'dzin pa'i mchog /
lung rigs smra ba'i seng ge grub pa'i rje / /
bstan pa'i gsal byed gsum la / /
sangs rgyas bstan pa rin chen rgya mtsho'i dpal / /
bsod nams ye shes brtse chen chos kyi rje / /
blo bzang chos kyi rgyal mtshan 'dzin pa'i mchog /
'gro ba'i bla ma gsum la / /
blo bzang phun tshogs nor bu'i 'od zer gyis / /
rgyal ba'i bstan pa rin chen rgyas mdzad pa'i / /
phrin las dbang phyug blo bzang ngag gi dbang / /
phyogs las rnam rgyal rnams la gsol ba 'debs / /
'di yan gangs chen chos 'phel gyi bla brgyud gsol 'debs su gnang ba'o / /
! / /
dge 'dun bstan pa dar ba'i nam mkha' la / /
rlabs chen 'phrin las bzang po'i dkyil 'khor rgyas / /
phyogs las rnam par rgyal ba nyi ma'i mgon / /
yongs 'dzin rta bdun zhabs la gsol ba 'debs / /
'di ni gangs chen byang gi bla ma lo pa chos rje'i sku bstod du gnang ngo / /
! / /
oM bde legs su gyur cig /
slu med bla ma yi dam dkon mchog gsum / /
bden tshig grub pa'i drang srong mchog rnams dang / /
mthu ldan chos skyong bsrung ma'i tshogs rnams kyis / /
deng 'dir smon pa 'grub pa'i dpang mdzod cig /
shes rab stobs kyis zab dang rgya che ba'i / /
phun tshogs yon tan rgya mtsho'i mchog brnyes pa / /
'gro la lam bzang ston pa'i dge ba'i bshes / /
bgrang yas bskal pa'i bar du zhabs brtan shog /
de yi mthu las mtha' yas 'gro ba rnams / /
mi shes gdung ba'i mun pa kun sel ba'i / /
'phrin las nyin mor byed pa'i 'od stong gis / /
dge legs pad tshal ma lus rgyas gyur cig /
dpal 'khor chos sde'i mkhan por gnang ba yin no / /
! / /
nor 'dzin rgyan gyur dge legs nor bu'i gling / /
phyogs dus kun du dar zhing rgyas pa dang / /
mthong thos dran reg 'gro ba thams cad kyang / /
bla med byang chub dam pa thob par shog /
'dun ldan rgya mtsho yar ngo'i zla ltar 'phel / /
rnam dag khrims ldan lung rigs 'od stong gis / /
thub bstan pad tshal bye ba'i dpal ster gyis / /
phun tshogs 'dod dgu rgyas pa'i bkra shis shog /
'di ni gangs chen chos sde'i grwa tshang zhig gi grwa pa 'dus 'gyur gyi zhal 'don du gnang ngo|| ! ||dus gsum sangs rgyas kun dang dbyer med kyang / /
gdul bya'i dbang gis sprul pa'i skur bstan nas / /
'khor ba ma stongs bar du 'gro 'dren pa'i / /
bka' drin mnyam med zhabs la gsol ba 'debs / /
sangs rgyas kun gyi mkhyen brtse ye shes ni / /
ngur smrig gar gyis rnam rol tsong kha pa'i / /
bstan pa'i snying po gsal mdzad zhabs pad mchog /
bzang 'gro 'di yi gtsug na mdzes gyur cig /
'di yang rje nyid kyi @# / /
gsung ngo / /
! / /
swasti /
dus gsum rgyal bas bsngags pa'i byams brtse'i gter / /
dran pa tsam gyis srid zhi'i gdung sel cing / /
mchog dang thun mong dngos grub kun stsol ba'i / /
rgyal tshab dam pa'i zhabs la gus phyag 'tshal / /
khyod kyi rmad byung mdzad pa'i rnam thar bzhin / /
phun tshogs smon lam rgya chen bsgrub pa sogs / /
dge tshogs rgya mtshos bdag gzhan 'gro ba kun / /
dga' ldan gnas su thogs med 'jug gyur cig /
de nas byams mgon zhabs sen me tog gi /
phreng mdzes spyi bo'i rgyan dang mi 'bral zhing / /
zab rgyas gsung gi bdud rtsi 'bral med du / /
bsten cing rgyal sras spyod pa'i mthar phyin shog /
ma 'ongs klu shing drung du mgon po khyod / /
byang chub snying por gshegs tshe bdag cag rnams / /
'dus pa dang po'i 'khor gyi gtsor gyur te / /
sgo gsum sgo nas khyod mnyes grub gyur cig /
de tshe mgon khyod ji ltar bzhed pa bzhin / /
bstan dang 'gro ba'i don chen khyer ba la / /
sa 'dzin dbus na lhun po'i dbang po ltar / /
'khor dbus yon tan tshogs kyis mtho gyur cig /
gnas skabs kun tu'ang bsam pa'i don 'grub cing / /
kun mkhyen blo bzang rgyal ba gnyis pa yi| |bshad sgrub dam chos rgyal mtshan 'dzin pa rnams / /
phyogs bcur rgyas shing rtag tu gnas gyur cig /
ces pa 'di yang chos grwa chen po gangs chen chos 'phel gyi lung rigs smra ba'i rtsa lag dam par gyur pa zhabs drung mkhan rin po che blo bzang phyogs las rnam par rgyal ba sogs 'ga' zhig gis gtso mdzad 'dus pa rgya mtsho lta bus rgyal ba byams pa'i bstan pa la bya ba byed pa'i phyir /
'di lta bu zhig dgos ces mgrin gcig dbyangs gcig gis bskul ba la brten nas /
chos smra ba'i btsun pa blo bzang chos kyi rgyal mtshan gyis ma pham rgyal ba'i mdun sa dga' ldan gyi gtsug lag khang du sbyar ba'i yi ge pa ni bik+Shu blo bzang phun tshogs kyis bgyis pa'o / /
! / /
bla ma yi dam rnams kyi byin rlabs dang / /
ma pham rgyal ba'i dbang po'i thugs rje'i mthus / /
rgyal ba gnyis pa'i bstan pa rgyas pa dang / /
bdag la legs par brten pa'i 'gro ba kun / /
gnas skabs tshe ring nad med bde skyid ldan / /
tshe rabs kun tu rje btsun zhabs bsten cing / /
gsung gi bdud rtsi ngoms med 'thung ba dang / /
byams pa'i bstan la bya ba byed par shog /
chos kyi rgyal mtshan phyogs bcur tshugs par shog /
sa steng bkra shis kun gyis gang bar shog /
sdug bsngal rnams kyi ming yang med par shog /
mar gyur 'gro bas rnam mkhyen myur thob shog /
'di yang rje nyid kyi gsung ngo / / / /
! /
swasti /
tshe rabs kun tu lha mi'i 'dren pa mchog /
zas gtsang sras dang rje btsun bla ma mchog /
kun gyis 'bral med rjes su bzung ba'i mthus / /
dge legs nor bu'i them skas rims 'dzegs te / /
sku gsum @# / /
gzhal med khang du bgrod par shog /
'di ltar bskrun pa'i rnam dkar ser sbyangs kyi / /
me tog byams mgon bstan pa'i rgyan gyur te / /
ma pham bzhad pa'i ljags yangs rgyud mangs sgras / /
dbugs dbyung byang chub dam par lung ston shog /
nor 'dzin rgyan gyur dge legs nor bu'i gling / /
phyogs dus kun tu dar zhing rgyas pa dang / /
mthong thos dran reg 'gro ba thams cad kyang / /
bla med byang chub dam pa thob par shog /
! rigs gsang chen rgyal ba rdo rje 'chang / /
zhing kun khyab sprul pa'i rnam rol las / /
dus deng sang bdag gi dge ba'i bshes / /
rje gsum ldan rdo rje 'dzin pa'i tshul / /
khyed ring nas bsten pa'i lha snyan dang / /
thugs ye shes gzigs pa rnam dag pas / /
yid bka' drin dran pa'i dad pa yis / /
ngag gdung ba'i dbyangs kyis gsol 'debs na / /
mgon thugs rje'i spyan gyis legs gzigs nas / /
bu bdag snying padmo'i ze'u 'bru la / /
dus rtag tu 'bral med bzhugs nas kyang / /
mchog thun mong dngos grub ma lus stsol / /
zhing rab 'byams phyogs bcu'i rgyal ba yi / /
bka' mdo rgyud mgrin pa'i rgyud mngas sgras / /
rgyud skal ldan rdo rje slob ma yi / /
dpal phun tshogs kun gyi byed pa po / /
khyed mtshan ldan bla mar gsung lags pas / /
da lus srog yal bar dor nas kyang / /
skyabs gzhan na med pa'i blo ltos kyis / /
bdag byang chub snying por skyabs su mchi / /
dus deng nas sangs rgyas ma thob par / /
mgon thugs rje'i lcags kyus nyer bzung ste / /
rje khyed zhal blta dang mi 'bral zhing / /
gsung legs bshad bdud rtsis bskyang du gsol / /
mar ngan song gnas su lhung gyur tam / /
yar mtho ris gnas su skyes kyang rung / /
mi bdag gi 'di phyi'i legs tshogs kun / /
rje khyed min re ba'i skyabs gzhan med / /
pha bla ma'i byin rlabs ma zhugs na / /
chos dka' spyad bzod stobs cher bskyed kyang / /
nyams rtogs pa'i yon tan mi skye bas / /
da myur du thugs rjes skyab tu gsol / /
mgon khyod kyi brtse bas rjes bzung na / /
khong blo dman skye bo kun gyis kyang / /
chos theg mchog lam sna bgrod 'gyur na / /
pha thugs rjes gzigs shig bka' drin can / /
khong sangs rgyas chos dang dge 'dun yang / /
mgon khyod las gzhan du cang ma mchis / /
don de phyir tshig tsam ma yin par / /
snying rus pa'i gting nas gsol ba 'debs / /
dpal lhun grub bde chen chos sku'i dbyings / /
gdangs 'gag med kun khyab longs spyod rdzogs / /
sku cir yang sprul pa'i zlos gar mkhan / /
rje rdo rje gsum dbyer med pa'i zhabs / /
khyed thugs rje'i mthu dang dpung bskyed las / /
mi bdag gi yid la re ba'i don / /
tshe 'di phyi'i phan bde ma lus dang / /
sgos nyams rtogs rgyas par byin gyis rlobs /
ces pa 'di rje dpon rin po che'i bka' stsal bzhin / /
rje bla ma dam pa'i bka' 'bangs tha chung chos kyi @# / /
rgyal mtshan gyis dben sa chos kyi pho brang gi gtsug lag khang du sbyar ba'o / /
! / /
rje sangs rgyas kun gyi ngo bo nyid / /
pha 'gran zla bral ba'i tsong kha pa / /
mtshan brjod par dka' ba'i blo bzang grags / /
mi bdag gi spyi gtsug rgyan du bzhugs / /
khyed gson dang 'dir 'tshogs dad can kun / /
rten dal 'byor tshang ba'i mi lus 'di / /
lar rnyed par dka' zhing 'jig par sla / /
da don med ma byed snying po long| |lha sa bcu'i dbang phyug 'jam pa'i dbyangs / /
bdud log 'dren 'dul phyir gshin rje'i gshed / /
dus snyigs ma'i 'gro ba 'dul ba'i phyir / /
rje rgyal ba gnyis par grags pa yin / /
mgon de yi mdo sngags dam pa'i chos / /
lar nyan zhing thos pa tsam gyis kyang / /
dus yun ring dge ba'i bag chags 'jog /
yid dga' ba sgoms shig skal ldan kun / /
'di dge slong chos kyi rgyal mtshan gyis / /
khyed 'gro don yongs grags ma Ni pa / /
phyogs kun du 'gro don 'phel ba'i phyir / /
tshig thogs pa med par dbyangs su bsgrags / /
ces pa 'di yang ma Ni pa 'gro don yongs grags kyis bskul ba la brten nas /
dge slong blo bzang chos kyi rgyal mtshan gyis thon gzhis kar sbyar ba'o / / / /
@# / /
swasti /
bde chen chos kyi dbyings las ma g.yos kyang / /
ma rungs 'dul phyir drag mo'i skur bstan nas / /
rnal 'byor bu bzhin skyong ba'i dam tshig can / /
dmag zor rgyal mo rten 'dir legs bzhugs la / /
rgyal mtshan chos rje dge legs rgya mtsho yi / /
rtag tu g.yel med mgon dang skyabs mdzod la / /
'gal rkyen bar chad thams cad bsrung ba dang / /
mthun rkyen bsam pa'i don kun 'grub par mdzod / /
khyad par tshe dang bsod nams dpal 'byor dang / /
'khor dang longs spyod bstan pa'i bya ba dang / /
'gro don bshad sgrub 'phel zhing rgyas par mdzod /
ces pa 'di yang rje thams cad mkhyen pa blo bzang chos kyi rgyal mtshan dpal bzang po'i zhal snga nas kyis mdzad pa'o / /
! / /
na mo gu ru many+dzu g+ho ShA ya /
mchog dang thun mong dngos grub kun / /
stsol mdzad bla ma'i zhabs btud nas / /
dpal ldan rdo rje nam gru ma'i / /
gtor chog rim pa bri bar bya /
de yang lha mo 'di'i rten rdzas mchod gtor spyan gzigs nang mchod sogs phyag len bzhin bshams /
yi dam gyi bdag bskyed sngon du 'gro bas /
nang mchod mchod gtor bskang rdzas rnams byin gyis brlabs te /
rten bskyed pa ni /
hrIH Sh+T+rIH sa bsangs /
swa b+ha was stong par sbyangs /
stong pa'i ngang las khrag gi rgya mtsho rba klong chal chil g.yo ba'i nang /
me rlung dmar nag drag tu 'khrug pa'i dbus su k+Sha smug nag las dpal ldan rdo rje nam gru ma sku mdog smug nag zhal gcig phyag gnyis kyi g.yas rtse gsum 'bar bas mtshan pa'i ru mtshon dmar po dgra la @# / /
'phyar zhing /
g.yon thod pa dam nyams kyi snying dang khrag gis gang ba bsnams nas zhal du gsol ba /
'jigs pa'i zhal gdangs shing rngams pa'i mche ba gtsigs pa /
dmar zhing 'khrug pa'i spyan gsum dgra bgegs la sdang mig tu blta ba /
sku la khrag gi thig le /
zhag gi zo ris /
thal chen gyi tshom bus brgyan cing /
dar nag gi 'jol bar lhab lhub tu gyon pa /
dbu la la thod bdun 'phar gsol cing| stag dong g.yas dang /
gzig shubs g.yon du 'chang ba sogs drag po'i chas kyis brgyan pa /
shin tu rngams shing 'jigs pa'i ngar sgras stong gsum 'gengs pa'i stag la chibs shing /
khros pa'i seng ge dkar mo rol du khrid pa /
nang kyi rkyal pa /
mtshon gyi gru gu /
bdud kyi khram bam /
sho rde dkar nag sogs bstan dgra rtsad nas 'byin pa'i chas dang ldan pa /
de'i mdun du gnam phugs g.yas mthing nag zhal gcig phyag gnyis kyi g.yas gsod pa'i ral gri 'phyar zhing /
g.yon zhags pas dgra bgegs 'ching ba /
mche ba bsnol mar gtsigs shing /
ral pa'i thor chog gyen du bsgreng ba /
g.yas su gcer bu pa gcer bu me ltar 'bar ba'i gzugs can /
zhal gcig phyag gnyis kyi g.yas srog gcod kyi gri gug gdengs shing /
g.yon dgra snying dron mo zhal du gsol ba /
g.yon du so ka ra tsa zhal gcig phyag gnyis kyi g.yas khram shing 'bar bas bstan dgra khram la 'debs shing /
g.yon rgyu zhags dmar po 'then pa /
lcags kyi ral pa rkud par sleb cing /
dmar por ldog pa'i spyan gsum gyis dgra rgyud rtsad nas gcod pa /
gzhan yang ma mo bdun /
blon po bdun /
dregs pa sde brgyad gdug pa'i 'khor tshogs rgya mtshos bskor ba'i gtso 'khor thams cad kyi spyi bor oM /
mgrin par AH thugs kar hUM gis mtshan par gyur /
bdag nyid kyi thugs ka'i hUM sngon po'i 'od zer lcags kyu'i rnam pa can gyis dur khrod kaM ka'i tshal /
'jigs rung zangs phug khrag mtsho khol ma nas /
dpal ldan lha mo rdo rje nam gru ma 'khor dang bcas pa spyan drangs /
b+h+yauH chos kyi dbyings kyi pho brang nas / /
'jigs rung drag mo'i skur ston pa'i / /
dpal ldan rdo rje nam gru ma / /
rdo rje 'chang gi bka' bsgos bzhin / /
rgyal ba'i bstan pa srung ba dang / /
rnal 'byor 'phrin las sgrub pa dang / /
bstan dgra thal bar rlog pa'i phyir / /
gnas 'dir myur du gshegs su gsol / /
oM mahA e ka dzA Ti sa pa ri wA ra ehya hi /
badzra sa ma ya dzaH dzaH /
dzaH hUM baM hoH dam tshig pa dang gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
khyed rnams kyis 'di la mngon par dbang bskur du gsol /
zhes gsol ba btab pas /
de rnams kyis ye shes kyi bdud rtsis gang ba'i bum pa thogs nas /
oM sarba ta thA ga ta a b+hi She ka ta sa ma ya shrIH hUM /
l+zhes dbang bskur lus gang /
dri @# / /
ma dag /
chu lhag ma spyi gtsug tu gnas pa yongs su gyur pa las rdo rje 'jigs byed yum dang bcas pas dbu brgyan par gyur /
de nas mchod pa /
nang mchod /
yig brgya'i bar dpal ldan dmag zor rgyal mo'i gtor chog bzhin thun mong du byed /
bshags pa ni /
b+h+yauH rdo rje 'chang dbang mar me mdzad dpal sogs / /
rtsa brgyud bla ma yi dam lha tshogs dang / /
bka' srungs dpal ldan rdo rje nam gru ma / /
'khor dang bcas pa bdag la dgongs su gsol / /
bdag cag bag med nyon mongs dbang gyur pas / /
phyi nang gsang ba sku gsung thugs rnams kyi / /
dam tshig las 'das nongs pa ci mchis pa / /
bsam pa thag pas 'khor dang bcas la bshags / /
chos kun rang bzhin gdod nas rnam dag kyang / /
rmi lam bzhin du nongs pa ci mchis pa / /
bka' srungs chen mo 'khor dang bcas pa la / /
so sor bshags pas sgrib kun dag gyur cig /
! / /
thugs dam bskang ba ni /
b+h+yauH chos dbyings bde ba chen po'i rnam rol las / /
phyi nang gsang ba'i mchod sprin rgya mtsho'i tshogs / /
'dod khams dbang phyug 'khor bcas spyan lam du / /
'byung zhing rgyas la thugs dam skong gyur cig /
gdug pa'i snying khrag mchod yon mtsho ltar 'khyil / /
dgra bgegs dbang po'i me tog ri ltar spungs / /
bsur chen dud pa'i sprin phung mkha' lam khyab / /
phyogs kun gsal ba'i zhun chen sgron me 'dis / /
dpal ldan rdo rje nam gru'i thugs dam bskangs / /
'khor tshogs dam can rgya mtsho'i thugs dam bskang / /
thugs dam bskangs shing nyams chags sos gyur nas / /
bar chad sel zhing dngos grub stsal du gsol / /
ga bur dri ldan khrag zhag dri chab dang / /
dgra bgegs sha rus spungs pa'i zhal zas dang / /
sman phud bdud rtsi gser skyems rgya mtsho dang / /
gdangs snyan rol mo'i bye brag sna tshogs kyis / /
dpal ldan / /
g.yang gzhi'i bla bre rgyu rlon lda ldis brgyan / /
rdo rje'i go khrab 'jigs pa'i ru mtshon dang / /
ri rab gling bzhi rin chen bdun la sogs / /
phyi nang gsang rten mchod sprin rgya mtsho 'dis / /
dpal ldan / /
mdzes pa'i rta nag nam mkha'i glog bzhin 'gyu / /
g.yag rog zhol chen tshogs kyang sprin ltar stibs / /
lug nag spyi dkar dal gyis 'gro ba dang / /
stobs ldan bya nag khyung ltar lding ba 'dis / /
dpal ldan / /
khyi nag snying dkar dom ltar 'phyo ba dang / /
stong gsum ngar sgras 'gengs pa'i stag chen dang / /
gdong lnga'i dbang po dre'u rkyang ser dang / /
dmar chen gtor ma ri ltar spungs pa 'dis / /
dpal ldan / /
mdor na dngos bshams yid kyis sprul pa dang / /
'jig rten 'jig rten 'das pa'i dge tshogs kyis / /
bskrun pa'i phun tshogs 'dod dgu'i tshogs rnams dang / /
gtan gyi skyabs bzung bla med rten mchog 'dis / /
dpal ldan / /
de nas bzlas pa'i tshe /
lha mo'i thugs kar k+Sha smug nag @# / /
gi mthar /
mahA e ka dzA Ti dar ma ti /
tra ka rak+mo kha muM tra E ka dzA Ti rak+mo de ke dzA Ti kha la hUM dza /
ces pas bskor bar bsam /
rang yi dam du gsal ba'i thugs ka'i hUM las 'od zer 'phros /
lha mo'i thugs rgyud bskul /
zhi rgyas dbang drag gi las rang dbang med par sgrub par bsams nas bzlas pa bya'o / /
de nas gtor ma 'bul /
bstod pa dang /
mjug chog rnams rgyas bsdus ci rigs par bya'o / /
di paM ka ra'i bka' srungs mchog /
rdo rje nam gru'i gtor chog 'di / /
blo bzang chos kyi rgyal mtshan gyis / /
bsdebs 'dis skye dgu'i dpal gyur cig /
ces pa ni lha khang grwa tshang gi dpon slob drag rim rnams kyis nan cher bskul ba la brten nas /
shAkya'i dge slong blo bzang chos kyi rgyal mtshan gyis / /
bkra shis lhun po'i gzims khang du sbyar ba'o / /
@# / /
na mo gu ru many+dzu g+ho ShA ya /
rigs brgya'i khyab bdag dpal ldan he ru ka /
rig 'dzin grub pa'i dbang phyug padma 'byung / /
sprul pa'i gar mdzad blo bzang grags pa'i dpal / /
dbyer med skyabs kyi dam par phyag 'tshal lo / /
'dir bstan srungs chen mo rdo rje rab brtan ma'i gsol kha gtong bar 'dod pas /
mchod gtor bsangs rdzas /
mda' dar /
'phyar dar sogs spyan gzigs /
gser skyems dang bcas pa tshogs par byas te /
sgrub pa po stan bde ba la 'dug ste /
he ru ka sogs kyi nga rgyal dang ldan pas /
snying kha raM sogs lan gsum brjod nas mchod gtor rnams bsangs /
swa b+hA was stong par sbyangs /
stong pa'i ngang las dpal ldan rdo rje rab brtan ma 'khor dang bcas pa mnyes par byed pa'i dam rdzas /
mchod gtor /
spyan gzigs kyis sa dang bar snang gi khyon yongs su gang bar gyur /
oM AH hUM /
lan gsum gyis byin gyis brlabs /
spro na rol mo dbyangs dang bcas pas 'di skad do /
b+h+yauH lhun grub rang bzhin bde ba chen po'i ngang / /
dus gsum bde bar gshegs pa thams cad kyi / /
ngo mtshar chos sku'i pho brang dam pa nas / /
rtsa brgyud bla ma'i tshogs rnams spyan 'dren no / /
chos dbyings rang bzhin spros pa kun bral yang / /
dag pa'i mkha' la 'ja' tshon ri mo ltar / /
dkyil 'khor 'khor lo bye ba'i rnam rol can / /
yi dam lha tshogs thams cad spyan 'dren no / /
dus gsum bde gshegs sras dang 'phags pa'i tshogs / /
gnas gsum dpa' bo mkha' 'gro'i lha tshogs dang / /
bstan pa bsrung phyir rngams pa'i cha byad can /
dam can srung ma'i tshogs rnams spyan 'dren no / /
sngon tshe he ru ka dpal spyan snga ru / /
rgyal ba'i bstan dang bstan pa 'dzin pa rnams / /
legs par srung zhing skyong bar zhal bzhes pa'i / /
rdo rje rab brtan 'khor bcas spyan 'dren no / /
b+h+yauH slob dpon padma 'byung gnas kyis / /
ji ltar bka' bsgos khas blangs ltar / /
dam bcas gnyan po bdag bskul gyi / /
'phrin las bsgrub phyir @# / /
gshegs su gsol / /
bos so ma cig snyan ma sra / /
g.yabs so ma cig spyan ma rtul / /
bsten no ma cig snying ma ring / /
bskul lo ma cig bang ma bul / /
rbad do ma cig mthu ma chung / /
rnal 'byor bdag cag 'khor bcas rnams / /
khyod la bsten cing gnas bcas na / /
ma g.yel ma g.yel myur du byon / /
b+h+yauH rang gi mdun du pad sdong yangs pa'i steng / /
rigs kun khyab bdag rdo rje 'chang dbang dang / /
sngags 'chang dbang po padma 'byung gnas zhabs / /
sku gsum mngon gyur blo bzang grags pa'i dpal / /
dbyer med zhabs sen 'od chags brtan par bzhugs / /
'jigs rung khrag zhag rgya mtsho 'khrug pa'i dbus / /
mi bzad dus kyi 'thor rlung 'tshub pa'i klong / /
rta ro mi ro brtsigs pa'i gdan khri la / /
'dod khams gtso mo dmar nag srin mo'i gzugs / /
zhal gcig phyag gnyis ral gri thod khrag 'dzin / /
res 'ga' ne'u le'i rkyal pas dgos 'dod stsol / /
rlung ltar mgyogs pa'i dre'u rkyang ser steng / /
rdo rje rab brtan 'khor bcas brtan par bzhugs / /
gang la brten na mchog dang thun mong gi /
dngos grub ma lus yid bzhin stsol mdzad pa'i / /
bla ma yi dam mkha' 'gro chos skyong dang / /
khyad par stobs 'phrog nag mo re ma ti / /
rgyal ba'i bstan srung kun gyi gtsor gyur pa / /
lus dang ngag yid dang bas phyag bgyi'o / /
kaM las ban+d+ha yangs pa'i snod yangs su / /
sha khrag gtor tshogs lhun po ltar mtho zhing / /
lha dang mi'i bza' bca'i tshogs dang bcas / /
bdud rtsir bsgyur te 'khor dang bcas la 'bul / /
chal chil rlabs phreng mkha' yi lam 'phyo ba'i / /
khrag zhag ser skyems btung ba rgya mtshor 'khyil /
in+t+ra nI la'i chu 'dzin phang phung la / /
'khu ldan bdug pa'i sprin tshogs mkha' lam khyab / /
zhun chen sgron me tshar du dngar ba yi / /
gsal byed nyi zla'i 'od zer ci yang bkra / /
tsan+dan gur gum dris sbags dgra bgegs kyi / /
khrag zhag rgya mtsho 'jigs pa'i rba klong 'khrug /
rkang gling dung dang rnga bo che la sogs / /
snyan brjid sgra dbyangs dbyar skyes rnga bzhin sgrog /
mdzes pa'i ba dan lha rdzas bla bre dang / /
mda' dar me long dung shos brgyan pa dang / /
bstan dgra dam nyams 'byung po'i dgrar gyur pa'i / /
nad rkyal mtshon gyi gru gu khram shing dang / /
sho rde dkar nag rab 'bar gnam lcags kyi / /
ral gri thod khrag rdo rje be con sogs / /
dpa' ba'i rgyan chas rnams kyang khyed la 'bul / /
rlung ltar mgyogs pa'i dre'u rkyang ser dang / /
rta nag rting dkar bar snang glog bzhin 'gyu / /
rdo rje'i thog ltar rno ba'i r+wa ldan pa'i / /
zhol g.yag kham khra'i tshogs rnams ngar zhing khrab / /
dar tshogs dar gyi rgyan ldan lug nag rnams / /
be DUr ya ltar yid 'ong r+wa bzhis mdzes / /
lcags kyi bya khra la sogs mkha' lding tshogs / /
rngams ? pa'i skad sgrog dam nyams @# / /
klad la lding / /
mi bzad mche ba ldan pa'i khyi nag tshogs / /
dgra bgegs 'byung po'i srog la dom ltar 'phyo / /
gzhan yang rin chen bdun dang bkra shis brgyad / /
'jig rten 'jig rten 'das pa'i mchod pa'i sprin / /
dngos bshams yid kyis sprul pa las byung ba'i / /
dges pa bskyed phyir 'khor dang bcas la 'bul / /
legs par bzhes nas bdag cag mi nor bcas / /
srung zhing skyob las rtag tu ma g.yel bar / /
mi mthun rkyen dang bar chad zlog pa dang / /
mthun rkyen tshe dang longs spyod rgyas par mdzod / /
b+h+yauH byang chub shing dang a ka ru / /
tsan+dan dkar dmar du ru ka /
ga bur gur gum dzA ti dang / /
spos dkar rgya spos si ha la / /
phye mar zas sna'i dud sprin gyis / /
dpal ldan rdo rje rab brtan ma / /
jo mo tshe ring mched lnga dang / /
bstan skyong chen mo 'khor dang bcas / /
yul lha gzhi bdag gnyan po bsangs / /
b+h+yauH dpal ldan rdo rje rab brtan ma / /
ming po klu cig thod dkar dang / /
thugs kyi sprul pa yang g+ha gza' / /
'khor bcas bdag la snyan gson cig /
de ring khyed la mchod pa 'bul / /
de ring rnal 'byor nyams chags skong / /
de ring sngar gyi gtang rag gtong / /
de ring phyi ma'i gsol 'debs 'bul / /
de ring sngon gyi thugs dam bskul / /
gsang bdag phyag na rdo rje yi / /
spyan sngar zhal bzhes dgongs mdzod las / /
bstan dang dpal ldan bla ma yi / /
sku dgra sems can yongs la 'tshe / /
rnal 'byor bdag cag 'khor bcas la / /
sdang dgra gnod bgegs ci mchis pa / /
lo dang zhag tu ma bzhag par / /
bdud nag 'bum gyis khram la thob / /
btsan dmar stong gis sho rde khye / /
ma mo 'bum gyis nad rkyal byo / /
mtshon gyi gru gu sngo dmar khye / /
bdud dang gshin rje'i dmag drongs la / /
'jigs rung mtshon cha'i char pa phob / /
sprul pa'i gcan zan tshogs rnams kyis / /
sha khrag rus pa chem chem zo / /
thugs dam gnyen po de dgongs la / /
ma g.yel bcol ba'i 'phrin las mdzod / /
bdag cag 'khor dang bcas pa yi / /
tshe dang dpal 'byor bsod nams dang / /
dbang dang longs spyod rgyas par mdzod / /
nad gdon la sogs mi 'dod rkyen / /
sngon las 'phral rkyen las byung gang / /
bstan srungs chen mo 'khor bcas rnams / /
dran pa tsam gyis zhi bar mdzod / /
khams gsum mi nor zas gsum dang / /
yid la 'dod pa'i dngos grub kun / /
khyod zhabs dran pa tsam gyis kyang / /
dbang du 'du ba'i 'phrin las mdzod / /
mdor na bdag cag 'khor bcas rnams / /
lha mo khyod la gnyer gtad pas / /
ma dang sring mo ji bzhin du / /
gzhis dang byes rnams gang du yang / /
'gro'am 'greng ngam 'dug kyang rung / /
rgyab dang mdun gyi rten ma dang / /
la dang 'phrang gi bsu ma dang / /
mun pa'i nang gi sgron me mdzod / /
'pham mo nag mo 'dre 'pham mo / /
rgyal lo dkar po lha rgyal lo / /
lha yi lha mchog bcom ldan ma / /
rab @# / /
brtan lha mo 'khor bcas rgyal /
ces bstan srungs chen mo rdo rje rab brtan ma'i gsol kha 'di /
skye dga' nas dge 'dun tshe dbang rnam rgyal pas gsol ba nan cher btab pa'i ngor /
rig sngags 'chang ba'i sde snod 'dzin pa chos kyi rgyal mtshan gyis shangs mdo rgod tshang gi ri khrod du thogs med du smras pa'o / /
! / /
na mo gu ru many+dzu g+ho ShA ya /
dus gsum rgyal ba'i yum gcig mkha' 'gro'i gtso / /
'dod dgu'i dngos grub mchog stsol yid bzhin nor / /
dpal ldan rdo rje g.yu sgron 'khor dang bcas / /
rab 'byams 'phrin las bsgrub phyir gshegs su gsol / /
mdun du chu skyes nyi zla'i gdan khri'i steng / /
rab dkar khro 'dzum rin chen rgyan mang mdzes / /
phyag g.yas mda' dar me long khams gsum 'gugs / /
g.yon pa'i nor bu'i gzhod pas dgos 'dod stsol / /
'ja' tshon ltar bkra'i dar gyi lhab lhub can / /
tshe ring mched lnga bstan ma bcu gnyis sogs / /
gnas gsum mkha' 'gro 'khor tshogs rgya mtsho'i dbus / /
sems dpa'i skyil krung tshul gyis dgyes bzhin bzhugs / /
phyi nang gsang ba'i mchod sprin rgya mtsho dang / /
ri ltar spungs pa'i sha khrag gtor ma'i tshogs / /
ting 'dzin sngags dang phyag rgyas byin brlabs nas / /
bstan skyong chen mo 'khor dang bcas la 'bul / /
skabs 'dir a kA ros gtor ma 'bul /
ar+g+haM sogs kyis mchod /
nang mchod 'bul /
gnas gsum mkha' 'gro'i dbang phyug bcom ldan ma / /
dran pa tsam gyis bar chad kun sel zhing / /
dngos grub char ltar 'bebs mdzad dpal mo che / /
rdo rje g.yu sgron 'khor dang bcas la bstod / /
phyi nang nyer 'tshe ma lus zhi ba dang / /
tshe dang bsod nams bshad sgrub rgyas pa dang / /
sa gsum skye dgu ma lus dbang 'du zhing / /
sdang dgra gdon bgegs mtha' dag tshar gcod mdzod / /
mdor na bdag cag deng nas byang chub bar / /
lha mo khyod kyis 'bral med rjes bzung nas / /
mchog dang thun mong dngos grub ma lus pa / /
bsam pa ji bzhin 'grub pa'i stong grogs mdzod /
ces rdo rje g.yu sgron gyi gsol kha mdor bsdus 'di yang btsun pa chos kyi rgya mtshan gyis sbyar ba'o / / / /
oM rin chen mang sprul 'dod dgu'i char 'bebs pa'i / /
rgyal chen rnam mang thos sras mdung dmar can / /
dad dang dam tshig dbang gis spyan 'dren na / /
rnal 'byor 'phrin las sgrub phyir gnas 'dir gshegs / /
mdun du ye shes me dpung 'bar ba'i klong / /
mdung dmar sku gdung 'dzin 'dzad khros pas tshul / /
dbang gi mdangs ldan dpa' bo'i 'dug stangs kyis / /
'khor tshogs rgya mtshos bskor ba'i dbus su bzhugs / /
dam rdzas spyan gzigs lha rdzas mchod pa'i sprin / /
kun khyab bdud rtsi'i btung ba mtsho ltar 'khyil / /
dmar chen gtor ma ri rab ltar spungs pa / /
rgyal chen 'khor bcas dgyes pa @# / /
bskyed phyir 'bul /
ces lan gsum mam yang na /
oM mahA rA dzA sa pa ri wA ra i daM ba liM ta kha kha khA hi khA hi /
lan gsum mam bdun gyis gtor ma phul /
ar+g+haM sogs kyis mchod /
oM AH hUM gis nang mchod phul /
rab 'byams rgyal ba'i bstan pa bsrung ba'i phyir / /
gshin rje ltar khros bstan dgra'i rjes gcod cing / /
rnal 'byor bu bzhin skyong ba'i dam tshig can / /
chos skyong chen po khyod la gus pas bstod / /
bdag cag dpon slob dgon gnas bcas pa la / /
rtag tu g.yel med bsrung zhing skyong ba dang / /
bshad sgrub longs spyod bstan pa'i bya ba sogs / /
yar ngo'i zla ltar 'phel zhing rgyas par mdzod /
ces rnam sras mdung dmar can gyi mchod bstod 'di yang rje nyid kyis gnang ba'o / / / /
hUM srog bdag chos skyong lcam dral 'khor bcas la / /
shar gling chos sde chen po'i dge 'dun sde / /
gtsug lag khang dang phyi nang yo byad kun / /
gnyer du gtad do g.yel med grogs mdzod cig /
! / /
dbang phyug brgyad ldan rgyal ba tsong kha pa'i / /
bshad sgrub bstan pa spyi dang khyad par du / /
dpal ldan lhun grub bde chen chos grwa che / /
phyogs dus kun du dar zhing rgyas gyur cig /
! / /
oM 'dod dgu'i char 'bebs rnam mang thos sras kyi / /
bka' nyan gtso bo rgyal sbyin yang dag shes / /
'khor bcas dang ba'i yid kyis spyan 'dren na / /
rnal 'byor 'phrin las sgrub phyir gshegs su gsol / /
sprin dkar g.yo 'dra'i rdzu 'phrul rta yi steng / /
dar mdung res 'ga' gser gri 'bar ba bsnams / /
g.yon pa bdud zhags ne'u les dgos 'dod stsol / /
rdzu 'phrul rta yi steng du brtan par bzhugs / /
dam rdzas phyi nang mchod pa'i sprin 'khrigs shing / /
zag med gser skyems bdud rtsi mtsho ltar 'khyil / /
sha khrag gtor mas sa gzhi'i khyon bkang ste / /
chos skyong rgyal sbyin 'khor dang bcas la 'bul / /
bzhes nas rgyal ba gnyis pa'i bstan pa la / /
log par sdang ba'i dgra bgegs tshar chod la / /
'phrin las rnam bzhi lhun gyis 'grub pa dang / /
bshad sgrub bstan pa rgyas pa'i 'phrin las mdzod / /
ri gud rnam par rgyal ba'i gling chen po / /
blo gsal mkhas mang nor bus yongs gang zhing / /
bshad sgrub 'dod dgu'i longs spyod phun tshogs kyis / /
dar rgyas srid mtha'i bar du gnas par mdzod /
ces rta nag ri gud chos rgyal la mchod bstod 'di ni /
thos bsam gling gi slob dpon pa dge 'dun yar 'phel gyis bskul ba la brten nas /
chos smra ba'i btsun pa blo bzang chos kyi rgyal mtshan gyis thogs med du smras pa'o / /
! / /
rje btsun snyan shal ku mud ta ka'i tshal / /
mdzes byed lha rdzas 'od dkar gyis 'byugs pa'i / /
legs par spyad mthus bdag cag mngon spyod kyi / /
dpag bsam 'bras @# / /
bu'i khur gyis mdzes gyur cig /
ma 'ongs 'dzam gling dbus su klu shing drung / /
mgon khyod bcu gnyis mdzad pas rol pa'i tshe / /
bdag kyang 'khor gyi thog ma nyid gyur nas / /
mi pham bstan pa'i khur chen khyer bar shog /
chos kyi rgyal mtshan mthong zhing thos pa dang / /
dran reg gyur pa'i 'gro ba ma lus kun / /
mtho ris bde 'gro'i rten bzang rims brgyud nas / /
sku gsum yid bzhin nor bu'i dpal thob shog /
'di yang rje bla ma nyid kyi gsung ngo / /
! / /
'dren mchog shAkya'i rgyal po'i snyan shal drung / /
lha rdzas yid 'ong 'di phul dge ba'i mthus / /
sdom brtson dam pa blo bzang rgya mtshos mtshon / /
nam mkha' mnyam pa'i 'gro ba ma lus pa / /
skye ba kun du dal 'byor rten thob cing / /
bshes gnyen dam pas 'bral med rjes bzung nas / /
lung rtogs chos kyi bdag nyid cher gyur te / /
bla med byang chub myur du thob par shog /
'di yang rje nyid kyi gsung ngo / /
dpal ldan stobs bcu mnga' ba bdud bzhi las / /
ma pham rgyal ba'i dbang po'i snyan shal drung / /
lhan skyes bde stong rol mtsho yangs pa las / /
lha rdzas dar gyi dri bsung rdzogs pa yi / /
mchod tshogs ge sar rgod pa'i chu skyes phreng / /
dang bas phul ba'i rnam dkar dge tshogs kyis / /
chos brgyad 'ching ba'i spros pa kun bcad nas / /
tshe 'dir sgo gsum 'khor lo kun gyi bdag /
lhan skyes bde stong dbyings su sdom par shog /
go 'phang mchog de bsgrub pa'i mthun pa'i rkyen / /
phul byung shes rab brtson 'grus dam pa'i grogs / /
tshe dang bsod nams dag pa'i 'khor la sogs / /
legs par rnyed nas 'di nang 'gags pa na / /
mi pham mdun sar padmo'i snying po la / /
thogs med skyes nas mi pham dri ma med / /
'jam dpal snying po bcas rnams mnyes byed shog /
de yi mthu las theg gsum dam chos kyi / /
bka' drin mngon du gyur nas rdo rje'i lus / /
thob nas 'gro kun 'dren pa'i dpal gyur cig /
nam zhig rdo rje'i gdan du mgon po khyod / /
zla med chos kyi bla mar gyur pa na / /
bdag kyang 'khor gyi thog mar skyes gyur nas / /
khyod gsung bsgrubs las go 'phang mchog thob shog /
'di yang rje bla ma nyid kyi gsung ngo / /
'phags mchog spyan ras gzigs dbang snyan shal la / /
mdzes byed lha rdzas 'di phul dge ba dang / /
gzhan yang dus gsum 'brel ba'i rnam dkar mthus / /
bdag cag blo bzang rgya mtsho zhes bgyi bas / /
thog drangs mar gyur 'gro ba ma lus pa / /
byang chub bar du dman pa'i skye ba spangs / /
mtho ris rten thob dam pa'i mgon ldan zhing / /
de yi mthu las rnam dag nges 'byung dang / /
byang chub sems nyid yang dag lta ba dang / /
rim gnyis lam gyi rtogs pa mthar phyin nas / /
'gro kun don du sangs rgyas myur thob shog /
gnas skabs kun tu chos bzhin @# / /
bsgrub pa'i rkyen / /
tshe dang nad med bde ba dam pa dang / /
'khor dang longs spyod snyan grags dpal 'byor sogs / /
ma lus bsam pa ji bzhin 'grub par shog /
'di yang rje nyid kyi gsung las byung ba'o / / / /
chos sku mkha' dbyings mdzes ma'i lang tsho la / /
gsal bar 'khyud pa'i mdzes sdug ri mo can / /
nyin byed 'bum gyi mdangs ldan yid 'phrog pa'i / /
lha bcas 'gro ba'i 'dren pa shAkya'i gtso / /
mgon de'i sku brnyan 'jig rten mdzes pa kun / /
gcig tu bgyis pa'i rjes 'gro 'di bskrun pas / /
dkon mchog 'phrin las lhun grub bzhed don gyi / /
dpag bsam 'bras bu'i khur gyis mdzes par shog /
deng nas tshe rabs kun tu thub dbang gi /
zhabs sen spyi bo'i rgyan du mi 'bral zhing / /
rgyal sras spyod pa'i them skas rim 'dzegs te / /
sku gsum gzhal med khang du myur 'jug shog /
'di yang rje nyid kyi gsung las byung ba'o / / / /
oM bde legs su gyur cig /
chos rnams kun gyi gdod ma'i rang bzhin dbyer med brjod bral chos sku'i lha yi lam yangs por / /
lhan cig skyes gang nyams brgya'i gar mdzad longs spyod rdzogs pa'i 'ja' tshon ri mos kun khyab cing / /
sna tshogs mig 'phrul ji bzhin 'char ba'i sprul sku'i bai DUra chu 'dzin lang long g.yo ba las / /
skal bzang 'gro la phan bde'i gru char ci yang 'bebs mkhas shAkya seng ges mchog stsol zhig /
nor 'dzin yangs pa'i byang phyogs 'dir / /
bsod nams stobs kyi dpung tshogs bzhis / /
'dod dgur bsgyur cing ris med kyi / /
rgyal ba'i bstan dang bstan 'dzin kun / /
gus mchod chos rgyal mya ngan bral / /
snyems pa 'gog gang chos kyi rgyal / /
phun tshogs rnam par rgyal ba yi / /
bka' bzhin sgrub pa'i mnga' gzhug gtso / /
bon gong rdo rje'i mtshan can gyi / /
mchog dang thun mong 'dod dgu yi / /
yongs 'du'i rkang 'thung 'bras bzang gis / /
mngon par mdzes par bya ba'i phyir / /
srid zhi'i legs spyad ma lus gzugs can du / /
legs par bgyis 'dra sa gsum rin chen gcig /
slu med skyabs mchog jo bo rin po che / /
dgyes byed sgron me rgyun mi 'chad pa'i phyir / /
dbang sngon mdangs chags 'o ma'i rgyun 'dzin cing / /
ngar 'jo'i dbyangs sgrog mdzes pa'i r+wa ldan tshogs / /
kun bzang mchod pa'i sprin dang lhan cig tu / /
lhag bsam dag pas kun nas bslangs te 'bul / /
de las 'ongs pa'i rnam dkar gang ga'i rgyun / /
dus gsum legs spyad nyal 'gro'i phung po dang / /
lhan cig sdom gang yid can kun don phyir / /
sku gsum ye shes rgya mtshor 'jug par shog /
go 'phang mchog der ma reg ji srid du / /
mi khom brgyad dang sdug bsngal sgra tsam yang / /
rmi lam du yang sgra 'dzin yul 'das shing / /
bde 'gro nor bu'i them skas rim 'dzeg shog /
@# / /
'dzegs nas dge bcu'i khyim la rtag phyogs shog /
gnas skabs 'dir yang rgud pa kun bral zhing / /
'khor g.yog nor 'bru longs spyod ring po'i tshe / /
rigs rgyud bsod nams stobs dang dpal 'byor sogs / /
rnam mang thos sras grub pa'i dga' ston bzhin / /
phun tshogs lha lam mdzod la dbang 'byor shog /
khyad par mi dang mi min 'byung po yis / /
bskyed pa'i nad rims dus min 'chi ba sogs / /
phyi nang nyer 'tshe bar chad ma lus pa / /
thams cad nye bar zhi ba'i dngos thob shog /
mchog gi tshe dang rnam dpyod rigs rgyud dang / /
mnga' thang phun tshogs lha mi'i dbang phyug rnams / /
bsdoms pa'i phun tshogs la 'khu'i 'dod dgu rnams / /
rtag tu yar ngo'i zla ltar rgyas par mdzod / /
sa gsum skye dgu kun dang de dag gi /
legs tshogs dpal 'byor ji snyed mchis pa sogs / /
bsams pa tsam gyis dbang du 'dus nas kyang / /
dge bcu'i dpal la yongs su 'byor bar shog /
khyad par bsod nams 'di yis 'gro ba kun / /
gting zab sdug bsngal chu srin 'byung gnas las / /
thabs mkhas gru rdzings mchog gis sgrol ba yi / /
zla med ded dpon bzang po myur thob shog /
mdor na mchog dang thun mong chos ldan gyi / /
bsam pa'i yongs 'du'i ljon pa ji snyed pa / /
re ba'i 'bras bzang khur gyis brjid pa yi / /
bkra shis nyin mtshan kun tu rgyas par shog /
'di yang rje btsun thams cad mkhyen pa blo bzang chos kyi rgyal mtshan dpal bzang po'i gsung las byung ba'o / / / /
mchog dga' spyan stong mnga' ba lha las rgan / /
'jig rten skyong ba gdengs can grub pa'i gtso / /
kun gyi zur phud mdzes pa'i nags nang du / /
zhabs sen padmo'i ge sar rgod pa can / /
lha yi bla ma rgyal tshab mi pham mgon / /
gang gi snyan shal nor bu'i me long ngos / /
mdzes ldan lha rdzas du gu la yi gos / /
gser sbyangs btso ma'i ri la nyin byed bzhin / /
zhal bzang mngon par mdzes byed sa le sbram / /
kun bzang mchod pa'i tshogs dang lhan cig tu / /
rnam dkar sems kyis bskrun pa'i dge ba'i mthus / /
bdag cag deng nas tshe rabs thams cad du / /
dal 'byor sdong po bslab gsum yal gas mdzes / /
rgyal sras spyod pa'i me tog g.yur za zhing / /
rim gnyis 'bras bus brjid pa kun dga'i shing / /
theg mchog dpag bsam ljon pa nyid gyur cig /
'di snang 'gags tshe yid dga' chos 'dzin du / /
padmo las skyes khyod zhal mngon sum mthong / /
gsung gi sbrang rtsi ngoms med 'thung ba dang / /
lung rtogs yon tan pha mthar phyin par shog /
nam zhig klu shing drung du mgon po khyod / /
grangs med 'gro ba'i bla mar gshegs pa'i tshe / /
'khor gyi thog ma nyid du bdag gyur nas / /
khyod mnyes bgyid pa 'ba' zhig @# / /
lhur len shog /
'di yang rje nyid kyi gsung las byung ba'o / /
! / /
slu med gtan gyi skyabs mchog dam pa'i drung / /
dge slong blo bzang rgya mtsho zhes bgyi bas / /
ring nas dad pas na bza' yid 'ong 'di / /
phul ba'i dges mtshon dus gsum dge ba'i mthus / /
'gro la phan bde 'byung ba'i sgo gcig pu / /
blo bzang bstan pa dar zhing rgyas pa dang / /
spyan ras gzigs dbang thams cad mkhyen pa de'i / /
rnam sprul phyogs 'dir myur du phebs pa dang / /
bdag cag rnams kyang 'di nas byang chub bar / /
rgud pa'i lam du nam yang mi 'gro bar / /
shAkya'i rgyal po khyod kyis 'bral med du / /
rjes su bzung nas sangs rgyas myur thob shog /
gnas skabs su yang dam chos sgrub pa'i gegs / /
dus min 'chi dang nad sogs zhi ba dang / /
tshe dang dpal dang nad med shes rab dang / /
'dod pa'i don kun bde blag grub gyur cig /
'di yang rje bla ma nyid kyi gsung las byung ngo / /
skyabs gsum kun gyi ngo bo bla ma lha / /
lhan skyes bde stong 'khor lo'i rol pa che / /
yi dam lha dang dpal ldan mgon po'i tshogs / /
bka' sdod srung mar bcas pa'i zhabs drung du / /
lha yi btsun pa blo bzang rgya mtsho nas / /
lhag bsam dag pas phul ba'i dge tshogs des / /
thub pa'i bstan pa dar zhing rgyas pa dang / /
khyad par chos kyi pho brang 'di nyid du / /
rnam dag khrims gtsang dge 'dun sde 'phel zhing / /
chos dang srid kyi 'byor pa rgyas par mdzod / /
ched du blo bzang chos kyi rgya mtsho che / /
sku tshe ri dbang lta bur brtan pa dang / /
nad med pa dang bshad sgrub longs spyod sogs / /
bzhed pa'i don rnams ma lus 'grub par mdzod / /
khyad par sde 'dir 'dug nas nag chang dang / /
rku sogs lkog tu bag med spyod byed pa'i / /
dge sbyong gzugs brnyan ji ltar yin kyang rung / /
drag po'i chad pas yal bar ma btang cig /
sa ma ya /
dam tshig chen po dran par gyis /
'di yang rje btsun bla ma 'di nyid kyi gsung las byung ba'o / / / /
oM swasti /
bcom ldan rje btsun sgrol ma'i lha khang du / /
mkha' ngos yongs su khebs pa'i bla re dang / /
stod g.yogs na bza' me shel phreng ba'i rgyan / /
maN+Dal gsum dang rgya skong che legs gcig /
gu gu shal dang gug ting bdun cha re / /
rag ting che ba gnyis dang hor sbug cha / /
dge slong blo bzang chos kyi rgyal mtshan gyis / /
dang ba'i sems kyis legs phul dge ba'i mthus / /
'gro kun 'od dpag med kyi zhabs drung du / /
skyes nas sku gsum go 'phang myur thob shog /
'di yang rje nyid kyi gsung ngo / /
! / /
swasti /
phan bde'i 'byung gnas rgyal ba'i bstan / /
de nyid snying po tsong kha pa'i / /
ring lugs dri med nyi 'od kyis / /
gdul bya'i mkha' lam kun khyab nas / /
thub bstan pad tshal rgyas gyur cig /
sde 'dir mi dang mi min gyi / /
gnod tshe'i bsam sbyor mi @# / /
'byung zhing / /
bslab gsum rnam dag dam pa'i chos / /
kun 'dzin 'phags pa'i dge 'dun gyis / /
'dzin ma'i khyon kun gang bar shog /
dar cog ser dkar gnyis la'o / /
! / /
oM bde legs su gyur cig /
lha ji ltar rigs pa'i rjes gnang zhu ba byung tshe / /
slob ma mdun du 'khod pa la 'di skad brjod par bya ste /
'o khyed rnams tshe'i dbang zhu ba la /
bla ma lnga bcu pa las /
mdun du dul bar 'dug pa dang / /
gos sogs tshul ni bsdams pa dang / /
pus btsugs thal mo sbyar byas te / /
nyan sogs 'dod pas gsol gsum gdab / /
ces gsungs pa ltar gsol ba lan gsum 'debs pa 'di yi rjes zlos mdzod /
kun mkhyen ye shes phung po can /
zhes sogs byed /
da khyed rang rnams bsam pa 'di bzhin mdzod / /
'di skad du mdo las mir gyur pa yang rnyed par dka' /
dal 'byor phun sum tshogs pa yang rnyed par dka' /
sangs rgyas 'byung ba yang rgya lam na ste /
u dum wa ra'i me tog dper brjod pa bzhin no / /
zhes gsungs pa ltar /
shin tu dkon pa'i dal 'byor gyi mi lus thob /
mjal dka' ba sangs rgyas kyi bstan pa dang mjal ba'i dus 'dir /
mi lus thob pa don med du mi btang bar snying po ci lon byed dgos la /
de da lta nyid du ma byas na /
nam 'chi la nges pa med /
shi nas kyang gang du skye rang dbang ni med /
las dkar nag ji ltar skye dgos /
rgya la mi dge'i stobs kyis ngan song du skyes na dmyal ba pa rnams la tsha grang / /
yi dwags rnams la bkres skom /
dud 'gro rnams la bkol spyad /
lha ma yin rnams la phrag dog gi sdug bsngal bzod dka' ba yod /
gal te bde 'gror skyes kyang lha rnams la 'chi 'pho ltung byed /
mi rnams la skye rga na 'chi la sogs pa'i sdug bsngal bsam gyis mi khyab pa yod /
rang kho nar ma zad /
sems can thams cad kyang 'khor bar 'khyams phyin chad de lta bu'i ngang tshul can yin cing /
sems can thams cad kyang drin can gyi pha ma sha stag yin pas /
des na mar gyur nam mkha'i mtha' dang mnyam pa'i sems can thams cad kyi don du /
myur ba myur bar yang dag par rdzogs pa'i sangs rgyas kyi go 'phang thob par bya'o snyam pa'i byang chub kyi sems dung dung ba bskyed par mdzod /
de'i ngang nas gnas khang 'di yang bde ba can dngos yin snyam pa dang /
nged lha de dang de dngos yin snyam pa dang /
gtor ma'am tshe bum yang lha gang yin de'i mngon rtogs ltar gsal btab ste /
slob ma la ston de nas dkon mchog gsum la skyabs su song nas /
byang chub tu sems bskyed nas rgyal sras kyi sdom pa 'dzin snyam pa mdzod /
'di'i rjes zlos gyis /
dkon mchog gsum la bdag skyabs mchi / /
zhes sogs gsum brjod de /
dngos gzhi rjes gnang so so'i kha bsgyur bya'o / /
ces pa 'di yang bla ma @# / /
gsar pa 'ga'i don du /
btsun pa blo bzang chos kyi rgyal mtshan gyis dge ldan du bkod pa dge legs 'phel / / / /
@# / /
rin chen chos legs lhag bsam gyis / /
par 'di bsgrubs pa'i rnam dkar mthus / /
she sa bu khrid sgrib gnyis kyi / /
g.yul las myur du rgyal gyur cig /
'di ltar bskrun pa'i dge tshogs kyis / /
rtag tu dal 'byor rten thob nas / /
sa lam rtogs pa mthar son te / /
bla med byang chub thob par shog / / /
slu med mchog gsum dam par mchod pa'i sprin / /
lha lam gang ba phul ba'i dge ba'i mthus / /
sdug bsngal gsum gyis mnar ba'i 'gro ba kun / /
bde ba can du thogs med 'jug gyur cig /
ces bde ba can gyi zhing du thogs med 'jug pa'i smon lam mdor bsdus pa 'di ni /
rdo rje 'chang chen po paN chen thams cad mkhyen pa chen pos mdzad pa yin pas dge / / /
skyabs gsum kun 'dus rtsa ba'i bla ma la / /
gsol ba 'debs so tshe rabs thams cad du / /
'bral ba med par brtse bas rjes bzung nas / /
sku gsum go 'phang thob par byin gyis rlobs /
ces pa 'di ni dpon po chos khur la gdams pa'o / / / /
thub dbang rgyal ba gnyis pa blo bzang grags / /
dbyer med drin can rtsa ba'i bla ma yis / /
skye ba kun tu 'bral med rjes bzung nas / /
mchog dang thun mong dngos grub ma lus stsol /
ces pa 'di ni dpon mo shes rab sgron ma la gdams pa'o / /
! / /
na mo gu ru lo ke shwa rA ya /
bod gangs ri'i mgon po spyan ras gzigs / /
lha thugs rje chen por phyag 'tshal te / /
chos theg pa chen po'i gso sbyong gi /
don sdom pa'i rnam dbye gsal bar brjod /
de yang gnas 'jog gi mdo nas bshad pa'i bsnyen gnas yan lag brgyad pa'i sdom pa dang /
don zhags kyi rgyud nas bshad pa'i gso sbyong yan lag brgyad pa'i sdom pa gnyis /
spang bya yan lag brgyad spong ba tsam du mtshungs kyang /
gzhan ma mi 'dra ba'i khyad par shin tu che ste /
len pa'i yul mi 'dra /
rten gyi khyad par mi 'dra /
bsam pa'i khyad par mi 'dra /
ji ltar len pa'i cho ga mi 'dra /
blangs nas bsrung tshul mi 'dra /
mthar 'bras bu mi 'dra ba'i khyad par du ma yod pa'i phyir /
dang po grub ste /
so thar rigs brgyad kyi nang tshan gyi bsnyen gnas kyi sdom pa rang las rgyud tha dad pa dge bsnyen yan chad so thar gyi sdom ldan zhig gi drung du len dgos /
theg chen gso sbyong gi sdom pa rang nyid kyis rten gyi drung du blangs kyang skye ba'i phyir /
gnyis pa grub ste /
bsnyen gnas yan lag brgyad pa'i sdom pa /
dge tshul slong rnam dag gi rten can gyis len du mi rung /
theg chen gso sbyong gi sdom pa /
dge slong rnam dag gis len du rung ba'i phyir ro / /
gsum pa grub ste /
bsnyen gnas kyi sdom pa nges 'byung tsam gyis kun nas bslangs pas skye /
theg chen gso sbyong gi sdom pa @# / /
len pa la nges par byang chub kyi sems bcos ma tshun chad bskyed pa sngon du 'gro dgos pa'i phyir /
bzhi pa grub ste /
bsnyen gnas kyi sdom pa skyabs 'gro rtsom byed du byas nas /
khas len lan gsum byas pas thob /
theg chen gso sbyong gi sdom pa sangs rgyas rnams kyis lam dus su gso sbyong mdzad pa dper byas te /
rang nyid kyang de lta bu'i rnam thar gyi rjes su slob pa'i khas len gsum byas pas thob pa'i khyad par yod pa'i phyir /
lnga pa grub ste /
bsnyen gnas pas rnam gsum dag pa'i sha bsrung mi dgos /
theg chen gso sbyong gi sdom pa blangs nas /
nges par sngor dkar la gnas dgos pa'i phyir /
tha ma grub ste /
bsnyen gnas pas theg pa gang rung du sems bskyed pa ltar 'bras bu 'grub /
cig shos kyis theg chen sems bskyed nyams na ma gtogs /
bla med byang chub thob pa'i phyir ro / /
! / /
len pa'i tshul ni /
sngon du dgongs gsol byas /
ji ltar sngon gyi zhes pa nas /
gso sbyong nges par mdzad pa de bzhin du /
zhes pa'i bar dper brjod de /
de yang sngon byon zin pa'i sangs rgyas bcom ldan 'das de dag kyang /
sngon sangs rgyas rgyas pa zhig ma yin /
bshes spring las /
gang dag chos sngon bgyis pa de dag kyang / /
gnam nas babs pa ma lags lo tog bzhin / /
sa rum nas thon ma lags de dag sngon / /
nyon mongs rag las so skye kho nar bas /
zhes gsungs pa ltar yin kyang /
de rnams kyis thog mar byang chub tu thugs bskyed /
'di lta bu'i theg pa chen po'i gso sbyong bzhes nas yang dag par bsrung ba sogs lam la bslabs pas sangs rgyas pa yin /
de bzhin du rang rang ming 'di dang 'di zhes bgyi bas kyang /
theg chen gso sbyong gi sdom pa yang dag par blangs nas /
sang nyi ma ma shar gyi bar du bsrung snyam pa byed /
bsam pa ji lta bus len na /
sngon gyi rgyal ba rnams ltar sems can thams cad kyi don du len /
don ji lta bu zhe na /
gnas skabs su phan pa phun sum tshogs pa bsgrub pa dang /
mthar thug nyon mongs pa dang shes bya'i sgrib pa las grol bar bya ba'i phyir du'o / /
'o na gnas skabs su phan pa ji lta bu zhe na /
ngan song gi sdug bsngal 'jigs su rung ba dang /
lus sems gdung bar byed pa'i nad dang /
dbul zhing 'phongs pa sogs sdug bsngal ba'i rgyu mu ge sogs rgyun bcad de med par bya ba'i phyir dang /
mthar thug grol bar bya ba'i thabs dran pa nye bar gzhag pa bzhi la sogs pa'i byang chub kyi phyogs kyi chos yongs su rdzogs par bya ba dang /
de lta bu'i sgo nas sems can thams cad kyi gnas skabs dang mthar thug gi don mthar phyin par byed pa la /
rang nyid kyis rdzogs pa'i sangs rgyas kyi go 'phang thob dgos pas /
de'i phyir rang nyid bla na med pa yang dag par rdzogs pa'i byang chub tu mngon par rdzogs par sangs rgyas par bya ba'i phyir @# / /
du /
sdom pa len snyam du bsams te /
lan gsum rjes zlos byas zin pa'i mthar sdom pa thob pas /
thabs legs bya'o / /
mjug bslab pa brjod pa ni tshig bcad lhug ma gtogs bsnyen gnas ji lta bu'o / /
bsnyen gnas yan lag brgyad pa dang / /
theg pa chen po'i gso sbyong gi /
rnam dbye la sogs bshad pa'i tshul / /
ma 'dres so sor gsal bar bshad / /
'di ni byang rtse chos kyi rje / /
dge 'dun rnam rgyal zhes bya ba'i / /
bstan pa'i rtsa lag gang de yis / /
bskul tshe chos kyi rgyal mtshan gyis / /
thogs med bris ba'i dge ba'i mthus / /
'gro kun byang chub sems ldan zhing / /
theg mchog khrims kyis rgyud bsdams nas / /
bden 'dzin bag chags bcas spangs te / /
thams cad mkhyen pa myur thob shog / / /
dge'o / /
! / /
thub dbang gnyis pa blo bzang grags pa yi / /
mdo sngags chos kyi rgyal mtshan 'od 'bar bas / /
mtha' yas gdul bya'i rmongs pa kun sel zhing / /
phan bde 'dab brgya'i dga' tshal rgyas gyur cig /
ces pa 'di yang chos grwa chen po bkra shis lhun po'i zur bzhi'i slob dpon rnams dang /
chos khrims pas bskul ba'i ngor /
dge slong blo bzang chos kyi rgyal mtshan gyis sbyar ba'o / / / /
sarba mang+ga laM /
! /
oM swa sti /
rgyal kun spangs rtogs yon tan dbyer med kyang / /
rnam 'dren gzhan gyis 'dul dka'i snyigs dus 'dir / /
thugs bskyed pad dkar lta bur rab bsngags pa / /
sku bzhi'i dbang phyug shAkya'i rgyal por 'dud / /
thub gsung gab dkrugs rgya yis bcings pa'i mdud / /
rnam dpyod sor mos 'grol la zla bral ba / /
'jam dpal rdo rje'i sgyu 'phrul tsong kha pa'i / /
zhabs rdul gtsug gi rgyan du gus pas bsten / /
gsung gi rdo rje snang ba mtha' yas kyi / /
bgrang yas sgyu 'phrul dra ba'i rol pa las / /
deng 'dir ngur smrig zlos gar rab bsgyur ba / /
blo bzang chos kyi rgyal mtshan phyag gi yul / /
gang gi gsung gsang chos sbyin 'dzad med phyir / /
sngon chad par du bsgrubs pa'i a dar+sha / /
gzhan phan khyab gdal che ba'i kha rlang gis / /
nongs pas 'dren byed yul du gyur min tshe / /
'phrinX lasX chosX 'byor blaX nas slar 'phelX ba'i / /
pho brangX gser sbyangs brtsegs pa'i rgyal mtshanX can / /
srid na mngon mthoX lhun poX ltar brjid pa'i / /
lugs gnyis srol 'dzin jaX sagX mkhanX poX yis / /
slar yang 'phrul gyi mchod sbyin ming gzhi'i gzugs / /
dbyibs legs par du bskrun pa'i rnam dkar mthus / /
bloX bzangX dpalX ldan bstanX pa'iX nyiX maX che / /
phyogsX lasX rnamX rgyalX bskal brgyar zhabs brtan shog /
phun tshogs kun gyi gzhir gyur rgyal bstan gyi / /
snying po 'khrul bral zhwa ser ring lugs che / /
phyogs dus kun tu dar zhing rgyas pa dang / /
'gro kun rdzogs ldan dpal la rtag spyod shog /
mchod sbyin 'di las 'ongs pa'i glegs bam gyis / /
dzA ti'i me tog bkra ba'i zhing khams nas / /
dar zab thags su bskrun pa'i yul gru'i bar / /
@# / /
khyab cing thos bsam byed pos gang gyur cig /
lha klu mnyes shing yul phyogs thams cad du / /
char chu dus phebs rtsi bcud 'bras bu rgyas / /
'thab rtsod rgud pa'i ming yang mi grag cing / /
'gro kun bde skyid dpal la spyod par shog /
ces pa 'di yang rje btsun blo bzang chos kyi rgyal mtshan dpal bzang po'i gsung 'bum chos grwa chen po bkra shis lhun po 'di nyid du par du bzhugs pa rnams bgres skyon gyis yi ge gsal min stabs sa 'brug lo nas dbu brtsams te par gsar brko bgyis pa chu bya lo nang legs par grub pa'i dge ba rdzogs byang du bsngo ba'i smon tshig tu sbyar ba'o / / / /
mang+ga laM / /
