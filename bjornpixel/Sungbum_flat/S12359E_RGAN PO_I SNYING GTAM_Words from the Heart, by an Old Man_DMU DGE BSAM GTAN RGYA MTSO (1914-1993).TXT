rgan po'i snying gtam /
mkhyen brtse'i 'od snang dkar bo'i rtse dga' yis / /
'gro ba'i lam gyi smag chen rab bsal te / /
gtan bde'i drung du 'khrid pa'i 'dren pa der / /
dus nam kun tu yan lag mchog gis 'dud / /
chos srid nyi zla zung gi dpa' rtsal gyis / /
ljongs 'di'i rmongs pa kun nas rab bcom ste / /
bde skyid padmo'i tshal chen rgyas mdzad pa / /
mes po srong btsan sgam po rab tu bsngags / /
phyogs bcu'i rig pa bsam 'phel dbang gi rgyal / /
rnam dpyod gser gyi 'khor los 'dren mdzad pa / /
yang dag bod ces grags pa de nyid la / /
bsam byed khong nas dus kun brjed ma gyur / /
dkar nag rgya dang li dang bal bo'i yul / /
kha che'i yul sogs dar ba'i yul kun nas / /
sna tshogs rig pa mdzes pa'i me na kA / /
ljongs 'dir 'dren pa'i byed po rnams la 'dud / /
de lta'i rig pa bdud rtsi'i rgyun bzang bo / /
'dzin dang spel ba'i rjes 'jug paN+Di ta / /
sa steng mdzes pa'i mkhas dbang de dag la / /
blo gros ldan pa'i skye bo su mi gus / /
chos srid nyi zla zung gis rab mdzes shing / /
lnga phrag rig pa'i chu skyes phung phung g.yo / /
de 'dra'i ljongs la mun nag 'thibs po zhes / /
sgro 'dogs skur 'debs tshig dag ya ma brla / /
mkhas dang grub pas rab gang yul ljongs der / /
gshis rgyud 'jam zhing brtson pa ches che ba'i / /
skye bo dpa' bos rab gang rigs de dag /
gtum po yin zhes dma' 'beb ya ma brlab / /
dam chos bdud rtsir rab gus las 'bras la / /
brtsi ba'i lugs de rang gi gshis su grub / /
bden par smra ba'i goms gshis kyis brgyan pa / /
kla klo yin zhes smra ba ya ma brla / /
'on kyang sngon byon dam pas de dus kyi / /
rig pa'i nor mchog de dag rab drangs te / /
rig pa'i gter du grub pa'i mkhas dbang gi / /
pha rjes bu yis zin pa shin tu dkon / /
deng dus phyogs bcu'i rig pa gzhon nu dag /
khab tu bsu ba'i rjes 'jug skye bo ni / /
nyin mo'i skar ma bzhin du gyur pa dang / /
ca co smra ba'i sgra 'dis sa 'di gang / /
deng dus phyogs bcu'i rig pa'i za ma tog /
'dren pa'i stobs shugs med pa tsam ma zad / /
khyi brgyags bdag por dmur ba'i dpe bzhin du / /
nang dmur ca co'i sgra yis sa 'di gang / /
de lta'i gnas babs de dag mthong ba'i tshe / /
sgam po bdag gi shes pa khong nas 'phyo / /
gzur gnas dkon pa'i gnas tshul de dag gis / /
sgam po'i brtson pa kun nas lhod par gyur / /
bsil ldan bod kyi yul ljongs 'dir /
'dzam gling spyi'i spyi tshogs yar 'phel gyi rjes su 'brangs te /
rig gnas sogs dar rgyas byung ba'i rim pa mdo tsam brjod na /
chos rgyal srong btsan sgam po'i dus su dmag las shin tu dar bas mtha' bzhi'i rgya phran dag dbang du bsdus na'ang /
yon tan gyi rtsa ba yi ge med pa'i dka' tshegs byung stabs /
blon po gnyal thu mi snang grags kyi bu thu mi a nu'am thu mi mi chung zer ba'i blon phrug rig pa can grogs dang bcas pa nub phyogs kyi yul gru chen por mngags te /
nA len+d+ra sogs slob grwa chen po dag tu yon tan la sbyangs /
yig rigs du ma mkhyen zhing sgra rig pa sogs la bslabs pas mkhas pa chen por gyur stabs /
sam b+ho Ta'am yang dag pa'i bod ces pa'i mtshan snyan po thob bo / /
mkhas pa de nyid bod gangs can du phyir phebs nas saM skr-i ta'i skad la gzhi byas te bod kyi yi ge gtan la phab /
sgra rig pa'i bstan bcos brgyad mdzad /
saM skr-i ta'i skad yig las 'dor len byas tshul ni /
saM skr-i ta'i skad la dbyangs bcu drug dang /
gsal byed so bzhi yod la /
legs par sbyar ba'i skad kyi dbyangs yig bcu drug gi nang nas bod skad la mi mkho ba'i dbyangs yig bcu gcig dor /
dbyangs yig a gsal byed kyi khongs su sbyar /
lhag ma i u e o ste dbyangs bzhi ru nges par mdzad do / /
legs par sbyar ba'i skad kyi gsal byed yi ge so bzhi'i nang nas /
'thug po lnga dang /
log pa bzhi /
dro ba gcig mthar zad kyi yi ge gcig bcas gsal byed yi ge bcu gcig bod skad la mi mkho bas dor /
lhag ma gsal byed kyi yi ge nyer gsum dang dbyangs nas blangs pa'i a yig bcas nyer bzhi dang /
stod du ca cha ja gsum dang /
smad du zha za 'a gsum ste yi ge drug gsar du bsnan nas gsal byed kyi yi ge grangs sum cur nges par mdzad do / /
des na skad rigs mi gcig pa'i dbyangs gsal dag ji bzhin bkod pa yin zer ba ni tshan rig dang mi mthun pa'i gtam mo / /
bstan pa snga dar gyi skabs su rig gnas dar rgyas byung ba'i rgya gar nag li yul bal bo kha che sogs nas /
rig gnas sna tshogs sgyur mkhan gyi lo tsA ba ni /
thon mi sam b+ho Ta /
d+harma koSha dang /
lha lung rdo rje dpal dang /
bran ka mU la koSha dang /
kha che a nan+ta dang /
khri bzher saM shi ta dang /
sbrang rgya ra legs gzigs dang /
seng gong lha lung gzigs dang /
sba ye shes dbang bo dang /
ngan lam rgyal ba mchog dbyangs dang /
dbas many+dzu shrI dang /
pa gor bai ro tsa na dang /
sba rmang rje gsal snang dang /
sna nam rdo rje bdud 'joms dang /
gnyags dz+nyA na ku mA ra dang /
lce dz+nyA na sid+d+hi dang /
mchims shAkya phra b+ha dang /
brang ti dza ya rak+Shi ta dang /
shud pu dpal gyi seng ge dang /
rtsangs de ben+d+ra rak+Shi ta dang /
bran ka mu ti ka dang /
khon nA gen+d+ra pak+Shi ta dang /
rma rin chen mchog dang /
rtsangs sa la'i bu rin chen legs grub dang /
d+harma A lo ka dang /
dran pa nam mkha' dang /
sgro rin chen sde dang /
rma rnam par mi rtog pa dang /
rma shAkya 'od dang /
lce khyi 'brug dang /
rlangs khams pa go cha dang /
gnyags de wa koSha dang /
zhang rgyal nyen nya bzang dang /
'gos chos grub dang /
stod A tsar+ya dang /
d+harma tA shI la dang /
cog ro klu'i rgyal mtshan dang /
ska ba dpal brtsegs bsrung ba dang /
zhang ye shes sde dang /
rat+na rak+Shi ta dang /
dza ya rak+Shi ta dang /
many+dzu shrI warma dang /
rat+na n+d+ra shI la dang /
bzang skyong dang /
lha'i zla ba dang /
dpal gyi lhun po dang /
dpal 'byor dang /
ye shes snying bo dang /
rgyal ba shes rab dang /
shAkya bshes gnyen dang /
dge ba dpal dang /
legs pa'i sde dang /
gnubs nam mkha'i snying bo dang /
yi ge ba dgon gling rma dang /
gzhon nu srung ba dang /
nam mkha' skyong sogs kyis de skabs su 'dzam gling du dar ba'i gzhung lugs 'bum phrag du ma bsgyur ro / /
de rjes bstan pa phyi dar gyi skabs su spyi tshogs yar 'phel gyi dbang gis 'dzam gling du dar ba'i rig pa du ma zhig yod pa yang lo tsA ba dag gis gsar du bsgyur /
de skabs kyi lo tsA ba ni /
lha bla ma ye shes 'od dang /
lo chen rin chen bzang bo dang /
grags 'byor shes rab dang /
mgar chos bzang dang /
dge tshul khyung grags dang /
bal bo padma ru tsi dang /
ba tshab tshul khrims rgyal mtshan dang /
se tsa bsod nams rgyal mtshan dang /
rong ba chos bzang dang /
'bro seng dkar shAkya 'od dang /
khyung bo chos brtson dang /
rgya brtson 'grus seng ge dang /
nag tsho tshul khrims rgyal ba dang /
rngog legs pa'i shes rab dang /
'brom ston rgyal ba'i 'byung gnas dang /
khyung bo rnal 'byor dang /
yol lcags rdo rje dbang phyug dang /
rma dge ba'i blo gros dang /
gyi jo zla ba'i 'od zer dang /
lha zhi ba 'od dang /
khu dngos grub dang /
chos kyi shes rab dang /
mar thung dad pa shes rab dang /
gtong tshul khrims 'byung gnas dang /
'brog mi shAkya blo gros dang /
'brog mi shAkya ye shes dang /
stag lo gzhon brtson dang /
mar ba chos kyi blo gros dang /
'gos khug pa lhas btsas dang /
zangs dkar 'phags pa shes rab dang /
gnyan dar ma grags dang /
r+wa rdo rje grags dang /
kher gad 'khor lo grags dang /
mchings yon tan 'bar dang /
spong zho gsal ba grags dang /
she'u badzra de ba dang /
rab zhi bshes gnyen dang /
mar ba do ba chos kyi dbang phyug dang /
spu phreng lo chung legs pa'i shes rab dang /
gzu dga' ba rdo rje dang /
chos kyi yon tan dang /
chos kyi rin chen dang /
glog skya shes rab brtsegs dang /
ba ri rin chen grags dang /
ba tshab nyi ma grags dang /
lha btsan po ma ra rA dza dang /
ding ri chos grags dang /
rgyus smon lam grags dang /
mang 'or byang chub shes rab dang /
mal gyos blo gros grags dang /
gyi ljangs dbu dkar dang /
'bro shes rab grags dang /
ba reg thos pa dga' dang /
rma chos 'bar dang /
mtshur dbyig gi rgyal mtshan dang /
rtsa mi sangs rgyas grags dang /
sga lo gzhon nu dpal dang /
hre bo shes rab dpal dang /
mtshur ston dbang gi rdo rje dang /
r+wa chos rab dang /
dpyal kun dga' rdo rje dang /
dpyal kun dga' grags pa dang /
zhang shes rab bla ma dang /
bkra shis rgyal mtshan dang /
chos kyi snying bo dang /
ka ma chos kyi ye shes dang /
phyug mtshams dbang phyug rgya mtsho dang /
tshul khrims yon tan dang /
kher gad yon tan dpal dang /
bsod nams bzang bo dang /
sum b+ha dpal mchog dbang bo'i rdo rje dang /
nyi ma rdo rje dang /
khu dge bsnyen ne tso dang /
glog skya gzhon nu 'bar dang /
lha ye shes rgyal mtshan dang /
byang chub 'byung gnas dang /
glan chos kyi blo gros dang /
cog gru ting 'dzin bzang bo dang /
shes rab ye shes dang /
reg pa gzhon nu dang /
gzhon tshul dang /
khu mdo sde 'bar dang /
steng lo tshul khrims 'byung gnas dang /
shes rab brtson 'grus dang /
g.yung drung 'od dang /
bsod nams rgyal ba dang /
cog gru shes rab bla ma dang /
cog gru mya ngan med dang /
bsod nams mos pa dang /
tshul khrims brtsegs dang /
rngog bud+d+ha pa'i li ta dang /
rgyal lo tsA ba dang /
sbal rdo rje rgyal bo dang /
lha rin chen dang /
lha chos kyi rin chen dang /
kyu ra tshul khrims 'od zer dang /
dge slong bya'i gdong can dang /
dpyid lo tsA ba dang /
phur bu 'od dang /
shes rab legs dang /
nag tsho d+harma grags dang /
mar ba blo gros bzang bo dang /
se lo tsA ba dang /
rong glong lo tsA dang /
sho rim lo tsA dang /
zla ba grags pa dang /
gnyal mi ye shes chos dang /
chos kyi zla ba dang /
shes rab skyabs dang /
nag tsho shes rab rgyal mtshan dang /
'a zha rgya gar brtsegs dang /
gnyan bsod nams dang /
ba ri chos grags dang /
ong bo lo tsA dang /
gzhon nu shes rab dang /
mgar shes 'byung dang /
'jam dpal gzhon nu dang /
shes rab 'od zer dang /
lce dga' ba dpal dang /
ye shes 'byung gnas dang /
shAkya brtson 'grus dang /
lo rdo rje rgyal mtshan dang /
zham dge bsnyen seng rgyal dang /
lce bkra shis dang /
chag dgra bcom dang /
dpyal chos bzang dang /
dkar lo tsA ba dang /
zhang dge ba dang /
gnubs byams pa'i dpal dang /
chag chos rje dpal dang /
dpyal shes rab 'od dang /
zhang grub pa dpal dang /
sa skya paN+Di ta kun dga' rgyal mtshan dang /
glo bo shes rab rin chen dang /
lho brag pa 'u ru dar ma seng ge dang /
mi mnyam bzang bo dang /
o rgyan pa rin chen dpal dang /
shong rdo rje rgyal mtshan dang /
shong blo gros brtan pa dang /
khams pa blo gros rgyal ba dang /
'dan ma tshul seng dang /
ra sa gzhon brtson dang /
shud ge grags pa rgyal mtshan dang /
thar lo nyi ma rgyal mtshan dang /
dpang blo gros brtan pa dang /
sgra tshad pa rin rgyal dang /
dbus pa blo gsal dang /
stag lung ba shAkya bzang bo dang /
legs pa'i blo gros dang /
bu ston thams cad mkhyen pa dang /
thugs sras lo tsA ba rin chen rnam rgyal dang /
jo nang lo tsA ba blo gros dpal dang /
sa bzang ba blo gros rgyal mtshan dang /
'bri khung lo tsA ba dang /
kun spangs grags pa rgyal mtshan dang /
yar lo grags pa rgyal mtshan dang /
lo chen byang chub rtse mo dang /
bo dong grags pa rgyal mtshan dang /
snar thang pa seng+g+he shrI dang /
lo chen skyabs mchog dpal bzang dang /
chos 'khor sgang ba shes rab rin chen dang /
'gos lo tsA ba gzhon nu dpal dang /
khrims khang ba bsod nams rgya mtsho dang /
chag lo rin chen chos rgyal dang /
zha lu lo chen chos skyong bzang bo dang /
jo nang lo tsA ba tA ra na tha dang /
'dar lo ngag dbang phun tshogs dang /
rgyal dbang lnga ba chen po dang /
smin grol gling ba d+harma shrI dang /
kun mkhyen 'jam dbyangs bzhad pa dang /
bdag gi bla ma oM 'khyil ba 'jam dbyangs legs bshad sogs lo tsA ba dag gis dus skabs der spyi tshogs yar 'phel gyi dbang gis gsar du dar ba'i rig gnas dag gangs can bod kyi skad du bsgyur ba mdzad do / /
deng skabs 'jig rten 'dir spyi tshogs yar 'phel gyi dbang gis gsar du dar ba'i rig gnas dang 'phrul las sogs shin tu mang stabs de dag bsgyur ba'i las 'gan ni rang re rjes 'jug dag la rag las pa'i khur chen de ni nges par du 'khur dgos mod /
deng skabs kyi gnas tshul la bltas na khur chen de 'khur mkhan shin tu nyung zhing /
phran bu rer sbyangs pa dag gis mdung kha nang skor gyis bod rang gi rig gnas dag dma' 'beb byed pa mang bar gyur to / /
gzur gnas blo ldan dag gis deng dus su spyi tshogs yar 'phel gyi dbang gis dar ba'i mi rigs gzhan gyi rig gnas po ti bcu phrag kha shas bsgyur ba la brtson par rigs so / /
de ltar lo tsA ba snga ma dag gi yon tan la 'gran par bya'o / /
smras pa /
rnam par dpyod pa'i chu skyes las byung ba'i / /
yon tan sbrang rtsi gsar ba'i zil mngar gyis / /
rang rigs ra yig gnyis pa tshims byas te / /
rig pa'i dbyangs snyan dar dir sgrog par shog /
ces pa 'di'ang bsam gtan rgya mtsho mi 'jigs dbyangs can dga' ba'i blo gros su 'bod pas lo'i zla ba'i tshes nyin sbyar ba'i yi ge ba ni dge tshul bslab gsum rgya mtsho'o / /
