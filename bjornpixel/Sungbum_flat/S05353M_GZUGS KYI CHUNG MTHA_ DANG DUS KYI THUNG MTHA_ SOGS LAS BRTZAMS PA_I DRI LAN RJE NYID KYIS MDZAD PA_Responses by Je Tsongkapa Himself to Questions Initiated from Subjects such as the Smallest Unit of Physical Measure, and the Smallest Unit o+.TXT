@# / /
gzugs kyi chung mtha' dang dus kyi thung mtha' sogs las brtsams pa'i dri lan rje nyid kyis mdzad pa bzhugs so / /
@# / /
sasti pra dza b+h+yaH 'jig rten gsum na sangs rgyas gnyis pa zhes / /
gang gi mchan gyis rna ba'i lam mdzes pa / /
dbyig gnyen nyin byed gsung gi 'od zer tshogs / /
da dung gdul bya'i gling na gsal gyur cig /
kun mkhyen de yis dpag tshad lo dang ni / /
de dag brjod pa'i tha snyad mtshon pa'i slad / /
gzugs ming dus mtha' rdul yig skad cig dang / /
drug tshan nyi shu'i skad cig gsungs pa dang / /
nyin byed dbang po byang du phyogs pa yi / /
dbyar zla gnyis pa'i tha ma'i chos dgu dang / /
dbyar 'bring nya la rgyu skar gang byung dang / /
gzhan yang nyin mtshan thog mtha' gang yin zhes / /
gsung rab dgongs don rags dang phra ba rnams / /
rnam dag rigs pa'i rjes 'brangs phra ba'i blos / /
ma 'dres 'byed par nus pa'i spobs pa can / /
gang des dris pa'i don rnams 'di ltar khums / /
gzugs kyi chung mthar bzhag pa'i phra rdul ni / /
shar la sogs pa'i cha dang bral ba ste / /
de yang ji srid phyogs kyi cha yod pa / /
de srid chung mthar bzhag tu mi rung phyir / /
dus mtha'i skad cig rgyu tshogs du ma yis / /
'bras bu bskyed pa'i yun dang se gol gcig /
rdzogs @# / /
pa'i dus la re lngar byas pa yi / /
cha gcig dang ni rdul gcig go 'phos dang / /
mnyam pa'i shed kyis bal nyag gcig gcod pa'i / /
yun la bshad pa'i rnam grangs mang yod kyang / /
mdor na de las thung ba byar med pa'i / /
dus gcig mtshon par bzhed nas de dag gsungs / /
ming mtha' yi ger bzhag pa'i dpe brjod la / /
rang gi 'grel par ba lang bzhin no gsungs / /
'di ni yi ge du ma tshogs pa'i phyir / /
don 'di da dung kho bo dbyod pa'i skabs / /
drug tshan nyi shu'i skad cig tshogs pa ni / /
de yi skad cig ces pa'i tha snyad btags / /
dus mtha'i skad cig brgya dang nyi shu'i ming / /
'di ni dus mtha' rtogs na the tshom bral / /
dbyar zla gnyis pa'i tha ma'i tshes dgu dang / /
de bzhin dgun zla bzhi pa'i tshes dgu la / /
dbyar dgun nyi ma ldog par gsungs pa'i dus / /
ston dpyid ra ba'i dkar tshes dgu la yin / /
zla ba de gnyis nyi ma gang log pa'i / /
zla ba de nyid yin par mang po 'dod / /
'on kyang mdzod kyi dgongs pa khrums dang khra'i / /
zla ba yin par rgya dper snang ngo zhes / /
bdag gi bla ma nam mkha' bzang po bzhed / /
de lta na ni dbyar 'bring nya yi dus / /
chu stod zla ba yin par shes par 'gyur / /
tshul de mdo rtsa'i rgya dpe las kyang gsungs / /
gdags gzhag mdzod dang nyi ma'i snying po dang / /
me tog phreng rgyud mdo rtsa lo dri ba / /
'grel chen sogs nas gsungs pa'i dus tshogs kyi / /
rnam gzhag rgyas par gzhan du spro bar 'dod / /
de phyir 'dir ni sa bon tsam zhig bstan / /
'di dang deng sang nyi ma'i ldog dus gnyis / /
ches cher mi mthun gyur ba mthong nas ni / /
rngams de su na 'byin byed rnams re zhig bzhag /
nyin gyi dang po skya rengs dang po dang / /
tha ma nyi ma nub pa'i mtha' la bshad / /
de yis mtshan gyi thog mtha' dpag par nus / /
'di las gzhan du'ang gsungs mod dgongs pa'i dbang / /
kun rdzob bden par 'dod pa'i rigs pa rnams / /
bdag gis phra rdul yin zhes smras pa med / /
sde pa gnyis kyi grub mtha' gzhir byas la / /
dbang po'i shes pas phra rdul mthong zhes smras / /
rnam shes lnga yis bsags la dmigs so zhes / /
gsungs pa 'di la 'khrul nas mi mkhas pa'i / /
skye bo du ma mgrin gcig byas nas ni / /
dbang po'i yul na phra rdul med do lo / /
gzigs zan lugs 'di 'thad par ma mthong nas / /
rdul gyi rags pa brtsam tshul dbu tshad dang / /
phyi rol don grub mngon pa'i sde snod nas / /
gsungs pa rnams kyi don bzhin bdag gis smras / /
don smra gnyis kyis rags pa rtsom pa'i tshe / /
reg na phra rdul nyams par gyur mthong nas / /
bskor ba par bcas bar med ma gtogs pa / /
reg pa med par 'dab sbyor gnas par 'dod / /
de che yan lag can gzhan mi skye zhing / /
gcig la gcig thim gyur pa'ang ma yin la / /
phra rdul rang bzhin 'dor ba'ang ma yin te / /
'on kyang rdul rnams 'dus pa tsam du zad / /
de lta na ni phra rdul du ma dag /
mngon sum mthong zhing phra rdul gtan ma mthong / /
zhes smra de la rig @# / /
pa'i gtam gyis ci / /
da dung yi ge'i phyi mo bslab par rigs / /
dbang po'i shes pas phra rdul sil bu dag /
mthong mod rjes kyi nges pas rags par bzung / /
dus mtha'i skad cig bzung yang dpyad shes kyis / /
de la rjes 'gro'i rgyun rnams nges pa bzhin / /
gal te rnam pa gtod pa'i nus med pas / /
phra rdul dbang po'i yul du mi rung na / /
rnam pa ma gtad ces pa brtag par bya / /
shes la snang ba'i rnam pa rdul phran bzhin / /
sil bu nyid du mi snang zhes smra na / /
so so'i dus mtha'i skad cig re re yang / /
rang 'dra'i rnam pa gtad pa med 'gyur bas / /
dbang po'i yul du smra ba ngal sos shig /
rigs pa mkhyen pa khyed la 'di lta bu'i / /
log rtog phal cher med par kho bo sems / /
phra ba'i gnas la dpyad pa ma rdzogs pa'i / /
blo gros gzhon nu 'ga' zhig 'dod pa mthong / /
de phyir 'dir ni rang 'dod zur tsam bstan / /
'di la brten nas slar yang 'dod pa rnams / /
yongs su rdzogs pa'i rab tu byed pa zhig /
grub par bgyis nas gzigs su 'bul ba lags / /
tshul 'di mang thos blo bzang grags pa yis / /
chos 'khor chen po dpal gyi lha sa ru / /
mkhas pa chen po gzhon nu blo ldan gyi / /
gsung gis bris pa'i lan du sbyar ba yin / /
sarba mng+ga laM / / / /
