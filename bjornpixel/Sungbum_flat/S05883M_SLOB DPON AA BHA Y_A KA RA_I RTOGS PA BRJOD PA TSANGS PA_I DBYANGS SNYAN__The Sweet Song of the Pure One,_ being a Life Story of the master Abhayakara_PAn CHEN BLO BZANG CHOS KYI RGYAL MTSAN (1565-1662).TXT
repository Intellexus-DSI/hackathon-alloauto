@# / /
slob dpon a b+haH yA ka ra'i rtogs pa brjod pa tshangs pa'i dbyangs snyan zhes bya ba bzhugs so / /
@## / /
na mo gu ru many+dzu g+ho ShA ya /
tshogs gnyis mtshan dpe'i ri mo yongs smin 'ja' tshon gar gyi rol pa bzhin / /
zag med lhan skyes bde ba'i ros gang nu 'bur zung gi 'jo sgeg gis / /
dpa' bo'i brtan pa cig car 'phrog cing rab dge'i spu long rgyas byed pa / /
rje btsun phyag zung padmo'i skung pas bdag cag mgul pa mdzes par mdzod / /
gang gi yon tan lha lam dbus / /
nor bu'i 'od brgyas sa gsum gyi / /
mun sel a b+h+ya ka ra yi / /
rtogs brjod tshangs pa'i dbyangs snyan sgrog /
dge bcu'i ri dwags mtshan ma yis / /
mdzes ldan 'phags yul zla shel gyi / /
me long 'char ba'i phyogs dag tu / /
bram ze'i rigs kyi sa bon las / /
rgyal sras paN+Da ri ka yi / /
myu gu lang tsho'i 'dab ma brgya / /
dang por @# / /
rgod tshe rig gnas lngar / /
'jug pa'i me tog g.yur za ldem / /
de yi rmi lam a ma yi / /
rkang pas 'thung ba'i grib bsil la / /
rmi lam bskrun pas khebs pa'i tshe| |yid 'ong mdzes ldan gzhon nu ma / /
mngon sum bzhin du mngon du gyur / /
khyod ci 'dod pa'i 'bras bu gang / /
lan du kho mo gdol pa mo / /
khyod dang yid srubs rtse dga' 'bras / /
rigs kyis dregs pa'i khyi'u des / /
bdud rtsi'i mchog dang rnag khrag dag /
'dres mar rigs min ji bzhin du / /
dman pa'i rigs dang nye ba yang / /
mi snyan rna ba'i tsher ma zhes / /
bzlog tshe khyod kyis sngon rabs 'gar / /
nga nyid mnyes par byas phyir 'ongs / /
'dod bral gzhan du song chog gi /
gal te nga yi tshig 'dzin na / /
rang yul ma bstan ma ga d+ha'i / /
rgya mtsho'i ngogs zhugs sangs rgyas kyi / /
bstan pa'i gru gzings legs bzung ste / /
thos bsam nor bu'i gling songs ces / /
mgrin pa'i dril chung bsil nas song / /
song tshe gzhon nu de yi yid / /
som nyi'i 'ching bas dam bcings pa / /
grub pa'i mtshon gyis bral ba bzhin / /
'degs 'jog gom pa'i gur kum gyi / /
dbyangs yig sa la 'dri bzhin du / /
snyigs dus kun mkhyen gnyis pa zhes / /
snyan grags gsar pa'i ga bur gyis / /
sa gsum ma lus dkar byas pa / /
rin chen 'byung gnas zhi ba yi / /
zhabs sen nor bu'i 'od 'bar ba / /
rin chen gtsug rgyan gzhan bzhin bsten / /
mtha' yas yon tan kun gyi gzhi / /
rgyal ba'i bstan pa'i sgor zhugs nas / /
rim bzhin gnas brtan a b+h+ya yA / /
ka ra zhes bya sgra brgya rgod / /
rnam mang rig gnas mang rgyud kyi / /
gdangs can pho brang nyams dga' bar / /
rnam dpyod brtson pa'i grur zhugs te / /
phun tshogs nor gyi bu la spyod / /
nam zhig rnam gnon ngang tshul du / /
thos bsam gser gyi rtsibs stong can / /
mgal me bzhin du bskor ba na / /
tsan+dan dmar po spangs 'dra ba'i / /
rak+ta 'dzag pa'i ba glang sha / /
khyer ba'i bshan pa mo zhig dang / /
slang nas nu ldan smin pa'i gzugs /
'phral du gzhon nu mar bsgyur ba'i / /
rba rlabs g.yo zhing byung ba yang / /
bde gshegs bslab pa'i ra ba las / /
'da' bar dka' ba'i chu lon gyis / /
yang dang yang du bzlog par byas / /
'on kyang de dag ci 'dra zhes / /
the tshom dpyod thag la 'jug pa / /
rang dang slob dpon gyis gsol ba'i / /
zla shel las 'ongs zab rgyas kyi / /
bdud rtsi'i 'od dkar 'dzag pa yis / /
rnam dpyod drang srong snod 'gengs shing / /
sgo glegs gsum gyi rgyas @# / /
bsdams pa'i / /
bsam gtan khang bur bsgrub pa'i dus / /
slob dpon chen po shan+ti pa'i / /
mngag gzhug ma ste slob dpon gyis / /
nyid dang ga Na tsa kra'i gyis / /
mngags ces tshogs kyi yo byad gyur / /
bdag nyid chen po dge slong gi /
brtul zhugs brtan pas sngon chad kyang / /
ma byas mi byed bla ma yang / /
mdzad pa mthong ba'i yul 'das ces / /
smras tshe sngon chad de lta na'ang / /
deng 'dir gyis ces smra ba yang / /
dang du ma blangs bu mo song / /
bltas tshe sgo gsum nang ngos nas / /
bcings pa'i rgya las ma 'das pa / /
mthong bas yid mkhar the tshom gyi / /
'ja' tshon dra bas mngon par khebs / /
skya rengs dkar po'i bya ma rta / /
sngon du btang nas 'od gzi'i dag /
shing rta zhon nas shar phyogs kyi / /
sa 'dzin rgyan du 'khod pa'i tshe / /
bla ma'i zhabs kyi chu skyes la / /
btud nas de yi tshul gsol bas / /
lan du de 'dra'i g.yog mos dben / /
rgyal yum rje btsun rnal 'byor ma'i / /
bka' bzhin bsgrubs na lhan skyes kyi / /
ye shes mngon du 'gyur zhig na / /
zag med bdud rtsi'i ak+Sha ha / /
ro mchog 'dzin pa'i steng lhung ba / /
lud pa lu bas phyir bsal ba / /
de bzhin spangs pa kye ma smad / /
sngon las ngan pa'i 'bras yin gsungs / /
de thos de yi yid kyi mkha' / /
dga' ba'i nyi 'od kyis stongs shing / /
mya ngan mun pas gtibs pa bzhin / /
yi dam bde ba'i zas rnyed pas / /
bza' dang btung bas ci bya zhes / /
zhag drug bar du smyung bar gnas / /
lnga pa'i mtha' yi rmi lam du / /
dus gsum rgyal ba'i yum byon nas / /
bu gcig ltogs nyal ma byed longs / /
rgyud sde mang po'i don shes kyang / /
dman pa'i rnam rtog dag gis bcings / /
tshe rabs mang por bu khyod kyis| |bsnyen sgrub mchod pas kho mi mnyes / /
der ni lan gsum 'ongs byas kyang / /
bka' bcag tshe 'dir mchog gi gegs / /
de ni mdo rgyud 'o ma'i mtsho / /
rnam dpyod srub shing gis bsrubs pa / /
rtsi bcung snying po lta bu yi / /
bstan bcos mang du rtsoms shig dang / /
sngon gyi ngan pa'i las zad nas / /
bar dor mchog gi dngos grub 'thob / /
lan du mthar thugs ma d+hi'i / /
sgron me gsal bar mi ldan pas / /
dgongs 'grel 'ong zer 'bum spros kyang / /
gzhan phan snang ba ji ltar 'byung / /
rgyal yum mgur gyi pad mtsho'i dbus / /
nga yi a d+hi ShTHi ta yis / /
dar zhing bstan dang 'gro gnyen zhes / /
bung ba'i dbyangs snyan ci yang bsgrags / /
de nas btsun mo'i bka' bzhin du / /
blo gros yongs 'du sa brtol las / /
mdo rgyud 'grel pa bsgrub pa'i thabs / /
dbang chog rjes gnang la sogs pa'i / /
ngo mtshar me tog 'bum phrag bskrun / /
shing stan tsan gyi sa skyong bas / /
in+d+ra u li'i gnas gzhi yi / /
skyed tshal phul bar paN+Di ta'i / /
bya ba rnam gsum gyis 'da' ba'i / /
in+d+ra sa rar bsgrub pa yi / /
ting 'dzin sgo brgya legs phye bas / /
yi dam mang po'i zhal skyin rnams / /
'dren byed bdud rtsi lta bur gyur / /
tsa ra sid+ha'i grong khyer du / /
@# / /
rigs ngan gdol pa'i rgyal po ni / /
grub mtha'i ngan pa'i dug chu yis / /
myos pas gcig lhag brgya phrag mi / /
phyugs su bsgyur ba'i mchod sbyin phyir / /
btson rar bsngams pa'i nyam pa'i sgras / /
bdag nyid chen po'i thugs rje ni / /
bskul bas sems kyi tsher mar gyur / /
de la yang yang bde sdug gi /
snang brnyan ci yang 'char ba yi / /
las 'bras me long gsal bstan pas / /
de ltar bden na 'di dag gi /
lcing mnyam sa le sbram stsol na / /
mchod sbyin rgyu rnams 'grol zhes smras / /
de tshe gnas brtan chen po des / /
nyam thag phongs pa kun gyi gnyen / /
bslu med dkon mchog gsum po la / /
de rnams phyir du gsol ba'i mthus / /
'jigs rung dug gi kha rlangs ni / /
dus mtha'i chu 'dzin ltar 'khrigs pa'i / /
gser 'od 'khyug pa'i brang 'gro zhig /
yul der myul zhing a long ltar / /
bskor nas 'jigs med 'byung gnas kyi / /
sku la 'khril nas gdengs kar byas / /
de mthong gdol pa'i rgyal po yis / /
skrag pas gsang bya'i mi rnams kun / /
bdag nyid chen po la phul nas / /
gdug pa'i sems can btang bar gsol / /
slob dpon gyis kyang dug gi sbrul / /
nags su bskrad cing mchod sbyin rgyu / /
phal cher dam pa'i lam la bkod / /
su kha wa r+Na'i grong khyer du / /
sbyin pa'i 'bras bral skye bo'i tshogs / /
brtse bas thugs dam rgyud bskul te / /
drang srong snod nas nam mkha'i mdzod / /
phye bzhin 'dod dgu'i char pa phab / /
dza ya na ga ra zhes pa'i / /
grong khyer la k+Sha nyi ma ni / /
'bar ba'i sgra can gyis za ba / /
bden pa'i chab kyis bsil mdzad cing / /
de bzhin thags kyis 'tsho ba'i bu'i / /
gzugs 'dzin 'bar byed rgyas nyams dang / /
gdug pa'i sbrul gyis reg pa yi / /
lnga bar bgrong pa'ang bden pas gsos / /
yul de'i bdag po nyi ma'i bu'i / /
gzhan dbang song ba'i btsun mo yis / /
phul ba in+d+ra bi ha ra'i / /
bsti gnas sar pa'i dga' tshal du / /
ngur smrig sbrang rtsi 'dzin pa'i tshal / /
mdo rgyud bshad sgrub ge sar rgod / /
yid 'ong dge ba'i ldum rar ni / /
lta ltangs zhags pas chom kun bcings / /
bsil ba tshal gyi dud khrod du / /
bu gcig shi ba slar yang bslangs / /
der ni rgyal ba kun gyi yum / /
rje btsun shes rab gsal byed mas / /
dbugs dbyung mchog tu bsngags par mdzad / /
bkri ma la ri bzhugs pa'i tshe / /
tra raSh+ka yi dmag tshogs kyi / /
ser bas dpal ldan na lan+d+ra'i / /
'bras bu 'joms par phyogs pa'i tshe / /
mchod gtor men po'i tshogs bshams te / /
zan gyi 'dab ldan 'phrul 'khor ni / /
rab 'jigs nam mkha'i lding gyur te / /
kla kla'i tshog rnams pha mthar bskad / /
rnam mang lung gi lus rgyas shing / /
rigs pa'i mche sder mi bzang pas / /
mu stegs glang chen myos pa yi / /
snying la 'jigs pa ci yang byin / /
mdo dang rgyud sde'i sh+lo ka / /
'bum phrag brgyad kyi rin chen gyis / /
thugs kyi bang mdzod yongs bkang nas / /
mtha' dag 'gro la mchog stsol mdzad / /
bcom ldan @# / /
he ru ka zung dang / /
rdo rje btsun mo la sogs pa / /
lha dang bsrung ma'i tshogs rnams kyis / /
byin rlabs me tog char ltar phab / /
de ltar slob dpon chen po a b+ha yA'i / /
rnam thar rin chen 'byung ba'i gnas 'dra las / /
rnam par dpyod pa'i gser gyi thur ma yis / /
phra mo'i chu thigs tsam zhig deng 'dir blangs / /
tshul 'dir yang dag pa dang ltar snang gi /
mi mthun gtam gyi sbyor ba rnam mang po / /
legs par brtags nas yid brtan thub pa rnams / /
ji bzhin bkod mod 'on kyang byis pa'i blos / /
nangs par gyur tshe mkhas pa'i tshogs rnams dang / /
bla ma lha dang bsrung ma'i tshogs la bshags / /
nongs pa rgyu dang bcas pa drung phyung nas / /
thun mong mchog gi dngos grub stsal du gsol / /
de las byung ba'i dge tshogs 'gro ba kun / /
nyam thag 'khor ba'i rgya mtsho chen po las / /
rings pa'i tshul gyis bsgral bar bya ba'i phyir / /
mchog gsum ngo bo kun mkhyen thob phyir bsngo|| / /
zhes slob dpon chen po a b+ha yA ka ra'i rtogs pa brjod pa tshangs pa'i dbyangs snyan zhes bya ba 'di yang /
dge ba'i bshes gnyen sde snod 'dzin pa du mas bskrul ba la brten nas /
rgyal khams pa shAkya'i dge slong blo bzang chos kyi rgyal mtshan gyis /
rdo rje phreng ba'i lo rgyus 'dra min mang po zhig 'dug pa rnams la legs par brtags /
lo ts+tsha ba nam mkha' smon lam phreng bskor la gsan pa che bar 'dug pas /
cung zad khungs btsun par mthong ba dang /
zhang lo grub pa dpal gnas brtan chen po a b+ha yA'i dngos slob legs spyod 'byung gnas kyi dngos kyi slob mar 'dug pas /
khong gis mdzad pa'i rnam thar phal cher mthun par snang bas yid brtan rung ba ltar /
lcags sbrul zla ba lnga pa'i yar ngo'i tshes brgyad /
nyi ma me bzhi'i 'grub sbyor thog lhan lhun rab kyi gzhis kar sbyar ba'i yi ge pa ni dge tshul blo bzang dar rgyas so / /
mang+ga laM / /
