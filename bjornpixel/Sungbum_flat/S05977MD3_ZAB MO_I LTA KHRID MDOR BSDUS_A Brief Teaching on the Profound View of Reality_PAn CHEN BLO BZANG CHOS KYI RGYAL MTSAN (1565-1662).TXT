@# / /
swasti /
rgyal ba kun gyi bdag po rdo rje 'chang / /
ngur smrig 'dzin pa'i gar gyis rnam rol te / /
rgyal ba'i mdzad pa mtha' dag bsgrub mdzad pa'i / /
bka' drin mnyam med de la phyag 'tshal te / /
bla med byang chub bsgrub par ma zad kyi / /
'khor ba'i sdug bsngal tsam las thar 'dod kyang / /
med du mi rung zhi ba'i sgo gcig pu / /
zab mo'i lta ba mdor bsdus bshad par bya / /
'dir zab mo dbu ma'i lta ba nyams su len par 'dod pas /
stan bde ba la 'dug ste /
mdun gyi nam mkhar /
rje btsun 'jam dbyangs dang /
rje bla ma ngo bo dbyer med par gsal ba la /
lta khrid brgyud pa'i bla ma dang /
sangs rgyas byang sems thams cad bstim /
yan lag bdun pa'i sgo nas tshogs bsag /
dbu ma'i lta ba rnam par dag pa rgyud la skye ba'i gsol ba shugs drag tu 'debs /
dal 'byor don che zhing rnyed dka' ba'i tshul bsams te /
dal 'byor la snying po len 'dod bskyed /
de yang rang don tsam bsgrub pa ni dud 'gro la yang yod pas /
mar gyur sems can thams cad kyi don bsgrub /
de rnams kyi don yang nyi tshe ba tsam ma yin par /
bla na med pa'i byang chub kyi go 'phang la dgod /
de la thog mar rang nyid kyis sangs rgyas kyi go 'phang ma thob na /
sems can gcig gi don yang rnam dag cig mi nus pas /
sangs rgyas thob par bya /
de'i phyir du zab mo dbu ma'i lta ba nyams su blang bar bya'o snyam du bsam /
des na 'di la gsum /
dgag bya ngos bzung /
de rigs pas 'gog tshul /
bkag pa'i don bsgom tshul lo / /
dang po ni /
dper na /
rmi lam du rta dang glang po don la ma grub bzhin du blo'i snang ba tsam yin pa'i snang ba mi 'char bar /
rta dang glang po dang po nas go sa mnan nas yod yod pa zhig rang gi blo la tshur snang byung ba'i nyams snang 'char ba bzhin du /
sad dus su yang chos ci 'dra zhig blo la 'char yang /
tha mal pa'i gnyid kyis ma bslad cing /
gnyid sang ba'i skabs yin yang /
thog ma med pa nas rjes su zhugs pa'i ma rig pa'i gnyid log bzhin pa'i skabs yin pas /
blo'i snang ba tsam yin pa'i snang ba mi 'char bar /
dang po nas don gyi steng na yod yod pa 'dra ba zhig blo la 'char ba ni /
dgag bya'i 'char tshul yin zhing /
blo'i ngor snang tsam ma yin par don gyi steng nas grub pa zhig byung na de dgag bya'i tshad kyang yin no / /
'o na dbu ma rang rgyud pa rnams kyis kyang /
blo'i dbang gis bzhag pa ma yin pa'i yod pa la dgag bya'i tshad du byed pas /
dgag bya la phra rags med par 'gyur ro zhe na /
mi 'gyur te /
kho bo cag ni /
yid kyi rnam par shes pa la bdag gi sgra dngos su 'dogs te /
rnam par shes @# / /
pa ni yang srid pa len pa'i phyir bdag yin no / /
zhes spyir gang zag la gdags gzhi phung po lnga yod kyang /
bdag khas blangs pa'i dgos pa skye ba snga ma nas 'dir 'ong ba dang 'di nas phyi mar 'gro ba sogs yid kyi rnam par shes pas byed pas yid kyi rnam shes bdag gi mtshan gzhi yin ces gdags gzhi'i ngos nas 'jog /
de bzhin du bum pa la gdags gzhi rdul rdzas brgyad yod kyang /
lto ldir zhabs zhum chu skyor gyi don byed nus pa'i khyad chos de bum pa'i gzugs la tshang bas /
bum pa'i gzugs la bum pa zhes gdags gzhi'i gseb nas bum par 'jog /
dbu ma thal 'gyur ba gdags gzhi'i gseb nas ya gyal dang /
tshogs pa gang yang bum par 'jog rgyu med cing /
rmi lam na rta glang blo la snang tsam ma gtogs yul steng nas med par ma zad /
rta glang gi gdags gzhi yan lag lnga la sogs pa'ang blo la snang ba kho na yin gyi /
yul gyi steng nas med pa bzhin du /
sad dus kyi gang zag dang /
bum pa sogs kyang blo la snang tsam rkyang pa ma gtogs yul gyi steng nas med pa ltar /
de rnams kyi gdags gzhi yan lag lnga dang /
rdul rdzas brgyad la sogs pa'ang /
blo la snang tsam kho na ma gtogs yul gyi steng nas grub pa cung zad kyang med par bzhed pa'i phyir /
kho na re /
khyod kyis rmi lam dang /
sad dus gnyis rnam pa thams cad du mtshungs par bshad pa mi 'thad de /
rmi lam gyi rta glang sogs kyis rta glang gi go mi chod /
sang dus kyi rta glang gis de'i go chod pa'i phyir /
zhe na skyon med de /
de ltar 'byung ba ni /
de gnyis la yul steng nas rta glang yod med kyi khyad yod pa'i dbang gis ma yin gyi /
gang phyir thub dbang de ni 'jig rten lhan cig rtsod mi mdzad phyir ro / /
zhes dbu ma thal 'gyur ba'i tha snyad kyi 'jog lugs /
'jig rten gyi tha snyad la rmi lam gyi rta glang la rta glang du ma grags /
sad dus kyi rta glang la rta glang du grags pa'i dbang gis yin pa'i phyir /
gnyis pa dgag bya de rigs pas 'gog tshul la /
gcig du bral la brten nas 'gog tshul dang /
rten 'brel gyi rigs pa la brten nas 'gog tshul gnyis brjod par bya ste /
dbu ma 'jug par chos kyi bdag med bsgrub pa la /
mtha' bzhi skye 'gog gi rigs pa dang /
gang zag gi bdag med bsgrub pa la rnam bdun gyi rigs pa gtso bor gsungs shing /
de gnyis ka'i rtsa ba gcig du bral gyi rigs pa la thug pa dang /
de yang rten 'brel gyi rigs pa la thug par gsungs pa'i phyir /
de'i dang po la /
spyir bum pa lta bu blo yul du 'char ba na /
gcig dang du ma gang rung du 'char ba'i nges pa med kyang /
bum pa lta bu blo yul du shar ba'i rjes su /
zla bo yod @# / /
dam med snyam du dpyad pa'i tshe /
zla bcas blo ngor grub na bla med blo dor khegs dgos par ma zad /
de gnyis po gcig blo ngor khegs na /
cig shos blo ngor grub dgos pas /
don dang blo ngo gang la bltos kyang yod na gcig dang du ma gang rung yin pas khyab la /
de khyab na /
bden par grub na bden grub kyi gcig dang du ma gang rung yin pas khyab dgos pas /
nga'am gang zag lta bu gdags gzhi phung po lnga'am /
khams drug lta bu'i steng du bden par grub na /
gdags gzhi tshan pa gnyis po de dang /
yang na bden grub kyi gcig /
yang na bden grub kyi tha dad gang rung las mi 'da' la /
tshan pa gnyis po de dang bden grub kyi gcig yin na /
phung po lnga dang /
khams drug nga 'am bdag yin dgos /
de yin na /
phung po lnga yod pa bzhin du bdag lnga dang /
khams drug yod pa bzhin du bdag kyang drug yod par 'gyur ba sogs dang /
bden grub kyi tha dad yin na /
dper na /
byams pa dang nyer sbas ngo bo tha dad yin pas byams pa las logs su nyer sbas blos bzung du yod pa bzhin du /
phung po lnga dang /
khams drug so sor bsal ba'i rjes su yang /
nga'am gang zag blos bzung du yod par 'gyur dgos pa las /
de ltar blos bzung du mi 'dug pas /
nga 'am bdag ces pa gdags gzhi phung po lnga dang /
khams drug sogs kyi steng du /
rtog pa'am blos btags pa kho na yin gyi /
yul gyi steng nas grub pa cung zad kyang med do snyam du bsam mo / /
kho na re /
de ltar gdags gzhi phung po dang khams kyi steng du nga 'am bdag rang bzhin gyis grub pa bkag mod /
da dung gdags gzhi phung po dang khams rnams rang bzhin gyis grub pa blo ngo na ma yal bar 'dug pas /
khyod kyi lta ba de blos byas kyi dgag bya bkag pa tsam du song gi /
lhan skyes kyi 'dzin tshul la cung zad kyang mi gnod do / /
zhe na skyon med de /
gang zag phung po dang khams tshogs tsam la btags pa bzhin du /
phung po dang khams de rnams kyang rang rang gi cha shas tshogs tsam la btags /
cha shas de rnams kyang rang rang gi cha shas tshogs tsam la btags pa yin pas /
rang rang gi cha shas de rnams kyi steng du bden par grub na /
de rnams kyang bden grub kyi gcig dang tha dad gang rung las ma 'da' /
de gnyis gang yin yang sngar bshad pa ltar gyi skyon du 'gyur ba'i rigs pas khegs pa'i phyir te /
rin chen phreng ba las /
skyes bu sa min chu ma yin / /
me min rlung min nam mkha' min / /
rnam shes ma yin kun min na / /
de las gzhan na skyes bu gang /
zhes pas gang zag rang bzhin gyis grub pa 'gog tshul dang /
skyes bu khams drug 'dus pa'i phyir / /
yang dag ma yin ji lta bar / /
de bzhin khams @# / /
ni re re yang / /
'dus phyir yang dag nyid du min /
zhes pas /
sngar gyi rigs pa gdags gzhi phung khams kyi steng du kha spo tshul bstan pa ltar bsam par bya ba yin pa'i phyir /
'dir yang /
rmi lam na gdags gzhi btags chos snang ba'i tshe /
btags chos yul gyi steng nas ma grub pa bzhin du /
gdags gzhi yang yul steng nas ma grub pa dper blangs te /
dpe'i steng nas bsgom pa nyid las dang po pa la gnad che'o / /
gnyis pa rten 'brel gyi rigs pa la brten nas 'gog pa la /
dogs pa cung zad bcad pa dang /
'gog tshul dngos gnyis kyi dang po ni /
mkhas grub nor bzang rgya mtsho gzhi grub na 'dus byas yin pas khyab par bzhed la /
de la da lta'i mtshan nyid pa rgan gzhon thams cad kyis dgag bzhag byed mod /
khong gi bzhed pa ni /
gzhi grub na 'dus byas yin pas khyab par thal /
gzhi grub na rten 'brel yin pas khyab /
rten 'brel yin na 'dus byas yin pas khyab pa'i phyir /
rtags dang po grub ste /
rtsa she las /
gang phyir rten 'byung ma yin pa'i / /
chos 'ga' yod pa ma yin pa /
zhes sogs gsungs pa'i phyir /
rtags gnyis pa grub ste /
mdo las /
mkhas pas rten 'byung chos rnams yongs shes nas / /
mthar lta ba la brten par yang mi byed / /
rgyu dang bcas shing rkyen bcas chos shes kyi / /
rgyu med rkyen med chos ni yod ma yin /
zhes pa'i rkang pa phyi ma gnyis kyi don grub pa'i phyir /
'o na chos thams cad rgyu rkyen la brten nas 'byung ba'i don /
myu gu de sa bon dang chu lud sogs las 'byung ba lta bu la byed dam zhe na /
de yang /
grub mtha' smra ba thams cad kyi thun mong ba'i rten 'brel gyi don yin mod kyi /
thal 'gyur ba'i thun mong ma yin pa'i don ni /
rang 'dogs byed kyi rtog pa lta bu'i blo la brten nas 'byung ba yin te /
mdo las /
sna tshogs yid dga' me tog kha bye zhing / /
gser gyi khang mchog 'bar ba yid 'ong ba / /
'di na de la'ang byed po 'ga' med de / /
de dag rtog pa'i dbang gis bzhag pa yin /
zhes chos thams cad rtog pas bzhag pa'am /
rtog pas bskyed pa yin gyi /
rtog pa las gzhan pa'i byed po'am /
rgyu gzhan med par gsungs pa'i phyir dang /
bzhi brgya pa'i 'grel pa las kyang /
rtog pa yod pa kho nas yod pa nyid dang /
rtog pa med par yod pa nyid med pa de dag ni /
zhes chos thams cad rtog pas mtshon pa'i rang 'dogs byed kyi blo yod na yod la /
med na med pa'i rjes su 'gro ldog byed par gsungs pa'i phyir /
rtags phyi ma de la brten pa'i thal 'gyur la khyab pa yod par thal /
rnam 'grel las /
gang yod nyid na gang skye ba'am / /
gang 'gyur na yang rnam 'gyur ba / /
de ni de rgyur rab tu brjod /
@# / /
ces gsungs pa'i phyir /
de la kho na re /
'di na de la'ang byed po 'ga' med de /
zhes rtog pa las gzhan pa'i rgyu med par bshad pa mi 'thad par thal /
sa bon dang chu lud sogs myu gu'i rgyu yin pa'i phyir zhe na /
skyon med de /
de ni sa bon dang chu lud 'dzin pa'i rtog pa las /
myu gu 'dzin pa'i rtog pa skye ba'i sgo nas sa bon dang chu lud 'dzin pa'i rtog pa de /
sa bon dang chu lud dngos su sprul byed dang /
myu gu rgyud nas sprul byed du song ba tsam la 'jog pa'i phyir te /
dper na /
tshad ma'i gzhung las /
de la'ang du bar snang ba'i blos / /
bag chags gsal bar sad pa can / /
mar me snang ba'i blo nyid ni / /
rtogs kyi me nyid ma yin no / /
zhes sems tsam pa'i lugs la / /
du ba'i rtags kyis du ldan gyi la la me yod par rtogs pa ni /
dur snang gi blos bag chags sad byed kyi rkyen byas pa la brten nas /
mer snang gi blo skyes pa tsam la byed pa yin gyi /
phyi rol don du gyur pa'i du ba'i rtags las /
phyi rol don du gyur pa'i me rtogs pa ma yin par bzhed pa dang don 'dra zhing /
rtsa she las /
dper na sprul pas sprul gzhan zhig /
sprul par mdzad pa de bzhin no / /
zhes pa'i don yin par bzhed pas /
phyogs snga ma'i 'bem ma mthong bar /
dgag bzhag gi mda' ma 'phen cig /
gnyis pa 'gog tshul dngos ni /
da lta 'jig rten na rta glang gi bu ni dang po nas rta glang du grub kyi /
phyis rgyu rkyen gzhan la brten nas rta glang du snang ba min pas /
de'i steng du rta glang ngo bo nyid kyis grub /
sgyu ma'i rta glang sogs ni sngags dang rdzas la sogs pa'i rkyen gzhan la brten nas snang ba tsam yin pas /
sgyu ma'i rta glang ngo bo nyid kyis ma grub ces 'dod pa'i gzhan grags kyi dpe la brten nas ngo bo nyid kyis grub na /
rgyu rkyen gzhan la bltos pa mi 'thad ces /
khyab pa nges par byas te /
phyogs chos phyi nang gi dngos po rnams rgyu rkyen gzhan la brten nas skyes pa lta bur yod pa dran par byas te /
tshul gsum cig car du dran pa'i nus pa la brten nas /
phyi nang gi dngos po rnams ni /
rmi lam gyi yul ltar blo la snang tsam kho na yin gyi /
yul steng nas grub pa cung zad kyang med snyam du dran par bya'o / /
'o na rgyu rkyen la bltos pa'i rtags las /
dngos po bden med du bsgrub pa'i tshe /
rgyu rkyen la bltos tshul thun mong ba de rtags su 'god pa yin nam /
thal 'gyur ba'i thun mong ma yin pa'i bltos tshul de rtags su 'god pa yin zhe na /
'di la skabs gnyis yod de /
dngos smra ba'i grub mtha' las ma log cing /
grub mtha' de bden zhen gyis khas len pa'i tshe /
thun mong ba'i rten 'brel rtags su 'god /
dngos smra ba'i grub mtha' dor te /
phyi rgol yang dag tu gyur pa'i skabs su thun mong ma yin pa'i rten 'brel te /
rtags su 'god pa'i @# / /
phyir /
'o na de 'dra ba'i phyi rgol yang dag des /
thun mong ma yin pa'i rten 'brel gyi don blos btags tsam dang /
blos bskyed tsam zhes pa'i tsam sgra'i don go zin pas /
yul gyi steng nas med pa'ang go zin pa de la /
rtags 'god mi dgos par 'gyur ro / /
zhe na skyon med de /
don grub zin yang /
tha snyad bsgrub dgos pa'i phyir te /
dper na gcig du bral gyi rtags la brten nas /
myu gu bden med du bsgrub pa de /
tha snyad 'ba' zhig bsgrub pa yin par dbu ma rgyan gyi rang 'grel las bshad pa yin pa'i phyir /
gsum pa bkag pa'i don bsgom pa'i tshul ni /
de ltar thos bsam gyis legs par gtan la phebs zin pa'i rjes su /
dngos gzhi las kyang sngon 'gro zab pas /
sngon 'gro'i chos skor rnams bshar bsgom gyi tshul du sngon du btang /
khyad par rtsa ba'i bla ma ngo bo rje btsun 'jam pa'i dbyangs /
de'i rigs bdag gi tshul du rgyal ba rdo rje 'chang /
'jam dbyangs kyi thugs kar rje bla ma ye shes sems dpa'i tshul du gsal btab /
de skyabs gsum kun 'dus su bsgoms nas gsol ba 'debs pa sogs bya /
de'i rjes su dgag bya'i tshad gsal gdab /
yod na gcig dang du ma gang rung yin dgos pa'i spyi khyab la brten nas bden par grub na'ang /
bden grub kyi gcig dang /
du ma gang rung yin dgos tshul nges par byas nas /
bdag rang bzhin gyis grub na /
rang gi gdags gzhi phung po dang /
bden grub kyi gcig dang tha dad gang rung yin dgos /
bden grub kyi gcig yin na /
phung po lnga yod pa bzhin du bdag kyang mang por 'gyur /
bden grub kyi tha dad yin na /
'brel med don gzhan gyi tha dad du 'gyur bas /
phung po re re nas gsal ba'i 'og tu yang /
gang zag dmigs dgos par 'gyur la /
de gnyis ka'ang mi rigs pa'i phyir na /
bdag yul gyi steng nas grub pa med ces dang /
phung po rnams kyang bden par grub na /
rang rang gi cha shas rnams dang /
bden grub kyi gcig dang tha dad gang rung las mi 'da' ba'i snga ma'i rigs 'gros kyi skyon yod pas de rnams kyang rmi lam gyi skabs kyi gdags gzhi'i chos rnams dang 'dra bar yul gyi steng nas grub pa med ces /
gsal btab nas /
da ni 'di las ma yengs par bya'o snyam du 'phen pa shugs can zhig btang ste /
bar skabs su rigs pas dpyad pa mi byed par de nyid la rtse gcig tu 'jog pa ni /
stong nyid la dmigs pa'i zhi gnas bsgom tshul dang /
gnas cha cung zad rnyed pa'i mtshams nas sems byings gnas cha las ma g.yos bzhin pa'i ngang nas /
blo'i zur zhig gis bar skabs bar skabs su cung zad dpyod pa spel gyin bsgom pa lhag mthong bsgom tshul yin la /
de yang snga ma la rtse @# / /
gcig tu gnas stobs kyis shin sbyangs drangs pa na /
zhi gnas mtshan nyid pa dang /
phyi ma la dpyad stobs kyis shin sbyangs drangs pa na /
lhag mthong dang zung 'brel sogs su 'gyur zhing /
shin sbyangs ma thob gong du ni /
snga ma zhi gnas rjes mthun pa dang /
phyi ma lhag mthong rjes mthun pa'i skyong tshul tsam du 'gyur ro / /
sgom ci 'dra zhig la yang dmigs pa de dam sbring gis 'dzin pa'i dran pa dang /
blo'i zur zhig gis dmigs pa de blo'i yul nas shor ma shor sogs blta ba'i shes bzhin skyong tshul gal che zhing /
da lta gang dag bying ba phra mo bsags pa la'ang /
sgom rnam dag tu 'khrul zhing /
lhag par nga lta bu de dbu ma'i lta ba mthar thug tu 'dod pa dang /
sngags bla med kyi rdzogs rim gyi bde stong du 'dod pa sogs sgom la 'khrul gzhi shin tu che bas /
de dag gi gegs sel tshul sogs zhib par ni byang chub lam gyi rim pa las shes par bya'o / /
de ltar 'bad las byung ba'i dge ba des / /
kun gyis zab mo'i don 'di rtogs gyur te / /
'khor ba'i rgya mtsho che las myur thar nas / /
bla med byang chub go 'phang thob par shog /
ces pa 'di ni rang gi slob ma sde snod 'dzin pa mang po zhig gis /
'phral mar bshar bsgom du bskyangs chog pa'i lta ba'i 'khrid yig nyung du zhig dgos ces bskul ba'i don du /
snyoms las pa shAkya'i btsun pa sde snod 'dzin pa blo bzang chos kyi rgyal mtshan gyis rje bla ma'i dgongs pa bzhin 'jug pa bde bar bkod pa'o / / / /
