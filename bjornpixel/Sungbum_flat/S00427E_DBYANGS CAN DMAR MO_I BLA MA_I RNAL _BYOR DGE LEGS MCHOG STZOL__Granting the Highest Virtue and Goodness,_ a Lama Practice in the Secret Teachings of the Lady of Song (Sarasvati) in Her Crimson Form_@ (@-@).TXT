@# / /
dbyangs can dmar mo'i bla ma'i rnal 'byor dge legs mchog stsol zhes bya ba bzhugs so / /
@## / /
rab 'byams kun bzang snang byed ye shes chos / /
gcig bsdus mkhyen pa mi zad nam mkha'i mdzod / /
mnga' brnyes 'dzin pa tha dad shes rab kyi / /
lha gcig ngag dbang lha mos dge legs stsol / /
rang mdun 'dab brgya grol ba'i rkang 'thung rtser / /
cha shas gang ba'i rgyu skar bdag po'i steng / /
shes bya kun gsal a da rasha nyid las / /
dbyer med bla ma dbyangs can lha mo ni / /
srid zhi'i mdzes sdug dpal yon ma lus pa / /
gcig bsdus blta bas mi ngoms mdzes pa'i sku / /
byi ru'i rdul mang brtsegs pa'i lhun po la / /
nyi gzhon 'bum gyi khu bas nyer byugs pas / /
mtho ris dpal @## / /
yon mtha' dag phyogs gcig tu / /
spungs des mdzes pa'i cha shas bslu bar byed / /
gzhal med nor bu'i rgyan gyis yongs spras pa'i / /
rin chen dbu rgyan do shal gdu bu sogs / /
'thibs pa sil sil snyan par sgrogs pa'i sgras / /
'gro kun rmongs mun gnyid las slong bar mdzad / /
lhun sdug chu 'dzin gsar ba'i rjes snyegs 'dra'i / /
zag med bde ba'i khur gyis rab gnon pa'i / /
zung ldan myos bum ga sha'i sprin bar nas / /
reg na bde ster rnams kyis rnam par snyen / /
nyi gzhon mdangs ldan zhal gyi padmo der / /
dkyus ring spyan gyi bung ba rnam par mdzes / /
bdud rtsi'i 'od can chags pas rab myos te / /
mthon mthing lan bur rgyan pa'i zol gyis 'khyud / /
mchu sgros li khri zhun ma'i skyed tshal du / /
'dzum dkar gnyis skyes 'dab ma rgod pa'i nang / /
rab yangs ljags kyi rkang drug 'phur lding dang / /
lhan cig dbyangs kyis rna ba'i bcud len 'gyed / /
byi ru'i 'dab ma bskyod 'dra'i phyag zung gi /
g.yas kyis dgos 'dod kun stsol nor bu dang / /
g.yon pas shes bya kun gsal me longs bsnams / /
'gro la blo gros nor mchog sbyin pa dang / /
shes bya'i khyon kun 'doms la rings pa'i tshul / /
'bum phrag nyi ma'i tsha zer ma lus pa'i / /
khengs pa 'joms byed 'od kyi gur khyim dbus / /
zhabs gnyis g.yas brkyangs g.yon bskum tshul gyis ni / /
bzhugs pa'i gnas gsum yi ge gsum gyis mtshan / /
snang stong rang bzhin thugs ka'i hUM 'od kyi / /
lcags kyu lta bu 'phros pa'i lho phyogs kyi / /
dri za rol pa'i skyed tshal mtsho 'gram nas / /
lha mo dbyangs can rgyal dang rgyal sras tshogs / /
spyan drangs thim pas dam ye ro gcig gyur / /
shes bya'i dkyil 'khor kun khyab sgrib bral thugs / /
bzhi lhag drug cu'i dbyangs ldan snyan 'jebs gsung / /
brgyad gnyis lang tsho mtshan dpes brgyan pa'i sku / /
ngo mtshar gsang gsum sgyu 'phrul la phyag 'tshal / /
dag cing dri med yan lag brgyad ldan chab / /
@# / /
ri thang chu skyes dri zhim spos brgya phrag /
stong gsum mun bcom snang gsal bzang sman dri / /
ro brgya'i bcud ldan zhal zas snyan pa'i dbyangs / /
dngos 'byor yid kyis mchod tshogs rgya mtsho 'bul / /
gang zhig thog med srid pa'i chu klung du / /
bying zhing ltung ba'i mi bzad chu srin gyi / /
khar chud sdug bsngal drag po myong ba gang / /
de kun nongs shing 'gyod pas snying nas bshags / /
cher snyigs dus 'dir dam chos sgrub brtson dang / /
sgo gsum dge spyad snying nas lha chos sgrub / /
rlabs chen rgyal dang rgyal sras mdzad spyod la / /
rtag tu bsam pa thag pas rjes yi rang / /
nyon mongs gcong nad drag pos zin pa gang / /
gtan tu bde bar gso pa'i thabs gyi mchog /
bla med dam chos bdud rtsi'i sman chen pos / /
rtag tu 'gro la brtse bas dbugs dbyung stsol / /
rab tu brgal dka' srid ba'i rgya mtsho las / /
ma rgan 'gro rnams ma grol de srid du / /
mtha' yas 'gro la phan bde spel pa'i slad / /
rab mdzes gzugs sku mi 'gyur brtan par bzhugs / /
dus gsum dge ba'i dngos po ci yod dang / /
tshul 'dir 'bad bas dge pa'i cha gang mchis / /
gcig tu bsdoms pa'i rnam dkar dge ba 'dis / /
'gro kun byang chub thob pa'i rgyu ru bsngo / /
rab mang bye ba phrag brgya'i zhing kun tu / /
rab 'byams gling bzhi ri rab nyi zla dang / /
rab mdzes kun bzang mchod pa'i sprin 'khrigs pa / /
rab 'byams stong gsum kun bkang phul lo bzhes / /
thugs kar bla steng sa bon hrIM dmar po / /
de'i mthar sngags phreng yongs su bskor pa las / /
'od zer dpag med 'phros pas rang gzhan gyi / /
sdig sgrib spyi dang rmongs mun ma lus pa / /
mun pa'i go 'phang skad cig nyid la bcom / /
shes bya kun la blo glos thogs med gyur / /
bla ma'i mtshon ? sngags swar swa sti sogs / /
dal brel skabs dang bstun nas bzlas pa bya / /
oM swa ra swa sti hrIM hrIM hrIM swA hA /
zhes dang /
rtsa ba'i bla ma'i mtshan sngags brgya stong sogs bzla'o / /
'dod gsol ngang ba'i na chung mgrin pa'i dbyangs / /
dbyangs can zag med snyan shes yud tsam dgongs / /
'di na sdug bsngal 'byung gnas 'khor ba'i khyim / /
nyam thag blo gros nor gyis dbul zhing mnar / /
'phongs ba'i gnyen gcig brtse pa'i bdag nyid can / /
skal dman bdag la blo gros nor mchog stsol / /
gzhung don ji bzhin ma 'dres gsal bar 'gyed / /
lta ngan rmongs pa'i rab rib rnam par sel / /
sdebs legs skal bzang rnam dpyod dga' ba'i dpyid / /
'chad rtsod rtsom pa'i spobs pa mchog stsol cig /
skyabs gnas kun 'dus bla ma dbyangs can ma / /
skyabs med nyam thag bdag la brtse dgongs nas / /
deng @# / /
nas tsher bas rjes su 'dzin pa dang / /
deng 'dir shes bya kun gsal me long stsol / /
gang tshe tshe 'di'i g.yeng ba ring dor nas / /
rab gus gus rtags sbyor ba'i brtson 'grus kyis / /
rnam dag legs lam lam mchog theg pa cher / /
zhugs nas gzhan phan phan bde yongs sbyin shog /
dpal ldan rtsa ba'i bla ma X gsol / /
rje btsun bla ma dgyes bzhin spyi bo yi / /
tshangs bu gnas zhugs d+hu ti'i lam brgyud de / /
byang chub bar du snying dbus rang sems dang / /
dbyer med bzhugs nas byin gyis rlabs par gyur / /
mjug tu bzang po spyod pa'i smon lam dang / /
dge 'dis mtshon nas la sogs gang rigs kyis / /
dge ba ma lus bla med rdzogs byang du / /
bsngo ba'i smon bdun dag pas mtshams sbyor bya / /
tshul 'di lhag bsam rnam dpyod rtsal rdzogs shing / /
mang thos spong ba kho tshe dge legs kyis / /
yang yang rna ba 'dzer bas rdo ma thogs / /
dam pa'i gsung las btus nas phyogs gcig tu / /
sdebs pa'i nga lab lhur len 'du gsum pa / /
col chung chos rdor ming can bris pa'o / / / /
gu hyaH su rung rung la ston par ma byed cig /
ath-i-i
