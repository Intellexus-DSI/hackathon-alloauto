@# / /
skye dgu'i bdag mo'i rtogs brjod ngo mtshar 'dab brgya rgod pa'i padmo zhes bya ba bzhugs so / /
@## / /
na mo gu ru rat+na tra yA ya /
bde gshegs kun gyis bstod dbyangs kyi / /
rin chen mdzes pa'i me tog tshogs / /
lha lam 'gog pas mngon mchod pa / /
shAkya seng ge la phyag 'tshal / /
grangs med bskal par legs spyad kyi / /
'bras bu dar ba'i 'o 'dzin gyi / /
mchod yon dam pas zla tshes 'dra'i / /
rgyal ba bskrun mdzad bsngags par 'os / /
dzam+bu br-ik+Shas mdzes byas pa'i / /
gling gi lang tsho'i thig le gang / /
grong khyer ser skya zhes grags pa / /
rol pa gsum gnas skyed tshal gyi / /
spyi bor gom pa rnam 'jog pa'i / /
grags pa'i ba dan srid rtser 'phur / /
der ni gser dngul zangs lcags kyi / /
tsa kras dbang byed rigs dag gi /
kha ba'i sa 'dzin khrod gnas pa / /
seng ge'i 'gram zhes bya ba yi / /
dpung pa gtum pos @# / /
mthar byed kyang / /
lan brgyar pham byed 'dzam gling gi /
gzhu thogs kun gyi cod pan byung / /
de yi snying mtshor rang rigs la / /
'khor lo'i stobs kyis dbang bsgyur ba'i / /
mi dbang 'byung bar smon pa yi / /
dbu ba dkar po kun nas 'khrigs / /
de ni zas gtsang zas dkar dang / /
bre bo zas dang bdud rtsi zas / /
gtsang dkar bre bo bdud rtsi mar / /
grags ldan 'chi med gzhon nu'i tshogs / /
skyengs byed sras dang sras mo yis / /
mdzes pa 'dren byed stong ldan ni / /
nye dbang tshogs kyis bskor ba bzhin / /
sngon tshe gnyis skyes ser skya yis / /
sa le sbram gyi ka la sha /
las 'ongs btung bya'i pir gyi rtses / /
ri mor bris pa'i grong khyer gyi / /
in+d+ra nI la'i yol go ni / /
shAkya'i rigs kyi 'bras dkar gyis / /
byur por gtams pa'i lhag 'god pa / /
lha yis bstan pa'i grong khyer ni / /
mkhar nyal grong khyer lta na sdug /
dus kyis sa la bab 'dra yod / /
der yang shAkya'i rigs dag las / /
legs par spyad pa rab sad pa / /
sa la gnas pa'i brgya byin byung / /
de yis bskrun pa'i dga' ba'i tshal / /
gser dngul in+d+ra nI la dang / /
padma rA ga zla shel gyi / /
mdangs ldan me tog thod mdzes shing / /
m+r+gad gsar pa'i spu long gis / /
rab mdzes g.yu yi rkang 'thung 'khrigs / /
sbrang rtsi'i 'bras bu'i dga' ston la / /
dus rnams kun tu mgron gnyer ba'i / /
bza' shing phreng ba tshar du dngar / /
padma ut+pal ku mu da / /
puN+Da ri ka'i stod g.yogs kyis / /
mdzes pa'i 'bab chu lhung lhung sgrog /
rma bya gzhon nu gar byed cing / /
ko li mgrin pa'i dril chen 'khrol / /
m+r+ga ta yi ne'u gsing la / /
me tog sna tshogs gcal bkram pas / /
kun dga' bskyed pa'i lum+bi'i tshal / /
bdag pos rang gi dga' mar bstsal / /
da las de la btsun mo ni / /
lum+bi ni zhes rab tu grags / /
ring por ma lon gzhon nu ma / /
des ni ma yi dngos thob ste / /
'dzam gling 'dren byed dga' ston kun / /
spungs 'dra'i bu mo btsas par gyur / /
de tshe kun gyis 'di 'dra ba'i / /
mdzes sdug byed po'i sgyu ma yis| |mngon par sprul pa nyid yin ces / /
lha mo sgyu 'phrul zhes bya ba / /
ming ni don dang ldan par byas / /
'di las stobs kyi 'khor lo yis / /
bsgyur ba'i mi dbang 'byung 'gyur zhes / /
gnyis skyes brtag par mkhas pas bstan / /
slar yang 'jig rten ma lus pa'i / /
mdzes kun gzugs can bzhin gyur pa'i / /
dpal dang ldan pa'i yid 'ong ma / /
gnyis pa bsod nams bzhin du byung / /
lang tsho'i padmo gsal ba 'di / /
dpe zla spangs shing sgyu ma yis / /
@# / /
ched du lhag par sprul pa bzhin / /
de phyir sgyu ma lha mdzes sam / /
lha mo sgyu 'phrul chen mo zhes / /
phyogs kun sgra 'dzin rgyan du byas / /
mtshan bzang sum cu rtsa gnyis kyis / /
bkra ba'i mi mchog yum 'gyur zhes / /
gdangs snyan rna ba'i bcud len bkye / /
dge mtshan ldan pa'i mched gnyis po / /
phyi nang thabs la mkhas pa yis / /
rdzing gi sbrang 'dzin ltar bskyang cing / /
yab kyis gzhu brtan sras po la / /
bdag la bud med rin po che / /
zung mchis de las ci dgyes pa / /
gzhon nu zas gtsang dgyes pa'i slad / /
bzhes ces bya ma rta la springs / /
de nas mi dbang seng 'gram gyis / /
gnyis ka'ang gzhon nu la 'os mod / /
dang por sgyu 'phrul chen mo zhes / /
nu ldan yid 'ong lnga brgya yi / /
'khor gyis bskor te bag mar blangs / /
de nas re shig shAkya'i tshogs / /
bde bar spyod pa'i mi mthun phyogs / /
ri brag bsten pa'i stobs rgyas pa / /
gzhom phyir mi yi bdag po mchog /
seng ge'i 'gram la gsol ba'i tshe / /
lan du mi yi dbang po des / /
kho bo'i lang tsho'i dpag bsam shing / /
rga ba'i gnam lcags kyis bcom pas / /
tshogs la 'tshe ba'i tsha gdung dag /
bcil ba'i grib bsil ci zhig smos / /
'on kyang khyed kyis dam pa zhig /
sbyin na gzhon nu zas gtsang ma / /
dgra rnams gdul phyir mngags ces smras / /
de tshe kun gyis rgyal po'i bka' / /
gtsug gi rin chen dag dang 'grogs / /
de nas seng ge 'gram gyi sras / /
yan lag bzhi pa'i dpung gi tshogs / /
bsrung dang gzhom pa'i cha bkod pa / /
sbyin sras pham par byed pa yi / /
brgya byin g.yul du zhugs pa bzhin / /
dpung bcas dus mtha'i sprin nag las / /
mda' mtshon rdo rje'i me char gyis / /
sa 'dzin phrag gnas bskyab seng tshogs / /
sde dang bcas pa'i brag ri bsnyil / /
de nas shAkya'i tshogs rnams kyi / /
dam tshig gser gyi zhags pa yis / /
bcings pa grol ba'i mchog blangs te / /
slar yang bud med brgya phrag lnga'i / /
'khor gyis bskor ba'i sgyu 'phrul ma / / /
dpal gyi 'byor pas chun mar blangs / /
nam zhig lha mo sgyu 'phrul che / /
srid zhi kun gyi dge legs kyi / /
gser sbyangs rdul mang brtsegs pa yi / /
mtshan dpe'i me tog rgyas pa lta'i / /
mi dbang zas gtsang sras bskrun nas / /
gnam bskos shel gyi them skas las / /
sum cu rtsa gsum gnas su gshegs / /
de nas btsun mo sgyu 'phrul mas / /
bltams ma thag pa'i rgyal ba'i sras / /
don kun grub pa'i gzhon nu de / /
sna tshogs thabs kyis bskyed pa yis / /
rgyal ba'i yum zhes sgra snyan gyi / /
sil snyan phyogs kyi mdzes mas dkrol / /
mtha' dag skye bo ma lus pa / /
byams pa'i nu zhos skyong mdzad pas / /
skye dgu'i bdag mo chen mo zhes / /
gtsang ma'i gnas kyang ca cor gyur / /
ring po ma lon sgyu 'phrul ma / /
yid bzhin gyi ni pad mtsho las / /
rgyal sras don kun grub pa yi / /
rjes 'gro yid 'ong ston pa'i gcung / /
dga' bo'i puN+Da ri ka 'khrungs / /
de nas byang chub sems dpa' ni / /
gzhon nu'i zol gyis sgyu rtsal dang / /
@# / /
btsun mo'i 'khor dang nges par 'byung / /
dka' ba spyod dang bdud dpung 'joms / /
byang chub snying por rim gshegs te / /
mi zad mkhyen brtse'i rgyan 'dzin las / /
dam chos bdud rtsi'i char phab ste / /
sa gsum 'od kyis yongs bkang nas / /
slar yang ser skya'i skyed tshal du / /
srid na dpe zla dang bral ba / /
yab sras mjal ba'i ngo mtshar gyis / /
rnam mang gdul bya'i tshogs rnams kun / /
mtha' yas srid mtsho che las bsgral / /
de tshe zas gtsang btsun mo'i mchog /
'dis mtshon shAkya'i ma sring dang / /
bu mo'i tshogs rnams thams cad kyis / /
ston pa'i zhal gyi bum bzang las / /
byung ba'i bdud rtsi ngoms par 'thungs / /
de nas yongs bgrang 'ga' zhig na / /
bde bar gshegs pa bcom ldan gyi / /
zhabs skyes nor bu'i 'od chags pas / /
bkra shis ri mo 'dri bzhin du / /
gdul ba'i don du gzhan du gshegs / /
slar yang dge mtshan 'bum phrag brgya'i / /
'od 'bar ser skya'i grong khyer gyi / /
n+ya gro d+ha yi skyed tshal gyi / /
gtsug lag khang chen seng ge'i khrir / /
gser gyi lhun po'i spo bzhin bzhugs / /
de'i tshe rgyal yum shAkya mo / /
lnga brgya'i 'khor dang lhan cig tu / /
lhag par dad pa'i zla zer gyis / /
lag pad snying gar zum byas te / /
gzhal med gtsug rgyan phang pa ru / /
zhabs stegs gser gyi khri blangs te / /
mgrin pa'i dril chung 'khrol ba'i sgras / /
ston pa la ni 'di skad gsol / /
bdag cag bud med tshogs rnams kyis / /
mthong ba'i chos la dge sbyong gi /
'bras bu gnyis zung 'thob lags na / /
bstan la rab byung dge slong ma'i / /
dngos por spyod cing 'tsho ba'i bar / /
bcom ldan 'das kyi spyan sngar ni / /
tshangs spyod spyad par ci gnang zhes / /
lan gsum nan tan bcas pas gsol / /
de'i tshe rgyal ba kun mkhyen pa'i / /
zhal bzang ban+du dzi ba ka'i / /
ge sar bzhad pa'i dbus gnas pa / /
ljags yangs bung ba'i rgyud mang sgras / /
go'u ta mi ji srid du / /
khyim nang dkar ba'i gos gyon la / /
de tsam 'ba' zhig gis tshangs par / /
spyod cig de yis yun ring du / /
phan bde bskyed ces 'byung ma gnang / /
de nas thub pa bcom ldan 'das / /
phun tshogs rtsibs stong gis mtshan pa'i / /
zhabs zung 'khor lo'i 'degs 'jog gis / /
na di ka yi yul gshegs te / /
kun ci ka yi gnas bzhugs tshe / /
skye dgu'i bdag mo 'khor bcas kyang / /
rgyal ba'i zhabs sen reg pa'i rdul / /
mchog stsol bsam 'phel dbang gi rgyal / /
mthar gyis tshol zhing phyi bzhin song| |skra bregs sbyar ma gyon byas te / /
bcom ldan de bzhin gshegs pa la / /
bkur sti'i 'thor 'thung gis mchod nas / /
sngon ma ji bzhin lan gsum du / /
gsol tshe thams cad gzigs pa yis / /
go'u ta mi skra bregs shing| |sbyar ma gyon pa 'ba' zhig gis / /
spyod gsung rab tu 'byung ma gnang / /
de nas de dag sgo khang du / /
'dod pa'i dpag bsam 'bras bral bas / /
yid kyi bud shing mya ngan gyis / /
sbar ba'i me chen gzhom pa'i phyir / /
sprin dang bral @# / /
yang mig mkha' las / /
mchi ma'i char rgyun ci yang bab / /
de tshe shugs ring dud mo yi / /
lcags kyus drangs pa'i kun dga' bos / /
dris shing ldon pa'i ut+pal phreng / /
spel mthar dbugs dbyung kun dga' bos / /
sa gsum 'gro ba'i bla ma la / /
bud med rab tu 'byung ba dang / /
bsnyen par rdzogs phyir lan gsum gsol / /
de tshe ston pa thams cad mkhyen / /
yid 'ong zhal gyi padmo'i ngogs / /
tshems dkar ze'u 'bru rgod bzhin du / /
'byung po kun la dpal ster ba'i / /
bdud rtsi skyugs bzhin 'di skad stsal / /
dam chos snying po 'dul ba la / /
bud med rab tu 'byung ba dang / /
bsnyen par rdzogs par ma gsol zhig /
bud med rab byung bsnyen rdzogs pa / /
rgyal ba'i nang mdzod dam pa'i chos / /
'dul ba yun ring gnas pa'i dgra /
bud med mang zhing skyes pa nyung / /
der ni chom pos 'joms sla zhing / /
'bras dkar sa lu'i tshal bzang po / /
ser ba'i 'khor los 'joms pa dang / /
bu ram zhing la rtswa yis bzhin / /
bstan pa'i rtsa ba 'dul ba nyid / /
yun ring gnas pa'i gshed nyid phyir / /
'on kyang ji srid 'tsho ba'i bar / /
dgag cing mtshams las mi 'da' bar / /
lci ba'i chos brgyad la brten na / /
de nyid rab byung bsnyen rdzogs ces / /
sangs rgyas bka' yi 'od dkar gyis / /
kun dga' yid kyi ku mu da / /
rgod cing yum la rjes su bstan / /
de nas de yis thal sbyar te| |ji skad stsal ba'i chos brgyad po / /
yid ngag spyi bos bsten no zhes / /
khas blangs mod la 'khor dang bcas / /
dge slong ma yi dngos po thob / /
de dag 'khor lo rnam gnyis la / /
brtson pa'i thabs shes gshog pa zung / /
bgrad nas sdug bsngal rgya mtsho che'i / /
pha rol rin chen gling du song / /
rgyal ba'i yum 'di'i bka' drin las / /
khrims ldan ngur smrig gos 'chang zhing / /
sde snod gsum gyi don rtogs nas / /
'chad rtsod rtsom pa'i rnga chen brdung / /
ting 'dzin bde la rtag rol zhing / /
mngon shes rdzu 'phrul bsam mi khyab / /
srid mtsho che las bsgral gyur pa'i / /
'phags mas rgya mtsho'i gos can gang / /
nam zhig thub pa'i nyi ma de / /
dus kyi nub rir gzhol ba'i tshe / /
ston pas dge 'dun mthun pa yi / /
bsngags pa brjod pa'i don dgongs nas / /
dgra rnams bcom pa'i dge slong ma / /
lnga brgya'i tshogs dang lhan cig tu / /
bsams bzhin sku tshe'i 'du byed btang / /
zag med zhi ba'i dbyings su gzims / /
skabs der ston pa sangs rgyas kyis / /
de dag phung po ma nyams par / /
dge slong rnams la bstan mdzad nas / /
ltos shig 'di rnams bcu phrag gnyis / /
lhag pa'i brgya phrag lo lon kyang / /
gzhon nu ma yi lang tshor ldan / /
zhes sogs rgyud gleng bcas pa stsal / /
bkur sti mdzad nas gdung yang sbyangs / /
khams gsum mgon po rgyal bas kyang / /
gdung la @# / /
rim gro cher mdzad na / /
lha dang bcas pa'i 'jig rten gyis / /
mchod par 'os pa smos ci 'tshal / /
de ltar rgyal ba'i yum gyi mdzad pa yi / /
rtogs brjod 'dab brgya rgod pa'i dpag bsam 'di / /
dge slong blo bzang chos kyi rgyal mtshan gyis / /
'dul lung ji bzhin 'phags pa'i dbyangs su bsdebs / /
'dis mtshon dus gsum rnam dkar dge ba'i mthus / /
tshe rabs kun tu rje btsun rnal 'byor mas / /
dgyes bzhin 'bral med rjes su 'dzin pa dang / /
'gro kun don du sangs rgyas myur thob shog /
ces 'phags ma skye dgu'i bdag mo go'u ta mi'i rtogs brjod ngo mtshar 'dab brgya rgod pa'i padmo zhes pa 'di yang /
bkra shis rtse nas chos mdzad ma blo bzang chos 'dzin gyis /
'phags ma 'di spyir bud med mtha' dag dang sgos su rab byung ma rnams la mchog tu bka' drin che bar 'dug pas rtogs pa brjod pa zhig dgos ces yang yang nan gyis bskul ba la brten nas /
shAkya'i dge slong blo bzang chos kyi rgyal mtshan gyis bkra shis lhun po'i gzims khang rgyal mtshan mthon po'i gzims chung bka' gdams pho brang du sug bris su byas pa las dge tshul blo bzang dar rgyas kyis bris pa'o / / / /
