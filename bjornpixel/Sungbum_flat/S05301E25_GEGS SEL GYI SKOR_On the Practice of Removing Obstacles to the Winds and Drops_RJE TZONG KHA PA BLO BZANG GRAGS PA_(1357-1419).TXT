! / /
bco lnga pa gegs sel la gnyis /
rlung gi gegs sel /
thig le'i gegs sel ba'o / /
dang po la gsum /
lus dben gyi gegs sel /
ngag dben gyi gegs sel /
dben gsum bskyed rim dang bcas pa'i gegs sel lo / /
dang po ni /
rje btsun bla ma dam pa rdo rje 'chang dang dbyer ma mchis pa dang /
dba' bo mkha' 'gro'i tshogs la phyag 'tshal lo / /
dngos grub rgya mtsho 'du bar mdzod /
lus dben gyi skabs su dmigs pa gsal po byung na'ang rlung ji bzhin 'du ma 'dod na /
gsang gnas /
lte ba /
snying ga /
mgrin pa /
spyi bo'i rtsa 'dab rnams dbu ma la zug pa'i nang nas rlung rnams na bun rgyug pa ltar bsdus nas 'og sgo'i phra mo la thim zhing /
d+hU tI'i mar sna nas kyang ro rkyang gi nang nas kyang de ltar byung ste thim pas /
rdo tshan la kha ba babs pa ltar sib sib thim pa'i mos pa yang yang byas pas myur du gnas der 'dus nas rtags rnams 'char bas /
'di'i bogs 'don cing gegs sel bar yang 'gro /
de ltar bsgoms pas rlung 'dus kyang lus kyi gnas gang yang rung bar nad bskyed na /
gang nas de nas nad kha dog sngo dmar gyi rnam pa can /
rlung dang lhan cig tu bkug ste /
dmigs rten la thim par byas na nad sel zhing rlung 'du sla ru 'gro /
rlung phyir thon pa'i rnam pa byung ba dang /
nad bskyed pa kun la bskyar bzhin bya /
rlung nang du 'jug pa'i rtags byung na sbyor ba 'jam la dmigs pa rno bar byas la skyong /
rlung pags mtshams su zhugs te khol bur skrangs nas na na /
gang na sa der bde ba'i ngo bor lta ba dang /
grogs gcig dang rang gnyis kas na sa der sems gzung la gnyis kas rlung dus mnyam du bzung la grogs kyis na sa der nyed rlung mi thub na dus mnyam du btang ngo / /
gnyis pa ni /
snying ga'i zug de srog 'dzin snying gar rengs pa shas che bas /
go ldog pa'i sbyor ba zhes bya ba snying mgo thur du bstan nas yod pa de bsam pas gyen du bslangs la /
snying padma kha bye @# / /
ba ltar gshag gis gyes par bsams la /
chu ser dang rlung thon par bsam /
de nas shes pa mi bzhur bar cha le bzhag des sel /
des ma zhi na bsreg pa'i sbyor ba bya ba ste /
lte bar gtum mo'i ye shes kyi me sbar te /
de yang che ba tsha ba bsreg pa'i rnam pa 'bar ba des lus thams cad gang ste snying thal bar bun gyis tshig par bsams la /
thun ci rigs par bzhag pas zhi'o / /
des ma sel na snying phyung zhing sba ba'i sbyor ba bya ste /
snying srog rtsa dang bcas pa dmar rtsar gyis phyung nas nam mkha'i mthar bskyur ba 'am /
sa 'og rim pa dgu'i 'og tu sba bar bsams pas nges par 'phral du zhi'o / /
el stong na ba de gyen rgyu mgrin par rengs pa shas che bas gtso bo gsum gyi sbyor ba bya ste /
mgrin pa nyi mar bstan la gang na ba'i thad der lag pa me'am nyi ma la bsros la des mnan zin dal gyis bcag /
des skrangs po dngos su zhi ba dang /
drod ma skyas pa dang /
chu ser ma g.yos pa ste tshad de gsum las 'das na skyon du 'gyur ro / /
des zhi'o / /
pha ba rlung gis khangs pa lta bu ma bde ba yod na mnyam gnas lte bar rengs pa shas che bas de bsal ba ni /
shing ring gi rta la bskyon par bya ste /
rtsig pa gnyis kyi bar du shing ring po ldem pa zhig btang la /
de la ras sam snam bu zhig gis dkris te /
gsus pa lhan gyis glan te rkang lag bzhi thangs kyis brgyangs la drag tu phar bstan tshur bstan bya zhing /
gsus pa shing gis mnye /
de nas gsus pa la dril ba yang yang bya /
de gnyis spel mar bya /
rlung kha nang nas sgra bcas su btang pa'am shugs bskyed de btang bas thun gsum mam phyed gnyis kyis rkyen las grol lo / /
de'i tshe kha nas lbu ba'am sna nas chu sngon po zhig 'byung ba'am ma byung yang zhi'o / /
ro stod sbos pa de la lus gcer gyi sbyor ba zhes pa tsog pur lag pa gnyis kyis 'khyud de na ba'i phyogs 'og tu bcug ste sbrid ber gyis btang /
de nas 'og rlung bskum /
de nas steng rlung mnan la kha sbyar /
de nas yang lus sngar ltar byas nas mi na ba nges 'og tu bcug nas rlung kha sbyar /
de ltar re mos byas pas zhi'o / /

