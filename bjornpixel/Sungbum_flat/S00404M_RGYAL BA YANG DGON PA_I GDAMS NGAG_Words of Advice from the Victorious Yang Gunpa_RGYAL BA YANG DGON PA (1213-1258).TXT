rgyal ba yang dgon pa'i gdams ngag bzhugs so / /
@# / /
'dus byas la rtag pa med kyi / /
zhen med kyi 'khri ba chad /
'khor ba na bde ba med kyis / /
nges 'byung gi skyo shas bskyed / /
'jig rten la snying po med kyi / /
rdzun la blo gtad ma byed / /
rang sems sangs rgyas yin gyi / /
ngo shes kyi zhal mjal gyis gsungs / /
yang tshe 'di'i grib so yol la / /
thar lam rdog sna bskul cig /
'du 'ji'i blo sna rings so / /
'phyi phyis blo sna btungs shig /
spro yang sdod dbang med do / /
phyi mar gang phan som cig /
dal 'byor rgyun thob dka' 'o / /
thob tshe snying po long cig /
'khrul pa 'dris pa sla'o / /
dran pa'i so pa tshugs shig /
'dod yon 'dred pa mkhas so / /
dgos med zhen pa log cig /
chos min snying po med do / /
ji dgu thed la bor cig /
'chi bas rting nas btubs so / /
myur ba'i skam sha zo cig /
ces so / /
yang /
'chi ba snying la bzhog dang /
brtson 'grus la thang lhod med pa'i gnad yin /
'khor ba'i skyon tshang soms dang /
zhen pa rting nas bzlog pa'i gnad yin /
blo sna gzhan don du sbyongs dang /
ci byas chos su 'gro ba'i gnad yin /
bsam rgyu bla ma la gyis dang /
thugs yid gcig tu 'dras pa'i gnad yin /
snod bcud yi dam du sbyongs dang /
tha mal gyi zhen pa bzlog pa'i gnad yin /
gang shar so mar bzhog dang /
'khor ba rang grol la 'gro ba'i gnad yin /
gnad drug gi gdams pa'o / /
rgyal po bzhi ni /
dad pa'i rgyal po 'chi brjes su dran pa /
sgrub pa'i rgyal po 'jig rten blo yis mthong ba /
mos gus kyi rgyal po bla ma sangs rgyas su mthong ba /
rtog pa'i rgyal po gnyis snang gi ltos chos zad pa'o / /
gsung yang /
bde ba thams cad ldan par 'dod na /
'dod chags la gnyen po thongs dgos /
sdug bsngal thams cad dang bral bar 'dod na /
zhe sdang la gnyen po thongs dgos /
bla na med pa'i byang chub thob par 'dod na /
gti mug la gnyen po thongs dgos /
mgo thon par 'dod na /
nga rgyal la gnyen po thongs dgos /
gegs thams cad sel bar 'dod na /
phrag dog la gnyen po thongs dgos /
'di ltar zab chos kyi gnad ma 'dus pa med pas /
gsol ba thob /
gzhig pa chug gsungs /
yang /
dad pa la mi rtag pa'i so ba tshugs /
dge sbyor la brtson 'grus kyi lcags kyis brab /
dam tshig la rang sems kyi dpang po zhog /
dgra dug lnga la kha nang du ldog gin stos /
yang /
lha chos kyi rtsab dad pa /
jo bzangs kyi rtsa ba zhen log /
'gro don gyi rtsa ba snying rje /
byin rlabs kyi rtsa ba mos gus /
sangs rgyas kyi rtsab rtogs tshad gsungs /
rtsa ba lnga'o / /
bsgyur ba lnga ni /
rtag sems 'chi bar bsgyur ba /
chags sems sgyu mar bsgyur ba /
sdang sems snying rjer bsgyur ba /
spyod lam chos spyod du bsgyur ba /
rnam rtog lta bar bsgyur ba'o gsungs /
yang /
'das pa'i rjes spyod pa 'gyod /
zhen gyi phyi rnyogs yin gyi bzhog /
ma 'ongs pa'i sngun bsu ba /
re dogs kyi bsam rgya yin gyi zhog /
da lta ba la bzo byed pa /
chags sdang gi yo langs yin gyi zhog /
gang shar bzo med du 'jog pa /
chos sku'i ngo sprod yin gyis skyong gsungs /
yang /
na tsha 'di yang dag tu grub pa med kyi 'dzin phur thon /
kun rdzob tu las 'bras mi bslu ba yin gyi las ngan sdig sgrib sbyong /
ngo bo blo bral yin gyi 'dzin med kyi ngang du bzhog /
skye byed bdag 'dzin yin gyi re dogs kyi 'khri ba chod /
rang gshis chos sku yin gya na zug gi rang zhal ltos /
gang byung byin rlabs yin gyi ci byung dngos grub tu som /
je dgu sems kyi gang la'ang du H kha ma byed /
chos bdun po de sems la zhog /
nyams len nang thog tu sbyongs gsungs so / / / /
sarba shu b+haM /
