@# / /
rje btsun ma 'phags ma sgrol ma'i sgrub thabs tsit+ta ma Ni dang 'brel ba'i maN+Dal bzhi pa'i cho ga bya tshul gsal bar bkod pa dngos grub 'dab rgya grol ba'i ut+pal chun po zhes bya ba bzhugs so / /
@## / /
mtshan gyi rigs sngags lan cig bzlas pa'i mod / /
'jigs chen sdug bsngal 'bar ba'i me yi dbal / /
zhi mdzad thugs rje'i char chen myur 'bebs ma / /
tA re... bdud rtsi'i sprin chen 'dir yang dran / /
ci 'dod 'bras bu stsol ba'i dpag bsam shing / /
sgrol mdzad lhag pa'i lha mo m+r+gad mdog /
maN+Dal bzhi pa'i cho gas mchod pa'i tshul / /
mkhas grub dam pa'i gsung... bzhin 'dir 'god bya / /
de la 'dir rje btsun ma 'phags ma'i sgrub thabs bla med lugs tsit+ta ma Ni dang 'brel bar thugs rje bskul ba'i maN+Dal bzhi pa'i cho ga nyams su len par 'dod pas rje btsun ma'i sku bris 'bur gang rung gi mdun du... stegs bzang po'i khar dkar gtor pad 'dab can bzhi /
chu gnyis nyer spyod tshar bzhi'am ma mtha' tshar gcig /
maN+Dal bzhi tshom bu dang bcas pa dngos sam ri mor bris pa mdzes par bshams /
gzhan yang rol mo sogs mchod pa'i @# / /
bye brag ci 'byor dang /
khrus bum /
khrus gzhong /
me long /
khrus dar /
thor 'bru sogs kyang sta gon bya /
sgrub pa po lugs 'di'i dbang legs par thob pa rnams stan la 'khod de dge sem+s... khyad par can gyi ngang nas /
bdag dang 'gro ba nam mkha'i nas skyabs 'gro sems bskyed /
tshad med bzhi bsgom pa rgyud dang 'dres par byas /
de nas /
thams cad du ni sa gzhi dag /
ces sogs kyis sa gzhi byin gyis brlab /
de nas nye brgyud gsol 'debs dang /
thun mong ma yin pa'i bla ma'i rnal 'byor nas bdag bskyed bzlas pa /
mjug yig brgya /
mchod bstod nyer bsdu spyod lam gyi lhar ldang ba'i bar tsit+ta ma Ni'i mngon rtogs ltar nyams su blangs rjes /
mchog... gsum byin rlabs chos nyid bden pa dang / /
bde stong gnyis med ye shes rnam 'phrul las / /
sa gzhi bar snang khyon gang kun bzang gi /
mchod pa'i sprin gyis phyur bur gang gyur cig /
mchod sprin gyi gzungs tshar gsum /
mchod pa rnams /
a mr-i tas bsang /
swa b+hA was sbyangs /
stong pa'i ngang las kaM las thod pa'i snod rnams kyi nang du nas ster bar gyur /
oM ar+g+haM AHhUM /
de bzhin du /
pAdyaM /
puSh+pe /
d+hU pe /
A lo ke /
gan+d+he /
nai widya /
shap+ta /
rU pa /
shap+ta /
gan+d+he /
rA sa /
s+p+r+sha AHhUM /
zhes chu gnyis nyer spyod rol mo 'dod yon lnga dang bcas pa sngags dang phyag rgyas byin gyis brlab po / /
thugs rje'i bdag nyid rtsa brgyud bla ma dang / /
x x x po ta la yi gnas... mchog nas /
x x rje btsun bcom ldan 'das ma la / /
grangs med rgyal ba zhi khro yis / /
bskor ba mdun gyi lha lam ngos / /
bdag la brtser dgongs gshegs su gsol / /
rang gi mdun du pad sdong yangs pa'i rtser / /
bka' drin gsum ldan rtsa ba'i bla ma dang / /
dbyer med rje btsun sgrol ma sku mdog ljang / /
zhal gcig phyag gnyis g.yas pa mchog sbyin dang / /
g.yon pa'i mtheb srin gnyis kyis ut+pa la'i / /
yu ba thugs kar bzung... ba'i 'dab ma ni / /
snyan thad kha phye ral pa phyed bcings mdzad / /
rin chen rgyan dang dar gyi na bza' mdzes / /
g.yas brkyang g.yon bskum skyil krung tshul gyis bzhugs / /
bcu drug lon pa'i nyams ldan lang tsho rgyas / /
zhi 'dzum mdzes shing brjid chags dwangs shing gsal / /
steng gi nam mkhar jo bo rje la sogs / /
rtsa brgyud bla ma rnams kyi tshogs rnams bzhugs / /
g.yas su 'od zer can ma sku mdog ser / /
phyag na mya ngan med shing... @# / /
ba ku la / /
g.yon du 'phags ma ral gcig sku mdog nag /
phyag gnyis gri gug dang ni thod pa 'dzin / /
dar gyi na bza' rin chen rgyan gyis brgyan / /
gnyis ka'ang zhabs gnyis skyil krung phyed... pas bzhugs / /
mtha' bskor mdun nas brtsams te g.yas skor du / /
myur ma dpa' mo padma rA ga'i mdog /
zhi ba chen mo ston ka'i zla ltar dkar / /
gser gyi mdog can gser bzang btso ma'i mdog /
gtsug tor rnam... rgyal gser ri lta bur brjid / /
hUM sgra sgrogs ma byu ru'i lhun po 'dra / /
'jig rten gsum rgyal dmar nag khro nyams can / /
gzhan mthu 'joms mdzad nag mo khros zhal gdangs / /
bdud dgra 'joms ma dmar nag khro gnyer can / /
dkon mchog gsum mtshon dkar po zhi nyams can / /
'jig rten dbang sdud dmar mo chags pa'i nyams / /
phongs pa sel ma dmar ser gur gum mdog /
bkra shis 'byung ma gser mdog mdzes shing brjid / /
me ltar 'bar ma... padma rA ga'i mdog /
khro gnyer can ma nag mo cung zad khro / /
zhi ba chen mo gangs ri'i mdangs 'dzin ma / /
rig pa hUM las sgrol ma sku mdog dmar / /
'jig rten gsum g.yo gur gum bzang po'i mdog /
dug nad sel ma shel dkar dri med mdangs / /
sdug bsngal sel ma chu shel lhun po 'dra / /
rims nad sel ma nyi ma 'char ka'i mdog /
'phrin las kun grub ston zla rgyas ltar mdzes / /
de ltar 'phags ma gcig lhag bcu phrag zung / /
zhal gcig phyag gnyis... g.yas pa mchog sbyin gyis / /
sku mdog dang mthun bum pa g.yon pa rnams / /
dkon mchog gsum mtshon phyag rgyas ut+pal bsnams / /
sna tshogs rin chen rgyan gyis legs brgyan cing / /
bzang po'i dar gyi stod g.yog smad g.yog gsol / /
'od... phung dbus na skyil krung phyed pas bzhugs / /
mtha' skor rgyud sde bzhi 'brel yi dam lha'i / /
dkyil 'khor lha tshogs sangs rgyas byang sems dang / /
nyan thos rang rgyal rnams dang gnas gsum gyi / /
dpa' bo mkha' 'gro chos srung tshogs rnams kyis / /
bskor nas dgyes pa chen pos bzhugs par gyur / /
rgyas par byed na khrus khang bskyed la khrus gsol na bza' 'bul ba sogs byas kyang chog /
de nas yan lag bdun pa la langs te phyag 'tshal bzhin du /
sangs rgyas thams cad 'dus pa'i sku / /
rdo rje 'dzin pa'i ngo bo... nyid / /
dkon mchog gsum gyi rtsa ba ste / /
bla ma rnams la phyag 'tshal lo / /
zhes pa lan gsum /
phun tshogs dge legs bye bas bskrun pa'i sku / /
zhes sogs /
byams pa thogs med ces sogs /
'jam dbyangs yod med ces sogs /
thugs rje... chen po zhes sogs /
bshad sgrub gdams pa'i mchog mnga' a ti sha /
bka' gdams bstan pa'i mes po 'brom ston rje / /
rnal 'byor rnam bzhi sku mched gsum la sogs / /
bka' gdams bla ma rnams la phyag 'tshal lo / /
dmigs med brtse ba'i zhes sogs /
rab 'byams gsung rab kun la lta ba'i mig /
skal bzang thar par bgrod pa'i 'jug ngogs mchog /
brtse bas bskyod pa'i thabs mkhas mdzad pa yis / /
gsal mdzad bshes gnyen rnams la phyag 'tshal lo / /
mgon po...@# / /
thugs rje che ldan pa / /
zhes pa nas /
dge 'dun la yang phyag 'tshal lo / /
zhes pa'i bar lan gsum re /
de nas ma ti sA ras bkod pa'i sgrol ma nyer gcig gi bstod pa /
rab 'byams rgyal ba kun gyi 'phrin las las / /
nas /
gus phyag 'tshal / /
bar 'don zhing phyag 'tshal /
ji snyed su dag ces pa nas /
bdag gis bstod / /
ces pa'i bar dang /
rten rnams la me tog 'thor zhing /
me tog dam pa zhes pa nas /
mchod par bgyi / /
zhes pa'i bar /
de nas stan la 'khod nas /
mchod yon phal cher mchod yon bla bre dang / /
mchod yon bkod pa'i 'od zer rab bkye zhing / /
mchod yon sna tshogs kun tu bkrams byas nas / /
bdag nyid chen po rgyal ba sras bcas mchod / /
oM sarba thA ga ta ar+g+haM pra tIts+tsha hUM swAhA /
de bzhin du /
pAdyaM /
nas /
shap+ta'i bar tshigs bcad sngags dang phyag rgya dang bcas pas 'bul zhing /
rin chen dbang gi rgyal po zhes sogs /
'dod yon lnga dang /
zhing 'di rin chen sna bdun gyis / /
zhes sogs rgyal srid sna bdun yang sngags dang phyag rgya dang bcas pa dang /
sngags de la 'bru gsum btags pas nang mchod kyang 'bul lo / /
de nas bshags pa rgyas par bya 'dod na ltung bshags spyi bshags sogs bya /
bsdu na /
'dod chags zhe sdang zhes pa nas /
phyir bsngo'i bar brjod la maN+Dal rgyas pa phul te /
sa gzhi spos kyis zhes sogs brjod /
de nas /
yon tan kun gyi gzhir gyur drin can rje / /
zhes pa nas /
rdo rje 'chang gi go 'phang myur thob shog /
ces pa'i bar brjod la mdo sngags gnyis ka'i lam yongs su rdzogs pa rgyud la skye ba'i gsol 'debs shugs drag tu bya'o / /
de nas /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi / /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
ces lan gsum gyis skyabs 'gro sems bskyed nan tan du bya /
de nas 'dod don la gsol ba gdab pa ni /
rten rnams la me tog gtor la thal mo sbyar te /
rje btsun ma 'phags ma sgrol ma'i lha tshogs 'khor dang bcas pa bdag la dgongs su gsol /
khyed rnams la mkhyen pa dang /
brtse ba dang /
nus mthu bsam gyis mi khyab pa mnga' ba... lags pas /
phan bde'i 'byung gnas sangs rgyas kyi bstan pa rin po che sgo thams cad nas phyogs thams cad du dar zhing rgyas la yun ring du gnas pa dang /
bstan 'dzin gyi skyes bu dam pa rnams sku khams bzang zhing sku tshe ring ba dang /
rnam par dkar ba'i 'phrin las phyogs bcur rgyas pa dang /
dge 'dun gyi sde rnams kyi bshad sgrub gong nas gong du 'phel zhing rgyas pa dang /
'jig rten gyi khams thams cad du sems can rnams la bde skyed kyi dpal phun sum tshogs pa 'byung ba dang /
bla ma'i zhabs brtan gyi ched du yin na /
khyad par du yang dpal ldan bla ma dam pa rnams kyi sku tshe mdzad 'phrin dang bcas pa la phyi nang gi nyer 'tshe thams cad nye bar zhi zhing /
sku tshe mdzad pa 'phrin las thams cad ches cher 'phel zhing rgyas pa dang /
thugs kyi bzhed don mtha' dag 'bad med lhun gyis 'grub par byin gyis brlab tu gsol /
zhes dang /
yang na /
khyad par du yang bdag cag dpon slob yon mchod 'khor dang bcas pa rnams kyi gnas skabs dang mthar thug gi legs tshogs la bar du gcod pa'i sdig sgrib... @# / /
nad gdon chags che nyam nga 'jigs pa chen po brgyad pa dang bcu drug dus min 'chi ba sogs phyi nang gi nyer 'tshe mtha' dag lhag med du zhi zhing /
tshe dang bsod nams dpal 'byor longs spyod lung rtogs kyi yon tan bstan 'gro'i bya ba sogs bde legs thams cad 'phel zhing rgyas pa dang /
yid la ji ltar bsam pa'i don thams cad bde blag tu 'grub par byin gyis brlab tu gsol /
zhes lan gsum gyis gsol ba shugs drag tu gdab cing /
de nas /
rtsod dus... dgu yi tha mar lus pa yi / /
bdag sogs 'gro rnams brtse bas skyong mdzad pa / /
bka' drin mtshungs med rtsa ba'i bla ma yi / /
zhabs pad srid mtha'i bar du brtan gyur cig /
skyabs gcig 'phags ma'i lha tshogs 'khor bcas la / /
snying nas gsol ba btab pa'i byin rlabs kyis / /
rgyal ba gnyis pa'i bstan pa 'phel zhing rgyas / /
chos mthun bstan 'dzin dam pa'i zhabs pad brtan / /
gnas 'dir dpon slob dge 'dun sde dang bcas / /
bdud dang sdig grogs dbang du mi 'gro zhing / /
khrims dag bshad sgrub gzhol la thugs mthun te / /
'khor lo gsum gyi mdzad bzang rgyas pa'i bgegs / /
'thab rtsod sde 'khrugs nad rims gdon dang bgegs / /
dug mtshon byad phur rgya 'dre'i cho 'phrul dang / /
ma mo gshin rje khros pa'i gnod... pa sogs / /
mi 'dod nyer zhi lung rtogs yon tan rgyas / /
tshe dang bsod nams dpal 'byor g.yang 'du zhing / /
bsam sbyor ngan pa 'chang ba'i dgra sde'i tshogs / /
'phrin las drag po'i stobs kyis sgrol ba sogs / /
bsam pa'i don kun 'bad... med lhun grub mdzod / /
ces pas gsol ba gdab cing /
yang rang dang bsgrub bya gzhan gyi don du byed na chos ldan gyi bya ba gang sgrub par 'dod pa de la dmigs nas gsol ba 'debs par bya'o / /
slar yang mdun du rje btsun sgrol ma'i lha tshogs gsal btab ste yan lag bdun pa... maN+Dal dang bcas pas mchod de 'dod don la gsol ba gdab pa la sde tshan gsum las /
sde tshan dang po ni /
sngar bshad pa ltar gyi rje btsun ma'i tshogs zhing gsal btab la /
lha dang lha min cod pan gyis / /
zhabs gnyis padmo la btud de / /
phongs pa kun las sgrol mdzad pa'i / /
sgrol ma yum la phyag 'tshal lo / /
zhes pa lan bdun brjod cing phyag 'tshal bdun bya /
de nas rje btsun sgrol ma la me tog gtor nas stan la 'khod de /
yan lag brgyad ldan lha yi gang+gA sogs / /
phyogs dus kun na mchod yon ci mchis pa / /
rje btsun sgrol... ma'i lha tshogs mnyes phyir 'bul / /
bzhes nas mchog thun dngos grub stsal du gso / /
oM sarba ta thA ga ta Argya tA re sa pa ri wAra ar+g+haM pra tIts+tsha hUM swAhA /
shin tu rnam dag dri med yid 'ong ba'i / /
phyogs dus kun na zhabs bsil ci mchis pa / /
rje... btsun sgrol ma'i lha tshogs x bzhes nas mchog x oM sarba ta thA ga ta x pAdyaM x 'dab stong rab rgyas padma dkar po sogs / /
phyogs dus kun nas me tog...ci mchis pa / /
rje btsun x bzhes nas x oM sarba ta thA ga x puSh+pe x ma la ya yi tsan+dan... dri la sogs / /
phyogs dus kun na bdug spos ci mchis pa / /
rje btsun x bzhes nas x oM sarba x d+hu pe x mun pa kun sel rtsi bcud sgron me sogs / /
phyogs dus kun na snang gsal ci mchis pa / /
rje btsun x bzhes nas x oM sarba x @# / /
A lo ke x tsan+dan gur kum dris bsgos spos chu sogs / /
phyogs dus kun na dri chab ci mchis pa / /
rje btsun x bzhes nas x oM sarba ta thA x gan+d+he x dkar gsum mngar gsum bdud rtsi'i zas la... sogs / /
phyogs dus kun zhal zas ci mchis pa / /
rje btsun x bzhes nas x oM sarba x nai widyA x yan lag drug ldan lha yi sil snyan sogs / /
phyogs dus kun na rol mo ci mchis pa / /
rje btsun x bzhes nas x oM sarba x shap+ta x gzugs brnyan kun gsal rin chen bai DUr sogs / /
phyogs dus kun na gzugs mchog ci mchis pa / /
rje btsun x bzhes nas x oM sarba x rU pa x dpag bsam las byung brjod bral dbyangs la sogs / /
phyogs dus kun na sgra snyan ci... mchis pa / /
rje btsunx bzhes nas x oM sarba x shap+ta x yid 'ong tsan+dan dkar po'i dri la sogs / /
phyogs dus kun na dri mchog ci mchis pa / /
rje btsun x bzhes nas x oM sarba x gan+d+he x stong gsum snying po tshangs gnas bdud rtsi sogs / /
phyogs dus kun na ro mchog x rje btsun x bzhes nas x oM sarba x ra sa x srab 'jam pany+tsa li ka'i gos la sogs / /
phyogs dus kun na rig mchog ci mchis pa / /
rje btsun x bzhes nas x oM sarba x spar+sha x 'jig rten 'di yi phun sum tshogs pa'i mchog /
rin chen bdun gyis lha yi lam bkang ste / /
rje btsun sgrol ma'i lha tshogs mnyes phyir 'bul / /
bzhes nas mchog thun dngos grub stsal du gsol / /
oM sarba ta thA ga ta Ar+ya tA re sa pa ri wA ra mahA sap+ta rat+na pra tIts+tsha hUM swAhA /
sngags de la 'bru gsum btags pas nang mchod bcas 'bul /
de nas /
rje btsun 'phags ma sgrol ma dang / /
zhes pa nas /
'dren pa'i dpal du bdag gyur cig /
ces yan lag bdun pa dang maN+Dal phul la /
sangs rgyas chos dang tshogs kyi mchog rnams la / /
zhes sogs skyabs 'gro sems bskyed lan gsum bya /
de nas /
rang ngam /
dmigs yul rnams rje btsun sgrol ma'i zhabs g.yas brkyangs pa'i 'og tu tshud cing zhabs kyi mthe bong la 'jus nas gdung shugs drag pos gsol ba 'debs shing /
rje btsun sgrol mas kyang thugs brtse ba chen pos... nges par skyob par zhal gyis bzhes par bsams la /
oM rje btsun ma 'phags ma sgrol ma la phyag 'tshal lo / /
zhes pa nas /
phyag 'tshal ba ni nyi shu rtsa gcig /
ces pa'i bar lan gnyis brjod nas gdung shugs drag pos gsol ba gdab bo / /
de nas /
rje btsun bcom ldan 'das ma thugs rje can / /
zhes pa nas /
chos dang bkra shis 'phel bar mdzad du gsol / /
zhes pa'i bar lan gsum brjod /
rje btsun ma 'phags ma sgrol ma'i lha tshogs 'khor dang bcas pa bdag la dgongs su gsol /
khyed rnams la zhes sogs dang /
de nas /
rtsod dus dgu yi tha mar lus pa yi / /
zhes sogs 'dod gsol gong bzhin bya /
de nas /
kye ma 'phags mas bdag la cung zad dgongs / /
zhes soD gdung 'bod 'dod gsol bya /
sde tshan gnyis pa la yang /
stan las langs te /
lha dang lha min cod pa na gyis / /
zhes pa nas /
sgrol ma yum la phyag 'tshal lo / /
zhes pa'i bar tshar bdun dang phyag 'tshal bdun sbrags te byas la rje btsun sgrol ma la me tog gtor te stan la 'khod nas chu gnyis nyer spyod rol mo 'dod yon lnga rgyal srid sna bdun dang bcas pa sngar bshad ltar mchod phreng tshigs bcad sngags dang bcas @# / /
pas phyi mchod dang 'bru gsum btags pas nang mchod 'bul /
de nas /
rje btsun 'phags ma sgrol ma dang / /
zhes pa nas /
'dren pa'i dpal du bdag gyur cig /
ces pa'i bar yan lag bdun pa dang maN+Dal phul la /
sangs rgyas chos dang /
zhes sogs tshar gsum /
rje btsun sgrol ma'i skyabs 'og tu tshud pa'i dmigs pa gong ltar byas la /
oM rje btsun ma /
zhes pa nas /
nyi shu rtsa gcig /
ces pa'i bar tshar gsum brjod nas gdung shugs drag pos gsol ba gdab /
rje btsun bcom ldan... 'das ma thugs rje can / /
zhes pa nas /
chos dang bkra shis 'phel bar mdzad du gsol / /
zhes pa'i bar lan gsum brjod /
rje btsun ma 'phags ma sgrol ma'i lha tshogs 'khor dang bces pa bdag la dgongs su gsol /
khyed rnams la /
zhes sogs dang /
rtsod dus dgu yi tha mar lus pa yi / /
zhes sogs 'dod gsol gong bzhin bya /
de nas gdung 'bod rat+na'i 'phreng ba 'don zhing 'dod don la gsol ba gdab /
sde tshan gsum pa la yang /
stan las langs te /
lha dang lha min zhes sogs tshar bdun dang phyag 'tshal bdun me tog 'thor ba /
mchod phreng tshigs bcad sngags dang bcas pas phyi mchod dang 'bru gsum btags pas nang mchod 'bul /
yan lag bdun pa maN+Dal skyabs sems rnams sngar bshad pa ltar byas la /
sgrol bstod phyag 'tshal nyer gcig ma tshar bdun /
lha mo la gus zhes sogs... tshar gcig /
rje btsun 'phags ma sgrol ma 'od zer can / /
ral gcig ma yi thugs kar rang rang gi /
sa bon so so'i sngags kyis bskor ba las / /
bdud rtsi'i rgyun babs rang gzhan lus gang bas / /
nad gdon sdig sgrib tshe yi bar chad dang / /
'jigs chen brgyad sogs mi 'dod nyer 'tshe sbyangs / /
tshe dpal bsod nams lung rtogs yon tan sogs / /
legs tshogs thams cad 'phel zhing rgyas par gyur / /
oM tA re tut+tA re tu re swAhA /
brgya rtsa sogs dang /
oM mA ritsyai maM swAhA /
oM e ka dza Ti hUM swAhA /
zhes pa'ang nyer gcig re bzla /
'khor gyi sgrol ma nyer gcig phyag mtshan gyi / /
bum pa'i nang dang thugs kar zla gdan la / /
tAM yig rang rang mdog can rang sngags kyis / /
bskor ba'i dang po'i 'od zer lcags kyu yis / /
bsgrub bya bkug nas... dbang du bsdud par gyur / /
oM tA re x re sarba trai d+ha tu wa shaM ku ru swAhA /
gnyis pa'i 'od zer dkar pos bsgrub bya yi / /
nad gdon sdig sgrib thams cad sbyang...bar gyur / /
oM tA re x sarba pA paM shAn+tiM ku ru swAhA /
gsum pa'i bdud rtsi'i 'od zer ser po yis / /
tshe dang bsod nams longs spyod 'phel bar gyur / /
oM tA re x sarba A yuHpuNa+ye puSh+TiM ku ru swAhA /
bzhi pa'i dmar ser lcags kyu lta bu yis / /
tshe bcud thams cad bkug nas bstim par gyur / /
oM tA re x sarba A yuHdz+nyA na puSh+TiM ku ru swAhA /
lnga pa'i lcags kyus skye gnas la btab ste / /
dbang med drangs shing dga' bas 'dud par gyur /
oM tA re x a kar+Sha ya hrIHswAhA /
drug pa'i me yis gnod byed sdang sems sreg /
myos shing dga' bas bran du byas par gyur /
oM tA re x sarba big+h+nana sha truM u tsa tra ya swAhA /
bdun pa'i 'od kyis ngan sngags rbod gtong dang / /
mnan pa sogs kyi nus pa bcom par gyur /
oM tA re x sarba bidya a wa ra na ye swAhA /
brgyad pa'i mtshon cha'i char pa babs pa yis / /
bdud dang dgra bo'i tshogs rnams bcom... @# / /
par gyur /
oM tA re x sha truM ma ra ya phaT swAhA /
dgu pa'i gang la gang 'tsham rnam par spros / /
'jigs pa kun las bskyabs shing bsrung bar gyur /
oM tA re x gnod pa sarba rak+Sha swAhA /
bcu pa'i 'od kyis bdud dang 'jig rten gyi / /
'tshe sems sbyang ste dbang du bsdus par gyur /
oM tA re x sarba ma ra pra ma rta ya hUM phaT swAhA /
bcu gcig lcags kyus nor 'bru rin chen sogs / /
phun tshogs kun bsdus dbul phongs zhi bar gyur /
oM tA re x ba su d+ha... re swAhA /
bcu gnyis 'od kyis 'khor 'das phun tshogs kun / /
dge mtshan rnam par bkug nas bstim par gyur /
oM tA re x mang+ga la puSh+TiM ku ru swAhA /
bcu gsum rdo rje'i rnam pa mang spros te / /
rdo rje gur khang phrub ste bsrung bar gyur /
oM tA re x s+pho Ta ya b+ha smiM ku ru swAhA /
bcu bzhi thog dang mtshon cha'i rnam pa spros / /
dgra bgegs byad ma thams cad brlag par gyur /
oM tA re x badzra mahA sa ra ye b+ha smiM ku ru swAhA /
bco lnga'i rang 'dra du mas bsgrub bya bkrus / /
sdig sgrib sbyangs te shel ltar dag par gyur /
oM tA re x sarba pA paM pra sha ma na ye swAhA /
bcu drug 'od kyis 'das dan ma 'das pa'i / /
shes rab thams cad drangs te bstim par gyur /
oM tA re x sarba d+harma pradz+nyA pra ti pa ri sho d+ha ye swAhA /
bcu bdun phur bu ri rab rnam par... spros / /
gnod byed la btab g.yo med mnan par gyur /
oM tA re x sarba tso ra stam+b+ha na swAhA /
bco brgyad bdud rtsi ga bur lta bu spros / /
klu yi dug sogs dug kun bcom par gyur /
oM tA re x sarba nA ga b+hi Sha shAn+tiM ku ru swAhA /
bcu dgu'i zla... 'od lta bus sdug bsngal kun / /
zhi zhing btson ra la sogs thar bar gyur /
oM tA re x sarba dur so ba ni mo tsa na ye swAhA /
nyi shu lha mo zhi khro'i tshogs spros te / /
zhi drag sgo nas gnod byed 'jigs pa bsal / /
oM tA re x sarba bya d+hi dzwa ra pra sha ma na ye swAhA /
nyer gcig las bzhi dang mthun sna tshogs spros / /
zhi sogs rab 'byams las kun sgrub par mdzod / /
oM tA re x sarba sid+d+hi swAhA /
zhes pa rnams tshar bcu re bzla /
rje btsun bcom ldan 'das ma /
zhes sogs tshar gsum brjod la gsol ba gdab bo / /
shes... shing spro na /
legs bris dpal gyi bdag po gser gyi mngal / /
zhes sogs gus pa chen pos 'don zhing gsol ba gdab bo / /
de nas /
rje btsun ma 'phags ma sgrol ma'i lha tshogs 'khor dang bcas pa bdag la dgongs su gso /
khyed rnams la zhes sogs dang /
de nas /
rtsod dus dgu yi tha mar lus pa yi / /
zhes sogs 'dod gsol gong bzhin bya /
de nas skyabs gnas rin chen bslu med rnam pa gsum / /
zhes gdung 'bod 'dod gsol bya ba sogs 'dod gsol sngar ltar bya /
de nas gtor ma dang po nang mchod ltar bsang+s... sbyangs bskyed /
bla ma rje btsun ma'i lha tshogs rnams kyi ljags rdo rje'i 'od zer gyi sbu gus drungs te gsol bar gyur par bsams la /
oM Ar+ya tA re sa pA ri wA ra i daM ba ling+ta kha kha khA hi khA hi /
zhes pa lan gsum gyis phul /
ar+g+haM sogs phyi nang gis mchod /
phyag 'tshal nyer gcig gis bstod /
rje btsun bcom ldan 'das ma thugs rje can / /
zhes pa nas /
lung bstan pa yang bdag gis der thob shog /
khyed rnams mchod cing zhes pa nas /
'phel bar mdzad du gsol / /
zhes 'dod don la gsol ba btab /
gtor ma@# / /
gnyis pa nang mchod ltar byin gyis brlabs la /
mkha' 'gro chos skyong rnams kyi ljags rdo rje'i 'od zer gyi sbu gus drangs te gsol bar gyur par bsams la /
DA kaki ni shrI d+harma pA la sa pA ri wA ri wA ra i daM ba lin+ta kha kha khA hi khA ti /
lan gsum gyis phul /
ar+g+haM sogs btags pas phyi nang gis mchod /
'dod yon lnga ldan bdud rtsi'i gtor ma 'di / /
mkha' 'gro chos skyong srung ma'i tshogs la 'bul / /
bzhes nas bdag dang rgyu sbyor yon bdag la / /
'phrin las rnam bzhi'i dngos... grub ma lus stsol / /
zhes 'dod don gsol /
gtor ma gsum pa bsangs sbyangs /
stong pa'i ngag las b+h+ruM las rin po che'i snod kyi nang du oM las gtor ma ye shes kyi bdud rtsi'i rgya mtsho chen por gyur /
oM AHhUM /
lan gsum brjod cing byin gyis brlabs la /
'byung po rnams kyis 'dod yon la longs spyod pas tshim par gyur par bsams la /
saM b+ha ra lan gsum gyis bsngos /
de bzhin gshegs pa bzhi'i mtshan brjod /
'dod yon lnga ldan bdud rtsi'i gtor ma 'di / /
gnod byed gdon bgegs 'byung po'i tshogs la... bsngo / /
bzhes nas bdag sogs sems can thams cad la / /
gnod 'tshe'i sems spangs byang sems ldan par mdzod / /
ces dang /
gtor ma bzhi pa bshad ma thag pa ltar byin gyis brlabs la /
gnas bdag gzhi bdag rnams kyis 'dod yon la... longs spyod pas tshim par gyur par bsams la /
saM b+ha ra lan gsum gyis bsngo /
de bzhin gshegs pa bzhi'i mtshan brjod /
'dod yon lnga ldan bdud rtsi'i gtor ma 'di / /
yul lha gzhi bdag gnas po'i tshogs la 'bul / /
bzhes nas bdag dang rgyu... sbyor yon bdag la / /
mthun rkyen bsgrub cing sdong grogs gnas po mdzod / /
ces dang /
bdag gi bsam pa'i stobs zhes sogs bden stobs brjod /
de nas gtang rag gi mchod pa gong ltar byin gyis brlabs la /
mchod phreng tshigs bcad sngags dang bcas pas... 'bul ba'am /
bsdu na /
oM Ar+ya tA re sa pA ri wA ra ar+g+haM zhes sogs kyi phyi mchod dang /
sngags de la 'bru gsum btags pas nang mchod 'bul /
de nas /
gang gi mtshan snyan ut+pal me tog phreng / /
thos 'dzin rgyan du bsten pa tsam gyis kyang / /
'jigs chen brgyad sogs sdug bsngal kun skyobs ma / /
bcom ldan rje btsun sgrol mar gsol ba 'debs / /
rgyal ba kun gyi mkhyen brtse'i nus pa rnams / /
gcig bsdus rab mdzes lha mo'i skur bstan pa / /
gang 'dul sprul pas 'gro kun 'dren mdzad ma / /
kun gyi skyabs gnas khyod la phyag 'tshal 'dud / /
tshangs dang dbang po 'jig rten skyong rnams dang / /
mthu chen rgyal sras kun gyis rtag mchod kyang / /
nyam chung 'gro la lhag par thugs brtse ba / /
thugs rje'i gter chen ma la phyag x yon tan... rab rdzogs zhi ba'i sku brnyes kyang / /
'gro la thugs rje kho na'i dbang gyur pas / /
'gro rnams sgrol la nam yang mi ngal ba / /
mtshan mchog don dang ldan par gsol ba 'debs / /
rab 'byams zhing gi rgyal sras thams cad kyang / /
lhag pa'i lha mo... khyod la gsol btab nas / /
'gro ba'i don la brtson par mdzad pas na / /
kun gyi skyabs gnas khyod la x gnas skabs mngon mtho mthar thug nges legs sogs / /
dngos grub ci 'dod nga yis sbyin no zhes / /
g.yas pA phyag gis gsal bar... @# / /
mtshon par mdzad / /
'dod dgu'i mchog stsol ma la x zhi dang khro bo'i lha tshogs grangs mang yang / /
mchog gsum ma lus 'dus pa nga yin zhes / /
g.yon pA phyag gis gsal bar mtshon par... mdzad / /
skyabs gsum kun 'dus sgrol mar gsol x bcom ldan 'das ma 'khor bcas mchod pa'i mthus / /
'jam mgon chos kyi rgyal po tsong kha pa'i / /
lugs bzang phyogs dus kun tu rgyas pa dang / /
de 'dzin dam pa'i zhabs pad brtan gyur cig /
bstan la gus mchod byed pa'i sbyin bdag dang / /
ltos bcas 'gro rnams tshe ring nad med cing / /
chos 'byor dpal gyi phun tshogs kun 'dzoms te / /
bkra shis dge mtshan dpal gyis khyab gyur cig /
ces gdung shugs drag pos... gsol ba gdab /
de nas thun mong ma yin pa tsitat maNi'i sogs kyi smon lam ni /
na mo Ar+ya tA re ya /
dge ba 'di yis myur du bdag /
rje btsun sgrol ma 'grub ces pa nas /
'god par shog /
rnams dag sems bskyed gser gyur rtsis bran zhing / /
'phags ma'i bzlas bsgom mchod bstod bgyis pas mtshon / /
rnyog bral gang+ga'i rgyun ltar gang bsags dge /
'gro kun byang chub 'thob pa'i rgyur gyur cig /
theg mchog bshes gnyen zhabs kyi padmo las / /
smin byed byin rlabs dbang... bzhi'i bcud myang tshe / /
khas blangs dam tshig mig 'bras ltar bsrung zhing / /
mi nyams sku bzhi'i sa bon thebs par shog /
thun mong lam gyi rim pas rgyud sbyangs shing / /
tha mal snang zhen mun pa 'joms pa'i gnyen / /
sku gsum 'od... stong 'phro ba'i bskyed pa'i rim / /
thun bzhir bsgom pas rnal 'byor mthar phyin shog /
bde chen mgon po bla ma lhag pa'i lha'i / /
zhabs sen snying dbus padmor bsgom pa'i mthus / /
dwangs ma'i rlung sems khams dang dbyer med pa'i / /
'od gsal nyi ma khong nas 'char bar shog /
thugs rje'i gter chen bla ma rje btsun mar / /
bslu med skyabs kyis bskor ba'i zhing mchog la / /
phyag 'tshal mchod sogs bsgrub pas mnyes byas te / /
bsod nams tshogs chen yongs su rdzogs par shog /
rigs pa'i nges rnyed zab mo sngags kyi don / /
stong pa'i rgyas btab 'od gsal mnyam gzhag la / /
rtse gcig bsgoms pas ye shes tshogs rdzogs shing / /
'chi ba'i srid sbyong chos sku 'grub par shog / /
spros bral chos kyi dbyings su nyer zhugs pa'i / /
'dab stong lte bar bsil zer gzhon nu'i dbus / /
ut+pal tAM gyis mtshan pa la dmigs pas / /
bar do'i bri bral longs sku thob par shog /
rgyal kun ye shes bsdus pa'i phung po ni / /
phyag mtshan sa bon bzhin legs mtshan dpe sku'i / /
rnam par bsgom pas skye srid legs sbyangs te / /
sprul sku mchog gi gar gyis rol bar shog /
bcu phrag bco lnga nyag ma bdun ldan gyi / /
rtsa khams rlung gi rgyu ba yongs dag las / /
gang sku'i snang brnyan chu zla ltar shar ba'i / /
rdo rje lus kyi lha rnams gsal bar shog /
de ltar 'khor lo lnga yi rje btsun ma'i / /
sna tshogs sprul pas 'gro ba'i don byas shing / /
zab mo gsang sngags bzlas brjod mthar phyin ni? / /
rab 'byams las kun thogs med 'grub par shog /
rtsa gsum 'khor lo bzhi ldan snang stong sku'i / /
@# / /
phyag mtshan sa bon 'od kyis dbang bskur ba / /
sras bcas rgyal rnams mtsho la char babs bzhin / /
kun 'dus byin rlabs gter du 'gyur bar shog /
sprul 'khor dbus su tAM yig thig le nang / /
man ngag gnad ldan khro mo'i sku bsgom pas / /
phyi nang bdud bzhi'i g.yul las rnam rgyal zhing / /
rdzogs rim rtogs pa mchog rnams skye bar shog /
slar yang mdangs ldan dga' 'khyil g.yon 'khor dbus / /
rang sems tAM yig 'od kyi rang bzhin can / /
gsal bar dmigs pa'i mnyam gzhag nam mkha' la / /
dran shes snang ba'i dpal dang ldan par shog /
las rlung rgyu ba d+hu tIr thim pa'i rtags / /
'chi rim ji bzhin shar ba'i dpe don gyi / /
'od gsal ma bu'i rang ngo 'phrod pa dang / /
sku gsum bsre ba'i lam rnams mthar phyin shog /
rta gdong me yi gzi byin dang ldan pa'i / /
a yig dmar po la dmigs bum can rlung / /
bsgom pas spyi bo'i haM yig zhu ba las / /
bde stong dga' bzhi'i bgrod pa 'phel bar shog /
tAM yig 'od kyi rjes gzhug sdud rim... gyis / /
dmigs med mnyam gzhag chos sku'i yo langs las / /
dwangs gsal mtshan dpe sprul pa'i gar bsgyur te / /
rnam dkar dge legs rgya mtshor 'jug par shog /
mdor na zab mo'i lam bzang 'dir brten pas / /
zung 'jug rdo rje 'chang dbang myur 'grub cing / /
mtha' yas 'gro ba srid las sgrol ba dang / /
thugs rje'i gter chen ma dang mtshungs par shog /
nam zhig las kyi 'phen pa zad pa'i dus / /
'phags ma'i zhal chab dron mos yid myos te / /
rags pa'i lus po 'od kyi skur grol nas / /
mngon sum rig 'dzin drung du bgrod nus shog /
de ltar tshe 'dir btsan sa ma zin na / /
'chi tshe rnam shes 'pho bas mtshams sbyar nas / /
bdag gi skyabs gcig bla ma rje btsun ma / /
gang na bzhugs pa'i zhing der skye bar shog /
gal te las... kyis bar dor 'khyams srid na / /
thugs rje'i bdag nyid 'phags mas zhal bstan te / /
bu bu ma 'jigs nga yi rjes 'gro zhes / /
bde chen thar pa'i lam du 'dren par shog /
rmad byung sras bcas x x x x shog /
yig brgyas lhag chad bskang /
gang yang bdag blo sogs kyis nongs pa bzod par gsol /
rten yod na /
'dir ni gzugs dang lhan nas b+dz+ra ye swAhAs brtan bzhugs dang /
med na gshegs gsol bya /
bdag gi tshe rabs sngon nas x x x rgyas par na /
rab 'byams zhing gi 'chi med lam gang ba'i / /
rje btsun 'phags ma sgrol ma'i lha tshogs kyi / /
thugs bskyed bden pa'i chu 'dzin 'khrigs pa las / /
dge mtshan me tog char gyis skyong gyur cig /
rgyal ba kun las rgan pa'i yum gyur kyang / /
'phags ma'i tshul gyis nyam thag 'gro ba kun / /
mtha'... med srid las sgrol la mi ngal ba'i / /
lhag pa'i lha mo khyod la phyag 'tshal lo / /
gang des rjes bzung zung 'jug sku brnyes pa'i / /
bskal bzang gar gyi dbang po la sogs pa / /
dngos brgyud bla ma rdo rje 'chang rnams kyi / /
byin rlabs bdud rtsi snying la... myur zhugs nas / /
yongs rdzogs blo bzang bstan la nges rnyed cing / /
nges 'byung byang sems yang dag lta ba dang / /
rim gnyis lam gyi rtogs pa ma lus pa / /
'khrul med rgyud la skye ba'i bkra shis shog /
rgyal yum seng ldeng nags kyi sgrol ma... @# / /
las| |gnyis med gnyis su snang ba'i lhag pa'i lha / /
tshe sbyin yid bzhin 'khor lo la sogs pa'i / /
gang sku'i sprul bsgyur bkod pa 'byams klas la / /
legs tshogs ji snyed mchis pa'i... bkra shis des / /
'jam mgon ring lugs mdo sngags bshad sgrub bstan / /
'dzin pa'i skyes chen ji snyed mchis rnams kyi / /
sku tshe'i mdzad 'phrin rgyas pa'i bkra shis shog /
brgyad khri bzhi stong chos kyi phung po'i bcud / /
rnal 'byor dbang phyug bye ba'i bgrod gcig lam / /
rje btsun 'phags ma sgrol ma'i rgyud rgyal la / /
legs tshogs ji snyed mchis pa'i bkra shis des / /
thub bstan rgya mtsho'i 'jing las legs thon pa'i / /
kun mkhyen bla ma'i legs bshad rin chen gter / /
mkhas grub gdengs can bye ba'i spyi nor du / /
phyogs bcur dar zhing gnas pa'i bkra shis shog /
phyogs bcu'i zhing na zab mo'i lam mchog 'dir / /
bsgom pa'i grub pa mchog bsnyes rnal 'byor dang / /
'phags tshogs dge 'dun gnas... gsum DA ki mar / /
legs tshogs ji snyed mchis pa'i bkra shis des / /
gser zhun cod pan 'chang ba'i 'dus tshogs kyi / /
rnam dag bshad dang sgrub pa'i rtsi bas stong gis / /
thub bstan gling bzhi'i khyon la dbang bsgyur te / /
dbu 'phang... dgung las mtho ba'i bkra shis shog /
bdag gi ji snyed x x x x gsal byed shog /
'das dang ma 'ongs da ltar dus gsum du / /
bsgags dang gsog 'gyur dge ba ci mchis pa / /
thub dbang gnyis pa blo bzang grags pa yi / /
mdo sngags... bstan pa rgyas pa'i phyir du bsngo / /
zhes brjod par bya'o / / / /
'dir smras pa /
mtha' bral nam mkha'i rgya dang mnyam song ba'i / /
lus can srid zhi'i 'jigs las sgrol ba'i ma / /
dus gsum rgyal ba skyed yum lhag pa'i lha / /
skal bzang snying gi... gdung sel yid bzhin nor / /
mchod bstod rgyal mtshan rtse mor rab bkod nas / /
gsol ba btab na 'dod pa kun stsol zhes / /
ston mchog bden pa gsung bas rab bsngags na / /
grogs dag zab mo'i gdams pa 'dir brtson rigs / /
'dir... 'bad rnam dkar 'o ma'i chu gter rlabs / /
srid zhi'i mkha' la 'phyur ba'i dge mtshan gyis / /
blo bzang bstan dang de 'dzin dam par bcas / /
'phrin las rab 'byams srid mthar 'phel zhing rgyas / /
bdag kyang 'gro ba'i don chen sgrub pa la / /
gang 'dul 'phrin las bye ba bsam yas sbrin / /
nam mkha' ji srid 'bad med yongs grol ba'i / /
dpal yon tA re ma dang mtshungs gyur cig /
ces rje btsun ma 'phags ma sgrol ma'i sgrub thabs nye brgyud tsit+ta ma Ni dang 'brel ba'i maN+Dal bzhi pa'i cho ga bya tshul gsal bar bkod pa dngos grub 'dab rgya grol ba'i ut+pal chun po zhes bya ba 'di yang dben gnas bkra shis chos gling gi dge slong bslab gsum 'phags pa'i rigs bzhi la gnas pa'i spong ba pa blo bzang chos 'phel lags nas nan cher bskul ba'i ngor /
7sku bcar mtshan zhabs dar han dga' ldan khri byang sprul ming... pa blo bzang ye shes bstan 'dzin rgya mtsho nas shing khams spre'u'i lor dbyar gyi dga' ma lang tsho dar la bab pa'i tshe phyag na padmo'i dgyes zhing nor gling skyed mos tshal gyi rang spyil du rdzogs par sbyar ba'i yi ge pa yang bskul ba po nyid nas bgyis pa 'gro kun 'phags ma sgrol mas mnyes shing rjes su 'dzin pa'i... @# / /
rgyur gyur cig / / /
rgyal ba'i yum mchog Ar+ya tA re ma / /
maN+Dal bzhi pa'i cho gas mchod pa'i tshul / /
dang ldan dpal skyid lha mo'i lhag bsam gyis / /
dpar du bskrun pa'i rnam dkar dge ba'i mthus / /
'phags ma'i byin rlabs dpalX gyi nyi ma ches / /
chos 'byor bde skyidX 'dab stong ge sar dgod / /
rang sems lhaX gcig dbyings kyi rgyal moX yi / /
'dzum dkar phan bde'i lang tsho ngoms gyur cig / / /
ces pa'ang rtsom pa pos smras pa'o / / / /
dge legs 'phel / / / /
