@# / /
bde ba can gyi zhing du bgrod pa'i myur lam gsal bar byed pa'i ? sgron ? me zhes bya ba bzhugs so / / /
sngon tshe rlabs chen smon lam btab pa'i 'bras / /
'od dang sku tshe mdzad pa mtha' yas shing / /
'khor dang zhing gi dpal 'byor phul byung ba /
mgon po 'od dpag med la gus phyag 'tshal / /
'dren mchog de yi zhing du skye ba'i thabs / /
zhing bkod mdo las 'byung ba bdag cag gi /
yab rje rgyal ba gnyis pas gsal mdzad pa / /
zhing mchog sgo 'byed dgongs don mdor bsdus brjod / /
rgyal rnams rgyal sras spyod la slob pa na / /
thugs bskyed smon lam btab bzhin legs grub pa'i / /
sprul sku'i zhing gi bkod pa mtha' yas kyang / /
kha cig sems dpa' kho na'i 'khor tshogs dang / /
snod bcud 'byor ba ha cang rlabs che bas / /
skye bar dka' zhing kha cig snyigs ma lngas / /
che cher sbags pas zhing der skyes pa rnams / /
nyams par sla la bde ldan zhing 'di ni / /
thub dbang mchog dang zhing gzhan dpag med nas /
bde gshegs mang pos lan drangs du mar bsngags / /
zhing der skyes rnams ngan 'gror phyir mi ldog /
skye ba'i thabs kyang bsgrub par dka' ba min / /
de phyir zhing der skye ba'i rgyu tshogs la / /
rang cag rnams kyis shin tu 'bad par rigs / /
de yang zhing bkod mdo las ji skad du / /
gang gis phrang ba rdul snyed 'jig rten khams / /
bshig cing gshag ste rdul du byas gyur pa / /
de bas mang ba'i 'jig rten khams kyi rnams / /
rin chen bkang ste sbyin pa byin pa bas / /
gang gis 'od dpag med pa'i 'od dang mtshan /
bde ba can gyi yon tan khyad 'phags rnams / /
thos nas dga' ste thal mo sbyor byed pa / /
bsod nams 'di yi char yang 'gyur ma yin / /
de lta bas na de bzhin gshegs de yi yon tan thos nas mgu dang dga' bskyed la / /
bde ba can gyi 'jig rten khams mchog tu / /
'gro bar bya phyir mos pa drag po bskyed / /
gang gis bde ba can gyi 'jig rten gyi /
ming thos pa yi bsod nams de la ni / /
zhing mchog tha gru chen po de dag kun / /
cha dang dper yang 'gyur ba ma yin no / /
gang gis rgyal ba'i bka' dang shes rab can / /
de dag de bas bsod nams mang tu 'gyur / /
don de thob phyir dad pa rtsa ba ste / /
de lta bas na thos dang yid gnyis sol / /
zhes dang tshe dpag med mgon rang nyid kyis / /
ngas ni sngon gyi smon lam 'di skad btab / /
sems can gang gis nga yi ming thos na / /
nga yi zhing du rtag tu 'ong bar shog /
nga yi smon lam bzang po de rdzogs pas / /
'jig rten khams mang dag nas sems can 'ong / /
de dag nga yi zhing du lhags nas ni / /
de dag skye ba gcig las phyir mi ldog /
zhes sogs mang du gsungs shing mdor bsdu na / /
zhing ? @# / /
de'i snod bcud yon tan phun tshogs rnams / /
yang yang dran pas dang 'du na shugs drag bskyed / /
zhing der skye phyir dge rtsa dpag med sogs / /
theg chen rigs su skye phyir sems mchog bskyed / /
de dag ched du smon lam shugs drag gdab / /
khyad par 'od dpag med mgon 'khor bcas la / /
dmigs pa'i dang pa drag pos smon gnas rnams / /
bde blag 'grub pa'i dbang po mdzad cig gu / /
snyam pa'i bsam pa shugs drag bya ba dang / /
zhing gi yon tan mdo las gsungs pa rnams / /
yang yang dran nas skye 'dun shugs drag po / /
bskyed pa gtso bo yin pas gnad du che / /
'od dpag med mgon gtso bor gyur ba yis / /
mkha' khyab zhing gi mchog gsum la dmigs pa'i / /
skyabs 'gro sems skyed rgyas bsdus skabs dang sbyar / /
zhing dang bcud kyi yon tan 'di ltar bsam / /
mi mjed zhing nas nub gyi phyogs nyid du / /
bye ba khrag khrig brgya stong sangs rgyas kyi / /
zhing khams rnams ni 'das par gyur pa na / /
rmad byung bde ba can zhes bya ba yod / /
de ni sa gzhi rin chen du mas spras / /
shin tu nyams dga' lag mthil lta bur mnyam / /
rin chen las grub ri bo ma gtogs pa / /
nag po'i ri rnams kun gyis dben zhing gtsang / /
mdzes shing yid 'ong rnam ngag zhing gi mtha' / /
rin chen bdun gyi chu shing ljon pa dang / /
rin chen ta la'i shing gi 'phreng ba yis / /
yongs su bskor ba skar mas zla ba bzhin / /
ljon shing rtsa ba gser dang sdong po dngul / /
yal ga bai Tu r+a dang lo ma shel / /
'dab ma sdug dang me tog mu tig dmar / /
'bras bu rdo snying las ni byas pa dang / /
kha cig rtsa ba la sogs bdun ka yang / /
rin chen sna gcig sna gnyis sna gsum dang / /
bzhi lnga drug bdun dag las byas pa dang / /
rtsa ba la sogs re re'ang rin po che / /
sna bdun tshang ba rnams las byas pa'ang yod / /
ljon pa rnams la rin chen cod pan dang / /
rna rgyan mgul rgyan dbung rgyan gdub pu dang / /
ska rags dra ba dra phyed g.yer kha sogs / /
rin chen brgya stong du mas spras pa'i rgyan / /
yid la 'dod dgu rnams ni legs par 'phyang / /
snga dro'i dus su phyogs bzhi dag nas rlung / /
langs te ljon shing de dag bskyod pa na / /
yid du 'ong ba'i dri bsung dad ldad zhing / /
ltan sdug pa'i me tog mang brul te / /
zhing der mi yi bong tshod bdun tsam khyab / /
de ni kan tsa lin ltar 'jam zhing bde / /
rkang pa bzhag tshe sor bzhi dma' 'gyur zhing / /
bteg na sor bzhi tsam gyis mtho bar 'gyur / /
snga dro 'das tshe me tog rnying pa rnams / /
med par dben zhing nyams dga' dag par 'gyur / /
slar yang phyogs bzhi dag nas rlung langs te / /
sngar bzhin me tog sar pa 'grems par byed / /
snga dro ji ltar nyin gung phyi dro dang / /
srod dang nam gung tho rangs de bzhin no / /
gser dngul bai Tu ra+ya dang shel dang spug /
mu tig dmar po rdo yi snying po ste / /
rin chen bdun las grub pa'i ljon pa la / /
yid la bsam dgu'i rgyan bzang dpag med 'phyang / /
shing gi rtsa ba sdong po @# / /
yal ga sogs / /
'jam zhing reg na bde ster dri zhim ldan / /
dri yi bzhon pas bskyod tshe rnar snyan pa'i / /
mnyan pas chog mi shes pa'i sgra rnams 'byung / /
sa gzhi mdzes byed shing gi yon tan no / /
gzhan yang de na spos mchog gis bgos pa'i / /
chu glung rnam pa du mas mdzes pa rnams / /
zabs su dpag tshad bcu gnyis yod par mtshungs / /
kha zheng dpag tshad gcig bcu nyi shu dang / /
sum cu bzhi bcu lnga bcu'i bar dag dang / /
dpag tshad brgya stong tshad dang ldan pa'ang yod / /
de yang 'bab stegs bde zhing 'dam rdza ba med / /
gser gyi bye ma legs par bdal ba la / /
lha'i me tog ud pal padma dang / /
ku mu ta dang padma dkar po sogs / /
rab mdzes dri zhim me tog du mas kheb / /
khal khol dag na ngang pa bzhad khrung khrung / /
dung pa kar na da ngang ne tso dang / /
ri skeg khu byug dang ni kun la / /
ka la bing+ga rma bya la sogs pa / /
yid 'ong sgra 'byin sprul pa'i bya tshogs gnas / /
'gram gnyis rin chen spos kyi ljon pas gang / /
dag pa'i sems can rnams kyi nyer 'tsho'i gzhir / /
yid 'dzin ta ma la dang a ka ru| |rgya spos tsan tan sprul snying gis bgos pa'i / /
nyal 'gro'i rgyun rnams sgra snyan sgrog cing 'bab / /
sa gzhi mdzes byed chu yi yon tan no / /
gzhan yang de ni gser gyi dra bas kheb / /
rin chen bdun gyi padmas gang ba ste / /
de yang dpag tshad phyed dang gcig dang gnyis / /
gsum bzhi lnga nas bcu yi bar tsam yod / /
rin chen padmo rnams las 'od zer ni / /
bye ba stong phrag sum bcu drug 'byung / /
'od zer rtse mo rnams las rgyal ba'i sku / /
gser mdog mtshan dpes brgyan pa bye ba brgya / /
stong phrag sum cu rtsa drug rtsa drug 'byung / /
grangs med phyogs bcu'i 'jig rten khams su gshegs / /
sems can rnams la dam pa'i chos ston to / /
rab 'byams smon lam stobs las 'ong ba yi / /
rin chen padmos bskrun pa'i 'od zer rtser / /
dam chos sbrang rtsi'i dga' ston 'gyed pa yi / /
sprul sku'i gdul bya'i bung ba tshim par mdzad / /
sa gzhi mdzes byed padma'i yon tan no / /
gzhan yang der ni rin chen sna tshogs kyi / /
ba gam brgya stong dag gis brgyan pa yi / /
gzhal med khang du rin po che yi khrir / /
lha yi ras bzang bcos bu sna tshogs kyi / /
stan dang sngas 'bol khra bo du ma bshams / /
ji 'dod spos dang 'phreng ba byug pa dang / /
phye ma gdugs dang rgyal mtshan ba dan dang / /
sil snyan gos bzang kha tog du mas khyab / /
sna tshogs spos kyi dri zhim ngad ldang zhing / /
lha yi spos chu'i sprin gyi char ba dang / /
lha yi me tog rin chen sna bdun dang / /
tsan dan phye ma gdugs dang rgyal mtshan dang / /
ba dan rnams kyi char ba dus su 'bab / /
mkha' la lha yi bla bre legs bres shing / /
rnga ma'i bsil yab dang bcas gdugs bzang phub / /
rab snyan lha yi rol mos sgra dbyangs sgrogs / /
lha yi bu mo dag gis gar byed do / /
yid kyi re ba rdzogs byed longs spyod rdzogs / /
phun tshogs 'byor bas sa @# / /
dang bar snang kun / /
mi mnyam med par yongs su dkrigs pa ni / /
gser gyi gzhi la chu gter chen po bzhin / /
khang bzang longs spyod dag gi yon tan te / /
zhing der skye 'dun shugs drag skye phyir bsam / /
gnas der ngan song gsum dang lha min med / /
zhing der skyes nas de phyir ldog mi srid / /
mi khom lhag ma rnams kyang yod min la / /
ma nges pa dang log par nges pa'ang med / /
yang dag nyid du nges pa sha stag yin / /
sngon gyi smon lam dbang las ma gtogs pa / /
dus min 'chi ba med cing der skye tshe / /
rin chen padma las ni rdzu te skye / /
'gro ba lha mi gnyis su nges pa ste / /
longs spyod gzhan 'phrul dbang byed lha dang mtshungs / /
lus la sum cu rtsa gnyis mtshan gyis brgyan / /
sems kyi skad cig gcig la sangs rgyas zhing / /
bye ba khrag khrig brgya stong rnams pa bgrod pa'i / /
rdzu 'khrul gyi ni mngon par shes pa dang / /
bskal ba bye ba khrag khrig brgya stong rnams / /
rjes su dran pa'i sngon gnas rjes dran dang / /
'jig rten bye ba khrag khrig brgya stong rnams / /
mthong ba'i lha yi mig gi mngon shes dang / /
sangs rgyas bye ba khrag khrig brgya stong la / /
dam chos nyan pa'i rna ba'i mngon shes dang / /
bye ba khrag khrig brgya stong sangs rgyas kyi / /
zhing gi sems can rnams kyi sems shes pa'i / /
gzhan sems shes te mngon shes lnga thob cing / /
snga dro bzhin du sangs rgyas zhing mang por / /
phyin nas sangs rgyas brgya phrag mang po nas / /
bye ba khrag khrig brgya stong mang po la / /
sangs rgyas mthu yis mchod pas bsnyen bkur byed / /
'on kyang the tshom zos pa'i las dbang gis / /
padma'i sbub su yun ring gnas dgos rnams / /
mngon shes lnga dang gzhan gyi bde gshegs rnams / /
mchod du 'gro ba'i nus pa ldan pa min / /
de rnams khams zas rags pa mi za yang / /
kha zas rnam pa ji 'dra 'dong ba dang / /
sngar bshad gos dang rgyan gyis bye brag rnams / /
ji 'dod bsam ma thag tu de rnyed nas / /
lus tshi ma lus la thogs shing brgyan par 'gyur / /
chu klung chen po rnams las snyan pa'i sgra / /
yid 'ong mnyan pas chog mi shes pa 'byung / /
des kyang chos kyi rnam grangs dpag med ston / /
sprul pa'i bya tshogs kyis kyang chos kyi sgras / /
sangs rgyas rjes su dran pa'i bskul ma 'debs / /
gong du bshad pa'i gzhal med khang bzang du / /
lha yi bu mo bdun stong bdun stong gis / /
bskor te rtse zhing dga' bas rol bar byed / /
dag pa'i sems can las bzang gis sprul ba / /
mtshan dpe'i rgyan gyis lus ni rab tu mdzes / /
yon tan du mas rgyud ni legs par gtams / /
gnas skabs kun tu chos kyi dga' bas 'tsho / /
glog bzhin 'khyug ba'i thog med rdzu 'phrul gyis / /
zhing mang bgrod nas rgyal ba'i spyan snga ru / /
rab 'byams tshogs gnyis bskrun nas slar yang ni / /
rang gi zhing du dga' ba des rol bar mdzad / /
de rnams bcud kyi yon tan thun mong ngo / / / /
rgyal ba'i 'khor ni nyan thos sems dpa' @# / /
gnyis / /
nyan thos 'khor gyi 'dus pa dang po'i grangs / /
rdzu 'phrul mchog gyur mo gal bu lta bu / /
bye ba khrag khrig brgya stong grangs snyed kyis / /
lo grangs de snyed brtsis kyang grangs mi chod / /
'dus pa gnyis pa gsum pa lta ci smos / /
de dag thams cad 'od mi 'dom gang ba / /
nyan thos 'khor gyi yon tan mdo tsam mo / / / /
sems dpa'i 'khor gyi grangs ni dpag tu med / /
yon tan mtha' yas ldan pa sha stag ste / /
de yang 'di ltar sems can thams cad la / /
mnyam dang phan dang byams pa'i sems dang ldan / /
tha snyad sgyu ma'i rang bzhin chos kun la / /
zhugs pa'i shes rab rgya mtsho che dang mnyam / /
ye shes mngon 'phags ri bo'i mchog dang mtshungs / /
'khrugs pa med pas rgya mtsho che dang 'dra / /
dge dang mi dge bzod pas sa dang mtshungs / /
nyon mongs dri ma 'khrud pas 'bab chu 'dra / /
rlom sems nyon mongs sreg pas me dang mtshungs / /
'jig rten kun la mi chags rlung dang 'dra / /
nges par 'phags shing mi dmigs mkha' dang mtshungs / /
'jig rten skyon gyis ma gos padma 'dra / /
dus su chos sgra sgrogs pas 'brug dang mtshungs / /
chos char mngon par 'beb pas sprin chen 'dra / /
tshogs chen zil gyis gnon pas khyu mchog mtshungs / /
sems ni mchog tu dul bas glang chen 'dra / /
shin tu dul bas cad shes rta dang mtshungs / /
rtsal che 'jigs pa med pas seng ge 'dra / /
'gro kun skyobs pas na+ya ? gro ta dang mtshungs / /
phas kyi rgol bas mi g.yo ri rab 'dra / /
byams pa tshad med bsgom pas mkha' dang mtshungs / /
dge chos dbang byed sngon 'gro tshangs chen 'dra / /
gnas su gsog pa med pas bya dang mtshungs / /
phas rgol rnam par 'joms pas mkha' lding 'dra / /
srid na 'byung dka' u dum wa ra mtshungs / /
chos kyi rnga chen rdung zhing dung chen 'bud / /
rgyal mtshan bsgreng zhing ba dan chen po 'dzin / /
sgron me chen po rab tu 'bar bar byed / /
sangs rgyas bye ba khrag khrig brgya stong la / /
dge rtsa bskyed cing de dag rnams kyis bsngags / /
skyon med tshul khrims rnam dag lhur len pas / /
sems brgyad baiTura+ya ltar rnam par dag /
chos la thos pa rgya mtsho ta bur gyur / /
sems dpa' chen po de rnam re re yang / /
dpag tshad bye ba brgya stong 'od dang ldan / /
khyad par sras kyi thu bo gnyis kyi ni / /
'od kyis zhing de 'khor yug kun tu khyab / /
ye shes rgya mtsho sems can rgya mtsho'i phyir / /
snying stobs rgya mtsho ma zhum go bgos shing / /
rgyal ba rgya mtsho'i drung du thugs bskyed nas / /
thos pa rgya mtsho tshol pas ngoms pa med / /
ma lus chos tshul tshol la rab tu mkhas / /
'jig rten 'das pa'i gtam gyi snying po rtogs / /
chos kyi gtam la nam yang 'jigs pa med / /
rtag tu sems can grol bar byed la brtson / /
de ni 'dren pa'i gtso bo 'od dpag med / /
thub mchog de yi rigs su skyes gyur pa / /
rgyal ba'i gdung tsheb grags ldan dpa' bo che / /
dag pa'i zhing gi rgyal sras rnams yin no / /
sems dpa'i 'khor gyi yon tan phyogs tsam mo / /
de lta'i snod bcud yon tan phul byung @# / /
dang| |ldan pa'i zhing mchog de dbus byang chub shing / /
'phar du dpag tshad stong dang drug brgya yod / /
yal ga lo 'dab dpag tshad brgya tshun 'phyang / /
rtsa ba'i sbom la dpag tshad lnga brgya ste / /
lo 'bras me tog kha dog tha dad pa / /
brgya stong du ma yod pa rgyun du 'phyang / /
zla ltar snang ba'i nor bus yongs su gsal / /
dbang pos thogs pa'i nor bus rnam par spras / /
yid bzhin nor bu rin po che yis gang / /
rgya mtsho'i nor bu rin chen mchog gis spras / /
gser skud rin chen chun po se mo do / /
do shal mu tig sngo dmar rgyan 'phreng dang / /
ser ge'i kha nas 'phyang ba'i ska rags tshogs / /
rin chen kun dang g.yer kha'i dra ba yis / /
blo re bres shing chu srin bkra shis dang / /
g.yung drung 'khyil ba zla gam lta bus brgyan / /
mdor na sems can rnams kyi bsam pa yi / /
rnam pa ji lta bzhin brgyan pa'o / /
shing de rlung gis bskyod pa'i sgra dbyangs kyis /
tshad med 'jig rten khams kun go bar byed / /
sgra de thos dang shing de mthong ba dang / /
dri tshor ba dang 'bras bu'i ro myong dang / /
'od kyis reg pa thams cad byang chub bar / /
dbang po lnga la nad kyis btab mi 'gyur / /
shing de yi dal sems pa de dag kyang / /
byang chub bar du g.yeng par mi 'gyur ro / /
shing dbang de drung rgyal ba 'od dpag med / /
'khor tshogs rgya mtsho'i dbus na chos ston mdzad / /
de yi 'od ni shel ltar dri ma med / /
mkha' ltar rgya che lus sems bde dga' bskyed / /
'od de gang la reg pa'i sems can rnams / /
yid ni mchog tu dga' bar byed pa'o / /
ji ltar rol mtsho gser ris yongs bskor ba'i / /
ri rgyal lhun po mngon 'phags cher gsal ba / /
de bzhin 'od zer phung po chen po des / /
yon tan du mas mdzes shing brjid chags ba'i / /
nyan thos sems dpa'i 'khor tshogs zil mnan nas / /
mngon par 'phags shing lham mer phyogs kun gsal / /
dpag med bskal bar bsags pa'i dge tshogs 'bras / /
dag cing gsal la mdzes pa yongs rdzogs pa'i / /
mtshan dpe rnams kyis sku yi khyon thams cad / /
mdzes par byed la 'gren pa bzhin du gyur / /
shes bya thams cad chags thogs med par mkhyen / /
brtse bas gzhan don 'ba' zhig lhur mdzad de / /
ji ltar ri dags dbus na gdong lnga pas / /
bag tsha med par seng ge'i sgra sgrogs ltar / /
'khor mang dbus na 'jigs bral spobs pa yis / /
zab dang rgya che'i sgra tshan rgyud mar sgrogs / /
dpag tshad stong dang drug brgyad rab mtho zhing| |yal ga lo ma brgya brgya'i bar du 'phyang / /
rtsa ba'i sbom ni dpag tshad lnga brgya ba / /
rin chen du mas sbras pa'i byang chub shing / /
de yi drung na nyer mdzes rgyal ba khyod / /
'od dang gzi brjid pha mtha' mi mnga' zhing / /
'khor dang sku tshe tshad gzung mi nus par / /
'gro ba'i skyabs su bzhugs la phyag 'tshal lo / /
bde ba can gyi zhing na 'gro ba'i skyabs / /
ljon pa'i dbang po'i drung na 'od dpag med / /
rgya chen 'khor gyi dbus na brjid pa'i sku / /
mtha' yas bsod nams phung po khyod la 'dud / /
'dren pa khyod kyi 'od kyi tshogs /
@# / /
'jig rten khams su shong gyur pa / /
kyai ma rgyal ba'i zhing gi ni / /
rgya khyon khongs dag shin tu yangs / /
rgyal ba kun gyi yon tan dpag med rnams / /
khyod nyid gcig bus bdag gir mdzad pas na / /
mi mjed zhing gi sems can 'di dag rnams / /
snyigs ma lnga yi nyes pas spags sam snyam / /
rab mtho ri yi dbang po ste / /
rab rgyas zla ba'i bzhin ldan zhing / /
rab mdzes ud pal sngon po'i mig /
rab tu ldan na khyod dang mtshungs / /
mkhyen brtse'i yon tan du ma'i dpal 'bar zhing / /
'khor tshogs dbus su legs bshad dga' ston 'gyed / /
srid mtha'i bar du gzhan gyi don bzhugs pa / /
gnas skabs kun tu khyod kyis 'gro kun skyong / /
zhing gi gtso bo'i yon tan phyogs tsam ste / /
shugs drag dad pa skye phyir legs par bsam / /
thams cad du ni sa gzhi dag /
gseg ma la sogs med pa dang / /
lag mthil ltar mnyam baiTur+ya'i / /
rang bzhin 'jam por gnas gyur cig /
ces pas gzhi byin rlabs te / /
bde ldan zhing ltar gyur par mos / /
phul byung mdzad pas 'gro la mi zad dpal ster zhing / /
lan gcig dran pas 'chi bdag 'jigs pa ring du dor / /
rtag tu brtse bas 'gro la bu bzhin dgongs gyur pa / /
lha mi'i 'dren pa tshe dpag med la phyag 'tshal lo / /
thub pa'i dbang pos lan grangs du ma ru / /
legs par yongs su bsngags pa'i zhing gi mchog /
bde ba can du skye ba'i smon lam 'ga' / /
brtse ba'i dbang gis ji ltar nus bzhin brjod / /
blang dor gnas rnams ma rig 'thug pos bsgribs / /
khong khro'i mtshon gyis mtho ris srog 'phrog cing / /
'dod sred zhags pas 'khor ba'i btson rar bcings / /
las kyi chu bos srid pa'i rgya mtshor khyer / /
na rga'i sdug bsngal rba rlab mang pos g.yengs / /
mi bzad 'chi bdag chu srin khar chud pas / /
mi 'dod sdug bsngal khur gyis non gyur ba / /
mgon med bdag gi nyams thag nga ro yis / /
yid la smon pa 'grub pa'i dbang po ru / /
'phongs pa'i gnyen gcig 'dren pa 'od dpag med / /
spyan ras gzigs dbang rgyal sras mthu chen thob / /
'khor dang bcas la gus pas gsol 'debs na / /
dpag med bskal par bdag cag rnams kyi phyir / /
thugs mchog bskyed pa'i dam bca' ma bsnyel bar / /
'dab bzad gtso bo lha yi lam la bzhin / /
rdzu 'phrul stobs kyis brtse bas 'dir gshegs shig /
ces pas 'od dpag med mgon 'khor bcas rnams / /
spyan drangs smon pa'i dbang du bzhugs par bsam / /
mdun du rin chen khri dang pad zla'i steng / /
rtsa ba'i bla ma mgon po 'od dpag med / /
padma ra ga'i rdul brtsags lhun po la / /
nyin byed 'bum gyis 'khyud pa'i gzi mdangs can / /
zhal gcig phyag gnyis mnyam bzhag phyag rgya'i steng / /
tshe yi bdud rtsis gang ba'i lhung bzed bsnams / /
gtsug tor mtshan dpe gsal rdzogs rnams kyis mdzes / /
gur kum mdangs ldan chos gos gsum gyis klub / /
sku yi 'od kyis phyogs bcu'i zhing kun 'gengs / /
zhabs gnyis rdo rje skyil krung tshul gyis bzhugs / /
spyan ras gzigs dang mthu @# / /
chen thob la sogs / /
rgyal sras nyan thos dpag tu med pas bskor / /
de ltar gtso 'khor thams cad yid yul du / /
gsal btab mngon sum nyid du bzhugs par mos / / / /
ji snyed su dag phyogs bcu'i 'jig rten na / /
zhes sogs kun bzang spyod las gsungs pa yi / /
rlabs chen dge rtsa sogs pa'i thabs kyi mchog /
bsags sbyang gnang bsdus yan lag bdun pa phul / /
bla ma ston pa bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag tu med pa la phyag 'tshal lo / /
mchod do skyabs su mchi'o / /
byin gyis brlab tu gsol /
zhes pa lan grangs mang du brjod de / /
gdung shugs drag pos gsol ba btab / / / /
phyogs bcu'i rgyal ba sras dang bcas pa dang / /
'od dpag med mgon 'khor bcas dgongs su gsol / /
bdag gis nam mkha'i mtha' klas sems can rnams / /
bla med phan bde'i dpal la dgod pa'i ched / /
myur ba myur bar rdzogs pa'i sangs rgyas kyi / /
go 'phang dam pa myur du thob par bya / /
de phyir bde ba can du skye ba blang / /
'od dpag med kyi bka' lung nod par bgyi / /
des na bdag gis thog ma med dus nas / /
bsags pa'i sgo gsum dge ba ji snyed dang / /
theg pa gsum gyi skye 'phags thams cad kyis / /
dus gsum bsags pa'i legs spyad ci mchis dang / /
de bzhin gshegs pa'i 'gyur ba med pa'i bkas / /
legs par zhal gyis bzhes pa'i bden pa dang / /
chos dbyings rnam par dag cing mi slu ba / /
bsam mi khyab kyis mthu rnams sdom pa'i mthus / /
bdag ni 'di nas 'phos ma thag nyid du / /
bde ba can du 'od dpag med mgon drung / /
shin tu mdzes pa'i rin chen padmo yi / /
sbubs su rdzus te skye ba len par shog /
skyes ma thag tu gzungs dang ting 'dzin sogs / /
yon tan dpag tu med pa mngon gyur te / /
'od dpag med sogs phyogs bcu'i sangs rgyas rnams / /
mnyes par byed cing bka' lung nod par shog /
gdams pa'i don rnams ji bzhin khongs chud de / /
skad cig re re la'ang sangs rgyas kyi / /
rab 'byams zhing du thogs med rdzu 'phrul gyis / /
bgrod nas rlabs chen spyod pa rdzogs byed shog /
shugs drag brtse ba chen pos kun bslangs te / /
ma dag zhing du phyin nas sems can rnams / /
rang rang skal pa ji bzhin chos bstan nas / /
rgyal bas bsngags pa'i lam la 'god par shog /
lan gsum brjod la sems bskyed dge rtsa rnams / /
bde ba can du skye ba'i rgyu ru bsngo / / / /
smon lam rgyas pa bzang po spyod pa dang / /
bde ba can gyi smon lam yongs rdzogs gnyis / /
gang mang brjod cing long skabs med pa'i tshe / /
shugs drag mos 'dun brtan pos 'di skad brjod / /
nam zhig tshe yi 'du byed gtong ba na / /
'khor tshogs rgya mtshos bskor ba'i 'od dpag med| |mig gi lam du gsal bar mthong gyur te / /
dad sogs snying rjes bdag rgyud gang bar shog /
bar do'i snang ba shar bar gyur ma thag /
rgyal sras brgyad kyis ma nor lam @# / /
bstan te / /
bde ba can du skyes nas sprul pa yis / /
ma dag zhing gi 'gro ba 'dren gyur cig /
ji srid thub mchog go 'phang dam pa de / /
bdag gis mngon du ma byas de srid du / /
rnam dag lam bzang sgrub pa'i rten rnyed cing / /
rab tu 'byung zhing tshe rab dran par shog /
gzungs spobs ting 'dzin mngon shes rdzu 'phrul sogs / /
mtha' yas yon tan du ma'i mjod 'dzin cing / /
mkhyen brtse nus pa zla dang bral thob nas / /
byang chub spyod pa myur du mthar phyin shog /
dus min 'chi ba'i mtshan ma mthong ba na / /
de yi mod la tshe dpag med mgon sku / /
gsal bar mthong nas 'chi bdag dpa' bcom ste / /
'chi med rig 'dzin myur du thob par shog /
tshe rab kun tu tshe dpag med pa yis / /
theg mchog bshes gnyen dngos su mdzad pa'i mthus / /
rgyal bas bsngags pa'i lam bzang de nyid las / /
skad cig tsam yang ldog par ma gyur cig /
sems can yal bar dor nas rang don la / /
re ba'i blo ni nam yang mi skye zhing / /
gzhan don sgrub pa'i tshul la ma rmongs pa'i / /
thabs la mkhas pas gzhan don lhur len shog /
bdag gis ming tsam brjod dang dran pas kyang / /
sdig pa'i las kyi 'bras bus mnar ba kun / /
phun tshogs bde ba'i dpal rab 'byor gyur nas / /
theg mchog bsgrod pa'i them skas 'dzegs gyur cig /
rgyal ba'i sras kyi rnam thar phyogs tsam zhig /
mtshon par byas pas rgyal sras spyod pa'i gegs / /
ma lus zhi zhing mthun pa'i 'tshog chas kun / /
yid la bsam pa tsam gyis thob par shog /
shAkya'i dbang po 'dren pa 'od dpag med / /
mi pham 'jam dbyangs gsang bdag spyan ras gzigs / /
bde gshegs 'khor bcas rten 'brel mi bslu ba'i / /
bden pas smon lam 'di dag myur 'grub shog / / /
ces pa'i smon lam gdung shugs drag pos gdab / /
'od dpag med mgon 'khor dang bcas pas kyang /
smon lam btab par thugs dgongs legs gtad de / /
ji bzhin 'grub par byin gyis brlabs par bsam / /
snying khar rnam shes ngo bo Am hUM / /
'od kyi thig le dkar po rgya sran tsam / /
gang yang dbugs phyir rgyu tshe spyi bo nas / /
thon te 'od dpag med kyi thugs gar thim / /
nang du rdub tshe thugs kha nas thon te / /
rang gi spyi bo nas zhugs snying khar gnas / /
de ltar yang dang yang du bsam pa'am / /
thig le dkar po sna bug g.yas nas thon / /
'od dpag med kyi shang bug g.yon nas zhugs / /
thugs khar zla gdan la gnas hrIH la thim / /
slar yang de yi shang bug g.yas pa nas / /
dkar la dmar mdangs can du rgyangs kyis thon / /
rang gi g.yon nas zhugs te snying kha ru / /
thim pas rgyal ba'i thugs dang rang gi sems / /
dbyer med gyur pa 'gal me ltar 'khor ba'i / /
dmigs pa tshan bzung med bar ci nus sbyangs / /
thun mthar thig le sna bug g.yas nas thon / /
mi stag 'phros bzhin 'od zer rnam par gyur / /
mdun gyi tshogs shing rnams la pog pa yis / /
thams cad 'od du zhu ste phyi rim nas / /
rtsa ba'i bla ma 'od dpag med la thim / /
de yang 'od du @# / /
zhu nas rang la thim / /
rang nyid longs sku 'od dpag med du gyur / /
thugs gar zla bar sngags 'khor 'khod par dmigs / /
oM a mri tA b+ha hriH swAhA /
zhes pa brgya rtsa la sogs ci 'grub bzla / /
rgyal ba'i dkyil 'khor bzang zhing dga' ba der / /
zhes sogs tshigs bcad gnyis dang gzhan yang ni / /
bsngo ba smon lam rnams kyis 'tshams sbyor bya / /
nyal tsha nub kyi phyogs su mgo bstan nas / /
seng ge'i nyal stabs ji bzhin legs byas te / /
skyabs sems zhing gi yon tan bsam pa nas / /
'tshams sbyor par rnam sngar bzhin spyad pa'i mthar / /
sgo gsum 'bru gsum gyis bsrung zhing mchog tu / /
'pho 'dun ngang du gnyid cing ldang ba na / /
'od dpag med kyi skur ldang 'gro 'chag sogs / /
spyod lam kun tu bde ba can gyi zhing / /
'od dpag med sogs yid la 'bral med bsam / /
zhing der skye ba'i rgyu tshogs sgrub na yang / /
the tshom dbang gis zhing der padma yi / /
sbubs su mi lo lnga brgya la sogs par / /
gnas par gsungs phyir yid gnyis 'gog pa gnad / /
ji skad bshad pa'i rgyu tshogs de dag rnams / /
rtse gcig bsam pa thag bas legs bsgrub na / /
zhing der skye zhes rgyal ba rang nyid kyis / /
zhing bkod mdo las gsungs la nges pa drangs / /
'di ni rgyal ba'i dgongs pa yab rje yis / /
legs par bkral ba'i zhing bkod smon lam la / /
myur lam nyal sgom sogs kyi man ngag gis / /
brgyan te bshar sbyang 'khyer bder tshigs bcad du / /
sa mtha'i sbrang btsun blo bzang ming can gyis / /
zhing dar skye ba'i bag chags 'jog pa dang / /
skal mnyam gzhan la'ang phan 'dod lhag bsam gyis / /
rgyal khab be'i cing zhes bya'i 'dabs su sbyar / /
'dir 'bad dge bas bde ba can nyid du / /
skyes te theg chen chos la spyod pa dang / /
ma dag zhing gi 'gro ba thams cad kyang / /
zhing der drangs te gtan bder 'god par shog / / /

