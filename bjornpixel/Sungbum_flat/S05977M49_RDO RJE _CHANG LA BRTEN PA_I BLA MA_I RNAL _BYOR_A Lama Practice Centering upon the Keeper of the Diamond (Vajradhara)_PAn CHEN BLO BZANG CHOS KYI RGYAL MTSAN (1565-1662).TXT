@# / /
na mo gu ru bu d+d+ha bo d+hi sa twA ya /
bla ma'i rnal 'byor mdor bsdus bsgom par 'dod pas /
skyabs 'gro sems bskyed sngon du btang nas /
'di ltar /
chos dbyings ngang las mdun gyi nam mkhar / /
rin chen khri steng chu skyes mdzes ma'i / /
pad gnas nyi zla rgyas pa'i steng du / /
bka' drin gsum ldan rtsa ba'i bla ma / /
rnam pa khyab bdag rdo rje 'chang dbang / /
dbang sngon mdangs ldan zhal gcig phyag gnyis / /
rdor dril bzung nas dbyings phyug mar 'khyud / /
'dzum ldan mtshan dpe'i me tog rgyas shing / /
rin chen rgyan phreng gzi 'od stong 'bar / /
'jam gnyen lha rdzas na bza'i 'dab ma / /
lhab lhub g.yo bas mngon par klubs shing / /
'ja' tshon sna lnga'i gur khyim dbus su / /
mi phyed skyil krung tshul gyis bzhugs pa'i / /
gnas gsum rdo rje gsum gyis legs mtshan / /
thugs ka'i 'od zer lcags kyu lta @# / /
bus| |rtsa brgyud bla ma dkon mchog gsum po / /
dzaH hUMH baM hoH dbyer med du gyur / /
dus gsum sangs rgyas kun gyi ngo bo / /
brgyad khri bzhi stong chos kyi 'byung gnas / /
'phags tshogs dge 'dun kun gyi 'dren pa / /
rdo rje can zhabs padmor phyag 'tshal / /
oM AH hUM gis sbyangs rtogs sbar ba'i / /
phyi nang gsang ba'i mchod sprin kun 'bul / /
thogs med nas bsags sdig ltung ma lus / /
gnod zhing 'gyod pas bshags shing sdom mo / /
rang gzhan rnam dkar dge ba'i tshogs la / /
bsam pa thag pas rjes su yi rang / /
zab dang rgya che'i chos kyi 'khor lo / /
rgyun mi 'chad par bskor bar mdzod cig /
nam mkha' ji srid gnas kyi bar du / /
mya ngan mi 'da' rtag par bzhugs gsol / /
'di ltar bskrun pa'i dge tshogs rgya mtsho / /
bla med byang chub chen por bsngo'o / /
gang gi drin gyis 'dod dgu'i dngos grub / /
skad cig gis stsol yid bzhin nor mchog /
skyabs gsum kun 'dus dpal ldan bla ma / /
gsol ba 'debs so byin gyis rlobs shig /
lan gsum brjod /
de ltar gsol bas bla ma'i sku las / /
'od zer dkar dmar mthing gsum rim dang| |cig car byung nas bdag la thim pas / /
sgrib bzhi dag cing dbang bzhi thob nas / /
sku bzhi mngon gyur slar yang bla ma / /
dgyes bzhin rang gi spyi bo nas byon / /
snying gi padmo'i ze'u 'bru'i dbus su / /
'bral ba med bzhugs tiShTHa badzre / /
mjug tu de las byung ba'i dge tshogs / /
bshes gnyen dam pas 'dzin pa'i rgyur bsngo / /
'di ltar nyin bzhin nyams su blangs pas / /
gnas skabs mthar thug dgos pa kun 'grub / /
tshul 'di dad dang rnam dpyod la sogs / /
yon tan gyis mdzes sa yi brgya byin / /
lha bzang mtshan can thugs dam spel phyir / /
dge slong chos kyi rgyal mtshan gyis bkod /
ces pa 'di yang btsun pa blo bzang chos kyi rgyal mtshan gyis smras pa'o / / /
