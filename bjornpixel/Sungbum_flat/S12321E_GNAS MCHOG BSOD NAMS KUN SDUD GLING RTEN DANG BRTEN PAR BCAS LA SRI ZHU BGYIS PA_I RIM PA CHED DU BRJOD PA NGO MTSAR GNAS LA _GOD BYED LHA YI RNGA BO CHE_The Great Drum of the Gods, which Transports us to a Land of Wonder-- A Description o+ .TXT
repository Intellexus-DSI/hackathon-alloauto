@# / /
gnas mchog bsod nams kun sdud gling rten dang brten par bcas la sri zhu bgyis pa'i rim pa ched du brjod pa ngo mtshar gnas la 'god byed lha yi rnga bo che zhes bya ba bzhugs so / /
@## / /
na mo gu ru rat+na tra yA ya /
a d+hi tiShTHa tu maM /
rnam 'dren 'od zer kun 'phags dpal brtsegs rgyal / /
bsil ljongs mgon po'i skur shar 'phrin las kyis / /
blo bzang bstan pa spel mdzad pad dkar 'chang / /
rje btsun 'jam dpal rgya mtsho spyi bos bsten / /
rab 'byams rgyal ba ma lus bka' bgros nas / /
mthu chen gzhan gyis 'dul bar ma nus pa'i / /
bdag sogs bde gshegs lam la 'khrid mdzad pa / /
bka' drin gzhal med yongs 'dzin tshogs la 'dud / /
ut+pa la zhags pas brtan g.yo'i shes bya'i tshogs / /
gcig char 'ching dang lhan cig spyan zur mdas / /
@# / /
khams gsum 'gugs mdzad rig byed dpal mo yis / /
phun tshogs kun la dbang thang blar 'bar mdzod / /
rgyal kun dgyes bskyed rdo rje dbyings phyug ma / /
gdug can snang ngor gtum drag rnam rol ba / /
dmag dang zor dgyes bstan pa'i bya ra mas / /
sde 'di dus rnam kun tu g.yel med srungs / /
bsod nams kun sdud gling zhes grags snyan gyi / /
ba dan dkar po srid rtse'i mthar thug bar / /
mngon gsal sde 'dir sri zhu legs bsgrubs pa'i / /
ngo mtshar gnas la 'god byed gtam 'di nyon /
zhes bla ma dang lhag pa'i lha la 'dud phyag dang /
gnyer du gtad pa'i tshig gis sdun bsus te gleng bar bya ba ni /
ji skad du /
rgyal ba'i sras po zhi ba lhas /
'gro ba'i sdug bsngal sman gcig pu / /
bde ba thams cad 'byung ba'i gnas / /
bstan pa rnyed dang bkur sti dang / /
bcas te yun ring gnas gyur cig /
ces gsungs pa ltar 'gro ba thams cad kyi sdug bsngal gyi nad mtha' dag zhi zhing /
bde ba thams cad 'byung ba'i sman chen po ni rgyal ba'i bstan pa 'ba' zhig yin la /
bstan pa de mi nyams shing 'phel ba dang /
yun du gnas pa ni dge 'dun gyi sde la rag las par gsungs /
de'ang dge 'dun gyi sde gsar du btsugs pa la brten nas dge 'dun gyi byin mthus bstan pa nyams pa la mngon du phyogs pa yang sor chud par 'gyur pa dang /
gang zag mang po zhig bstan pa la 'jug nas dam pa'i chos kyi bdud rtsi bsil ba thob pa dang /
de la brten nas ring por mi thogs par srid par kun tu sbyor ba yongs su zad par 'gyur pa dang /
tshe 'dir bstan pa la rab tu byung ba'i skal ba dang mi ldan pa dag gis kyang dge 'dun gyi sde la mchod cing bsnyen bkur ba dang smon lam 'debs pa sogs la brten nas skye ba 'di yi 'og rol tu nges par sangs rgyas kyi bstan pa dang mjal zhing theg pa mchog gi dge ba'i bshes gnyen gyi mgon dang bcas par @# / /
'gyur pa dang /
der ma zad rab tu byung ba'i gang zag dang de'i rtags cha lugs sogs mig lam du son pa'i mi dang mi ma yin dang /
tha na dud 'gro bya ri dwags tshun chad kyi rgyud la yang bag chags bzang po thebs par 'gyur ba dang /
rab tu byung ba grangs ji tsam mang bar mthong bas phan yon bla lhag tu thob par 'gyur pa dang /
'jig rten gyi khams rnams su yang /
spyod 'jug las /
lha yang dus su char 'bebs shing / /
lo tog phun sum tshogs par shog /
rgyal po chos bzhin byed gyur cig /
'jig rten dag kyang dar bar shog /
ces sogs gsungs pa'i smon lam gyi bzhed don rnams kyang zhing gi mthu la brten nas bde blag tu 'grub te yul khams bde skyid dang ldan par 'gyur pa dang /
gzhan yang ji skad du /
kun dga' r+wa ba gtsug lag khang / /
mal stan 'tsho ba nar ma dang / /
glo bur nad pa'i nad g.yog dang / /
yul ngan tshe na sbyin pa ni / /
rdzas las byung ba'i bsod nams bdun /
zhes rdzas las byung ba'i bsod nams chen po bdun gyi nang nas kyang dge 'dun gyi kun dga' r+wa ba dang gtsug lag khang bzhengs pa nyid mchog tu gyur pa sogs kyi dgos pa brjod las 'das shing /
de lta bu la dgongs nas bcom ldan 'das kyis kyang 'jig rten du byon nas chos kyi bdud rtsi thog mar 'gyed pa'i tshe /
'khor lnga sde bzang po la /
sham thab zlum por bgo ba la bslab par bya'o / /
zhes rab tu byung ba'i bcas pa mdzad pa dang /
ston pa 'khor bcas khyim bdag mgon med zas sbyin gyis spyan drangs pa'i tshe bcom ldan 'das kyis bka' stsal ba /
khyim bdag mnyan yod na gtsug lag khang yod dam /
btsun pa ma mchis so / /
khyim bdag gang na gtsug lag khang yod pa der dge slong rnams 'od ba dang 'gro ba dang gnas par sems so / /
zhes gtsug lag khang dgos par gsungs pa dang /
de la brten nas sngon rgya gar 'phags pa'i yul dang /
bur rgyal bod ljongs rnams su paN grub dang chos rgyal rim byon sogs grub mtha' ris su ma mchis pa'i dam pa kun gyis gtsug lag khang dang dge 'dun gyi sde bar mtshams med pa lta bu 'debs par mdzad pa dang /
nang tshan chos kyi rgyal po srong btsan sgam pos lha ldan sprul pa'i gtsug lag khang rten dang brten par bcas pa sogs bzhengs par mdzad pa'i rjes su /
slar yang mnga' bdag khri srong lde btsan gyis bsam yas mi 'gyur lhun gyis grub pa'i gtsug lag khang sogs bzhengs pa dang /
de rjes bka' gdams bstan pa'i mes po 'brom ston rgyal ba'i 'byung gnas kyis r+wa sgreng sprul pa'i gtsug lag @# / /
khang gsar du bzhengs pa dang /
gzhan yang bka' gdams gong ma phal mo ches dbus gtsang dwags kong mdo khams sogs yul gru kun tu dgon gnas grangs med pa 'debs par mdzad pa dang /
rje bdag nyid chen pos kyang 'brog ri chen po dge ldan rnam par rgyal ba'i gling gsar du 'debs pa dang /
de rjes thugs sras rnams kyis se 'bras /
bkras lhun rgyud gra sogs mtha' klas pa dang /
rgyal dbang thams cad mkhyen pa rim byon rnams kyis rgya hor bod gsum gyi yul gru thams cad du dgon gnas bsam las 'das pa gsar du bskrun par mdzad pa dang /
der ma zad sa rnying kar 'brug la sogs pa'i skyes chen dam pa kun gyis kyang rang rang gi lugs 'dzin pa'i gdan sa mtha' klas pa gsar du 'debs pa dang /
dbang phyogs rgyal khab chen po dang /
ri bo gdangs bsil sogs su 'jam dbyangs rnam 'phrul tshe ring gnam gyi gshe mong rim byon rnams kyis rgya dkar nag dang bod lugs kyi dri gtsang khang khyad 'phags bgrang du med pa bskrun par mdzad pa dang /
chen po hor gyi rgyal khams su'ang bstan pa phyogs mthar spel pa'i smon lam gyi mthu grub pa'i skyes chen gnam gyi skar tshogs lta bu byon pa rnams kyis gnas gzhi gsar du btab cing mchog gsum dam pa'i sku gsung thugs kyi rten du 'os pa kun rdzob brdar btags pa'i rten grangs med pas 'chi med skyid tshal la co 'dri ba'i hor gyi yul ljongs phal mo che khyab par mdzad snang ngo / /
des na nag tsho lo tsA ba tshul khrims rgyal bas /
chu zhig med na chu bya mi lding ltar / /
gzhi gcig med na gdul bya 'dul dka' bas / /
lung bstan brnyes pa'i gnas shig bzhengs par mdzod /
ces pa ltar bstan pa'i bya ba 'khor lo gsum gyi mdzad pa spel bar byed pa la 'jig rten pa'i grong dang /
phyi rol pa'i dka' thub kyi gnas lta bur mi rung bas na rgyal bas mdo rgyud nas legs par gtan la phab pa ltar gyi dge 'dun gyi sde bsti bar 'os pa'i gtsug lag khang dang kun dga' r+wa ba zhig dgos par ma zad /
sangs rgyas bcom ldan 'das kyis /
gtsug lag khang dang /
rten gsum bzhengs pa dang /
nyams gsos bgyis pa'i phan yon tshad med par gsungs pa rnams kyis yid 'phrog nas khyung rjes byi'us snyegs pa'i dpe ltar sngon gyi 'phags chen dam pa rnams kyi rnam thar la kha mig ya lta'i tshul du gtsug lag khang 'di nyid la sri zhu byed pa'i lo rgyus mdo tsam bsnyad par bya ba la ji skad du /
'jam mgon bstan pa'i srog shing gcig pur rdo rje 'chang dkon mchog bstan @# / /
pa'i sgron me dpal bzang po'i gsung gi gsang ba las /
lung rtogs yon tan mi ldan yang / /
dam par sgrogs pas skye bo bslu /
zhes gsungs pa bzhin rang nyid sprul skur grags pa'i rdzun 'ur stong ldir gyi go sa zhig tu phyin ste dkor rdzas gzhal ba'i srang du gyur nas re zhig 'jig rten gyi 'byor ba sogs rang 'khos la dpag pa'i yin dog kha bo zhig 'dug mod kyang /
lung las /
bsags pa kun gyi mtha' 'dzad cing / /
mthon po rnams kyi mtha' lhung gyur / /
'phrad pa'i mtha' ni 'bral ba ste / /
gson po'i mtha' ma 'chi ba yin /
zhes pa ltar tshangs dbang 'khor sgyur gyi phun tshogs kyang chu shing ltar snying po med par gsungs shing /
da lta'ang stobs 'byor gyis dregs pa dmangs su bab cing na tshod dar la bab pa'i snag gi gnyen mtshams dang 'khor g.yog blo bur du phyi ma'i skyes chen 'degs pa sogs 'khor ba'i ngang tshul yid brtan du bral ba mngon sum du grub pa dang /
dal 'byor gyi rten 'di lta bu yang slar rnyed pa yid bzhin gyi nor bu ltar dkon pa bcas bla ma'i ming btags pa'i mi dpon gyi rnam thar la mi tshe 'khyol nas nam zhig brtse med gshin rjes rang dbang med par 'khrid pa'i tshe dngos grub can gyi ro'i lha bzo kun dga'i gtam brgyud ltar ci bya gtol med kyi sdug bsngal lhag par myong ba'i rang phung la sbyor ba zhig las ma 'das snyam sngon nas rang tshod dang bstun pa'i rnam dkar bag tsam bsgrub khul yin rung rang blo rang la lkog tu ma gyur gshis ji ltar tig ta'i ro shin tu kha ba la sprang rtsi'i thigs pa re re tsam blugs pas mngar por bya mi nus pa ltar sgo gsum bag yangs kyi dkar min las ngan tshabs che drags par kha 'don dge sbyor 'chad nyan sogs brtsams rgyu mang yang lo 'dod grags 'dod can gyi dge lam phra mo 'di lta bus ci'ang mi 'gyur pas na phyi mar ngan song du gtan 'khyams kyi 'tsher snang med do snyam pa cung zad kyang med par ma zad ji skad du /
mel tshe byed la mtshan mo ring / /
lam gyis dub la rgyang grags ring / /
dam chos rnam par mi shes pa'i / /
byis pa rnams la 'khor ba ring /
zhes pa ltar slar tshe rabs mu mtha' yas par 'khor ba'i gting rngo byas kyis dogs ma le sor gsum khar bcugs nas mno bsam legs par btang tshe /
ston pa thugs rje can gyis /
mang du thos pa nags kyi nang dag tu / /
lang tsho yol ba rnams kyis gnas pa bde /
zhes gsungs pa ltar tshe 'di'i 'khri ba rbad kyis chad nas dben pa'i ri sul du thos don sgrub pa la gcig tu gzhol ba zhig byung na bla ma'i zhabs tog /
pha ma'i drin lan gsob pa @# / /
gnas skabs kyi bar chad zhi zhing mthar thug gi don chen mtha' dag 'di kho nas bsgrub par som nyi med kyang dred po bdag ni /
'jam dbyangs mkhyen brtse'i gsung las /
byis pa'i dus su bag med rtsed mos g.yengs / /
dar la bab tshe gzhan ngo gzung nas g.yengs / /
rgas tshe gzhan don ltar snang khur gyis g.yengs / /
blun po bdag la dal ba'i go skabs ci / /
shas cher snyoms las le lo'i ngang du song / /
kun rmongs gnyid kyi mun pas nye bar 'thibs / /
dgos med zer long mang pos mdun nas 'khyud / /
snying med bdag la gal chung chos su mchis /
zhes gsungs pa bzhin mi tshe phal cher don med kyi ngang du skyel bar ma zad sbyangs pa'i yon tan ni med /
blo dang brtson 'grus ni zhan /
dka' spyad sdug rus ni chung /
le lo dang snyoms las ni che /
gnyid rmugs dang rnam g.yeng ni mang bas dge sbyor rnam dag pa 'jos pa'i yun tsam du'ang mi nus par mthong nas snga sor rten gsum gtsug lag khang dang bcas pa rgya mi chung tsam ji ltar bskrun tshul dkar chag me tshan rnams su thebs grub pas 'dir zlos bur brjod pa'i ngal ba brten mi dgos shing /
skabs don la bdag gi bla ma'i zhal gyi bum bzang las /
lung chos smra ba'i sgol rmongs pa'i rgya / /
tshul bzhin sgrub ba'i sgo la g.yeng ba'i rgya / /
bya ba las kyi sgo la ser sna'i rgya / /
btab ste thang stong bstan la ci zhig bya /
zhes stsal ba'i don ltar bshad sgrub rnam dag ni re zhig smon yul du byas nas ser sna'i mdud pa dkrol te bya ba'i 'khor lo gan+d+ho la chen mo 'di nyid gsar bzhengs sogs bya ba rlabs po che snying stobs mi dman pas khur du len par slob dpon daN+Dis /
dngos po rnams kyi rang bzhin dang / /
gnas skabs sna tshogs dngos gsal byed /
ces ji ltar gsungs pa ltar sgro bskur gyi mtha' gnyis spangs te rang bzhin gnas lugs drang por brjod par bya'o / /
de'ang srid pa'i sdug bsngal gzhil ba'i rtsi sman bla na med pa gser mdog cod pan 'chang ba'i ring lugs gtsor gyur gyi rgyal bstan rin po che rtsod dus kyi rgud pas gzhar yang mi brdzi bar dbyar gyi mdza' bos 'khyud pa'i chu gter gyi dga' ma'i lang tsho ltar rgyas pa dang /
rje btsun brtan pa'i 'khor lo gser gyi rtsibs stong ldan pa'i zlos gar gnam bskos kyA ching bdag po chen po dang /
'phags mchog sprang rtsi'i rgyal mtshan 'chang ba yab sras /
gong ma gang gi rigs kyi ti shrir dbang skur nga lcang skya rin po che sogs skyes chen dam pa rnams kyi zhabs pad bskal ba grangs med par brtan cing mdzad 'phrin rgyas @# / /
pa dang /
mkha' mnyam lus can mtha' dag sdug bsngal gsum gyi rba rlabs drag po 'khrugs pa'i 'khor mtsho las zhi ba rin po che'i gling du bde blag tu phyin pa'i thabs dam par dmigs nas 'phags yul legs sbyar gyi skad du bi kra ma /
gdong dmar can gyi ljongs su rnam gnon du grags shing /
ma hA tsi na'i rgyal khams su ging shing zhes pa lcags pho 'brug gi lo /
dpal ldan dus kyi 'khor lo'i lo 'go hor zla gsum pa'i yar ngo'i tshes gcig dga' ba dang po /
res gza' me bzhi skyes rgyu skar rta ldan ma'i dga' ma dang brtse ba /
'phrod chen yid /
'byung 'phrod rlung nang phrad /
dbyangs a /
gsal byed nya /
'dod yon sgra /
rten 'brel skye ba /
nyi ma sprul /
spar kha li /
sme pa bzhi ljang /
'byung ba nam mkha' sogs dge zhing phun sum tshogs pa'i nyin gtsug lag gi gzhung las ji ltar 'byung ba bzhin sa bdag ngan pa'i dug rtsub zhi zhing ko long rung rnams sgrib pa'i cho ga gto bcos kyi rim pa gsung sgrogs dang bcas rgya cher bsgrub te sbom ta 'dzugs pa sogs ar las 'di dag gi sngon du bya ba'i rim pa legs par bgyis ngos /
bsangs dang brgya las brngan /
klu gtor /
klu 'bum /
snang brgyad sogs gsung sgrogs dang /
rgyab skyor rim gro gdugs sher sgrol gsum /
bsrung ma'i bskang 'phrin grangs gsog bsgrub cing yi dam du ma'i bsnyen sgrub mthar son cing phyag len rnam par dag pa'i rdo rje slob dpon bsnyen song sgrub grogs brgyad gra dang bcas pas rgyud sde rin po che'i dgongs pa ji lta ba bzhin gyi sbyor dngos rjes gsum tshang ba'i ar chog legs par btang /
de nyin rnying pa bshig ste ar po'i spyi khyab do dam pa mdzod pa blo bzang tshul khrims dang /
gtan sdod do dam pa dge bskos ye shes bzang skyong /
tem chi blo bzang rig grol /
nang so ngag dbang shes rab /
ye shes rnam rgyal sogs kyis byas nas gza' skar bzang po 'dzoms pa'i nyin 'du khang gi gzhi bting /
shing bzo dbu chen bzhi /
byings bco brgyad /
rdo bzo gnyis /
bris pa dbu chen gnyis /
dbu chung dang byings bcas nyi shu /
'jim bzo ba lnga bcu /
'ul mi nyis brgya skor bcas nas las rgyun spyir btang ltar na lo gsum tsam bgor nges su mchis rung /
mdzod pa dang /
do dam rogs byed sogs kun gyis kyang so so'i bgo skal du bab pa'i las la sgo gsum rtsol lang cher bskyed kyis 'grus par byas pa dang /
lhag par bzo ba dbu che chung tshang mas byed lo dang gyi na lta bu ma yin par rang rang gi sor mo'i 'du byed kyi rtsal ci yod kyi sgo nas shin tu yid gzhung bas rung bar 'bad pa'i mthu las zla grangs bco lnga'i ring la gtsug lag khang rgyan nyer lnga pa nyis thog dang sgo 'chor rgyan gsum pa /
gra bshag rgyan lnga bcu nga drug bcas bkod pa dang bzo sna dums khyad par @# / /
du 'phags shing tshon sna brgyas mdzes par spras pa rgyal bu rgyal byed kyi tshal mgon med zas sbyin gyi kun dga' r+wa ba ljongs 'dir 'phos pa lta bu gsar bzhengs grub pa'i gzhal med khang gi dbus su rten gyi gtso bo ji skad du /
kun mkhyen ngag gi dbang phyug blo bzang rgya mtsho'i bka' las /
lha rnams bsngags pa'i me tog 'thor ba'i dus / /
bskal bzang 'di yi chad med stong phrag 'phreng / /
rim byon bde gshegs bzhi ba don kun grub / /
rgyal gzhan las lhag snying stobs khyad zhugs pa /
zhes pa ltar bskal bzang sangs rgyas stong gi nang nas ches cher khyad par 'phags shing snying stobs kyi go cha btsan pa mnyam med rgyal ba nyi ma'i gnyen jo bo ma hA bo d+hi mthong ba don ldan gyi gzugs sku byin rlabs kyi gzi byin 'od du 'bar ba ngo mtshar can lha ldan jo bo rin po che las khru gang ma lon tsam gyi sku tshad mtho ba /
byang chub chen po'i g.yas g.yon du /
rnam 'dren thugs rje'i 'jug pa nam du yang / /
g.yel ba med mod khyad par snyigs ma lnga / /
ches cher bdo ba'i dus 'dir mthu stobs dpung / /
myur bar sman gyi bla zhes grags pa dkar / /
zhes snyigs ma'i mgon po rgyal ba sman gyi bla /
bde gshegs kun bsngags mngon dga'i dpal ldan pa'i / /
rmad byung zhing gi dbang phyug rdo rje'i rigs / /
kun gyi bdag nyid phan bde stsol mdzad pa / /
lha mi'i ston pa bcom ldan mi 'khrugs pa /
zhes shar phyogs mngon par dga' ba'i zhing gi gtso bo mi 'khrugs pa thub chen dang sku tshad mnyam pa re /
de gsum ka'i khri dang rgyab yol phra bkod phun sum tshogs bas sba ba /
de gnyis kyi gong gral g.yas g.yon nas brtsams te 'du khang gyang ngos khengs pa'i kun r+wa shel sgo can rnams su bskal pa bzang po 'dir byon dang 'byung 'gyur gyi rnam 'dren stong gi sku brnyan mthong ba tsam gyis thar pa'i sa bon grung po 'jog par mdzad pa tshar dur ngar bar bstar ba ni /
dgra bcom bsag lhas /
dga' ston dus tshes sku gzugs ni / /
rgan pa'i gong du rtag tu bzhag /
ces pa ltar bkod pas khyad par du 'phags shing bzhugs /
gzhan yang mchod khang stug po bkod pa /
'chi med dpal grub /
phun tshogs kun 'khyil rnams su tshe lha gsum gyi gser sku bkra shis li ma phra ldan /
bde mchog lha lda'i blos bslang khyad 'phags /
byang chub sems dpa'i rtogs pa brjod pa dpag bsam 'khri shing gi bris thang ngo sum cu rtsa gsum /
'phags pa'i gnas brtan bcu drug gi thang kha gra mtshungs nyer gsum /
rgyal ba btsong kha pa'i rnam thar btsong kha brgyad cu pa thang kha bco lnga tshon tshogs ma e'i rig byed pa g.yul rgyal /
phun tshogs /
bsod nams don grub sogs kyis sug las su bgyis pa rnams mdzod gos bzang po'i 'ja' dang gong gsham /
@# / /
ling dang sman rtse'i zhal khebs nyis brtsegs yod pa sogs rgyal ba sras bcas kyi snang brnyan sangs rgyas dngos dang 'dra ba'i bris 'bur gyi rten mang pos phyur bur gtams pa /
'du khang nad pa khor yug la mdzod gos rtser son gyi bla bre /
'phan /
phye phur /
rgyal mtshan sogs mchod rdzas kyi bye brag dbang gzhu'i ngo mtshar ltar bkra ba bsam gyis mi khyab pa dang /
yon gnas mchog dge 'dun rnams las gdan yug brgya dang drug cu re gnyis /
yang thog rab gsal nang du dgon khang dka' rgya mar dus gsum rgyal yum dpal ldan lha mo'i 'dra thang byin can dang /
rgya bal kha che'i lim sogs gser sku che chung sna tshogs mchod pa'i rnam grangs du ma dang bcas dad ldan rnams kyi tshogs gsog kyi zhing dam par bzhugs /
de ltar gtsug lag khang rten dang brten par bcas pa legs par grub bstun ji skad du /
bdag nyid chen po dpal mgon klu sgrub kyis bshes springs las /
ji ltar bde gshegs sku gzugs shing las kyang / /
bgyis pa ci 'dra'ang rung ste mkhas pas mchod /
ces gsungs pa ltar rgyal ba'i sku gzugs kyi dbyibs su grub tsam nas mchod pa'i 'os su gyur cing bsod nams kyi zhing yin mod /
'on kyang 'jig rten pa rnams 'di ni sangs rgyas kyi gzugs brnyan tsam du ma zad ye shes pa dngos su bzhugs pas sangs rgyas dngos yin snyam du mos pa brtan po skye ba dang /
skye bo rnam rtog ngan pa can rnams kyis sku gzugs sogs rab tu ma gnas pa la gdon bgegs kyis bzung bas bkra mi shis par dogs pa sogs sel ba'i phyir du rab gnas mdor bsdus pa'i rgyud dang /
mkha' 'gro rgya mtsho /
sdom byung sogs rgyud dang /
grub chen las kyi rdo rje sogs kyis rten la rab gnas yang yang bya ba gal che bar gsungs /
rab gnas kyang rgyud las /
cho ga dman pas mi bya ste / /
rab gnas rtag tu bkra mi shis / /
'jig rten 'di'i yab bsdug bsngal la / /
'jig rten pha rol 'jigs pa che / /
de bas 'bad pa thams cad kyis / /
dngos grub 'dod pas nan tan bya /
zhes cho ga dman pas mi bya bar mtshan nyid dang ldan par bya dgos par gsung shing /
cho ga mtshan nyid tshang ba'ang /
dus dang /
gnas dang /
byed pa po rten gyi gang zag /
de'i cho ga ji lta bu'i sgo nas byed pa sogs mang po gsungs pa'i mtshan nyid thams cad dang ldan par ci nus su 'bad pa chen pos rab gnas rgyas pa'i cha lag thams cad don dang mthun pa nyid du mngon par 'du byas nas dal tshig bal ye shes pa mngon sum du bcug te /
de bzhin gshegs pa'i sku dngos dang khyad med par sgrub pas rten rnams gzig byin gyi phung po sngar las ches cher 'bar /
rab gnas grub nyin sbyin bdag rnams dang mdzod pa sogs nas rab yon rgyas par bstar zhing /
rab lton du kho bcag dang ram nga'i tshul gyis slob dpon @# / /
du gdan drangs pa rnams dang /
chog rogs pa tshogs yongs 'go byed do dam khag dang las byed tshang mar kha na ma tho ba dang bral ba'i bza' bca' btung ba'i rim pa dkar spro sogs gya nom pa dang /
'go byed rnams dang dbu che chung sogs la'ang so so'i go bab dang bstun pa'i bkra shis kyi re khas mtshan pa'i du ku la dkar pos mgrin pa mdzes par byas pa dang stabs mtshungs su gos dar snam ther sogs gnang sbyin gya nom pa stsal nas tshang ma dga' dgu'i dpal la reg par byas so / /
rab gnas grub nas kyang bla ma las sne dge 'dun dmangs dang bcas pas nyin 'dun la sogs par mchod 'bul dang /
rab tu gnas pa'i me tog 'thor ba dang /
thugs smon bden tshig gi mtshams sbyor sogs legs par bskyangs /
chu pho rta lo nas bzung ste ji srid bstan pa nam gnas kyi bar hor zla lnga pa'i nyer bdun la rdo rje 'chang yongs 'dzin paN+Di ta chen po rje btsun ye shes rgyal mtshan dpal bzang po mi pham mdun sar gshegs pa'i dus chen dang bstun dge 'dun sum brgyar nye bas smon lam gyi gral 'dzin mdzad ste /
nyin dang por bdag cag gi ston pa 'phags pa'i gnas brtan bcu drug dang bcas pa'i mchod chog rgyal bstan 'dzad med yid bzhin gyi nor bu /
nyin gnyis par sman bla bde gshegs bdun gyi mchod chog yid bzhin dbang rgyal /
nyin gsum par sangs rgyas stong gi mchod chog dngos grub 'dab brgya mngon par dkrol ba'i nyin byed dbang po rnams dang /
dgongs re bzhin lha ldan smon lam chen mo'i phyag srol ltar spyan 'dren khrus gsol sogs mdzad rgyur ngo mtshar ba'i mchod pa bco brgyad dang nyer gcig sogs bsnan te /
phyogs bcu'i rgyal ba sras bcas mnyes par byed pa'i thabs bzang por dmigs nas gdugs tshod kyang dmar la sogs pa spangs te /
sngor dkar 'ba' zhig la brten pa 'di lta bu la sus kyang bsgyur bkod bgyis mi chog zhing 'khos bstun ja thug sku 'gyed sogs kyi rgyu 'di nas gzhi bzung ba dang /
dad ldan rnams nas zhal 'debs su gser dngul gos dar rta nor la sogs pa ji ltar byung ba'ang mdzod gnyer gsar du bsgo bzhag byas te /
tho yig zur gsal ltar sprad pa'i steng nas lo star gyi smon lam skabs su nye bar mkho ba'i mchod pa'i yo byang sogs lag thogs med pa bya dgos pa'i bcol gtam mthil phyin pa bgyis yod cing /
gtsug lag khang gi las gra btsugs pa nas gzung las byed bzo rig las mi dang bcas kyi phog la gla thob /
'dzugs sgang grol gsum gyi ston mo dang ster cha /
tshon rtsi sogs dgos cha che phra mtha' dag gi @# / /
rin lam tsam bsdoms par dngul srang chig khri lnga stong chig brgya tsam song /
de'ang rje bdag nyid chen po'i legs bshad las /
'khor ba la rnam grangs du mar nyes dmigs su brtags te bsgoms pas 'khor ba'i phun tshogs la sred pa sun 'byin pa'i gnyen po yang ma rnyed /
bdag med pa'i don la so sor rtog pa'i shes rab kyis tshul bzhin du yang ma dpyad /
byang chub kyi sems gnyis la goms par byed pa dang bral ba'i dge sbyor rnams ni zhing gi mthu la brten pa 'ga' re ma gtogs pa kun 'byung rang dga' bar 'gro bas 'khor ba'i 'khor lo bskor ba yin no / /
zhes stsal ba'i don snying gi za ma tog tu bdud rtsi'i zil ba ltar bsten nas gan+d+ho la rten gsum dang bcas pa'i sri zhu 'di lta bur ci shor 'phangs med yod sprugs lta bu byed pa'i yon spyor rang nyid kyis gtsos tha na gom pa 'degs 'jog gi ngal ba lhur blangs pa'i skye bo thams cad kyang 'bras bu don yod pa nyid du 'gyur pa ni /
mdo sde rin po che las /
gtsug lag khang dang mchod rten bsgrub pa la phu dud byas pas phyag dang zhabs 'khor lo'i mtshan dang ldan par 'gyur pa sogs phan yon rgya chen po byung bar gsungs zhib rgyas mdo rgyud dang paN grub kyi gzhung khungs thub rnams las rtogs par bya zhing /
slob dpon rta dbyangs kyis mdzad pa'i skyes rabs kyi rgyud las /
skye bo ngan 'gro'i nang na 'khor ba'i tshe / /
'jig rten rnams la bsod nams rten gyi mchog /
ces dang /
gser mdog gi rtogs brjod las /
bsod nams kyis ni mi thob pa'i / /
bde ba 'jig rten dag na med / /
de bas bde ba 'dod rnams kyis / /
rab tu bsod nams bsags par bya /
zhes gsungs pa bzhin rang cag rnams kyi phan bde 'byung ba'i rgyu ni rnam dkar gyi las kho na yin la /
de la'ang mang du yod pa las bsod nams gsog pa'i zhing dam pa ji lta bu snyam na /
mdo las /
lha dang bcas pa'i 'jig rten na / /
dkon mchog gsum po ma gtogs pa / /
yon gyi gnas gzhan yod min pas / /
dngos po kun gyis de la mchod /
ces pa ltar gnas skabs dang mthar thug gi bde ba zhig 'dod na de'i rgyu bsod nams gsog pa'i gtso bo dkon mchog gi yon tan mthong ba'i dad pa lhang lhang ba bskyed de de'i rten la sri zhu byed pa dang /
phyag dang skor ba sogs la 'bad pa gal che ste /
rje bdag nyid chen pos /
thog mar zhing gi mthu la brten nas ni / /
nang gi bsam pa'i stobs ni skye 'gyur pas / /
dge ba'i bshes dang dkon mchog mchod pa la / /
rgyun mi 'chad pa'i sbyor ba brten 'tshal lo /
@# / /
zhes dang /
sa'i snying po'i mdo las /
'jig rten dag na bde zhing skyid pa / /
dkon mchog mchod pa kho na las byung /
zhes gsungs shing /
mchod pa'i ngo bo yang mdo sde rgyan gyi 'grel bshad las /
de bzhin gshegs pa mchod pa la rnam pa gnyis te /
zang zing gi mchod pa dang sgrung pa'i mchod pa'o / /
zang zing gi mchod pa'ang rnam pa gnyis ste rnyed pas mchod pa dang /
bkur bstis mchod pa'o / /
de la chos gos dang lhung bzed la sogs pa 'bul ba ni rnyed pas mchod pa'o / /
phyag 'tshal ba dang bskor ba byed pa la sogs pa bkur bstis mchod pa'o / /
zhes gsungs pa ltar zang zing gi mchod pa'i nang gses rnyed pas mchod pa'i phan yon ni /
mdo las /
su dag bde bar gshegs pa'i mchod rten la / /
mchod pa'i khyad par ci yod ci 'byor ba / /
'tsham par 'bul byed de dag dri med cing / /
mya ngan 'das pa'i bla med byang chub thob /
ces dang /
phyag byas pa'i phan yon ni /
mi rnams gang dag sangs rgyas mchod rten nam / /
sku gzugs dag la mgos gtugs gus phyag 'tshal / /
de dag lha rnams dag dang mi rnams kyis / /
cher yang che bar bkur ba'i gnas su 'gyur /
zhes phyag byas pas lus kyi 'og tu chud pa'i rdul phra rab gser gyis gzhir thug gi bar gyi grangs de snyed kyi 'khor los bsgyur ba'i rgyal srid thob par gsungs /
bskor ba byas pa'i phan yon ni /
shA ri bus zhus pa las /
mkhas pa gang gis sangs rgyas mchod rten la / /
dga' ba'i sems kyis gom pa gcig por ba / /
'dzam bu chu klung gser srang 'bum grangs snyed / /
de ni de dang mtshungs pa yang ma yin /
zhes dang /
bdag cag gi ston pas sngon slob pa lam gyi gnas skabs su de bzhin gshegs pa skar rgyal la zhag bdun du tshigs su bcad pa gcig gis bstod cing rkang pa ya gcig gis skor ba byas pas bskal chen dgu bcu'i tshogs 'dum par mdo las bsngags pa rgya cher mdzad cing /
rje ye shes blo bzang bstan pa'i mgon po'i gsung las /
dri med mdo rgyud tshad ma'i lung dag las / /
rgyal ba bzhugs dang de yi sku gzugs la / /
mchod pa'i bsod nams mnyam par bden pa'i lung / /
nam yang bslu ba'i go skabs ga la zhig /
de phyir 'di snang bya bas mi g.yengs par / /
thub dbang zhing 'dir dngos su byon 'dra ba'i / /
sku gzugs mchog 'dir mos gus dad sems kyis / /
phyag mchod sri zhu sgrub la brtson par 'tshal / /
ring bsrel sna re mchod pa'i 'bras bu yang / /
sum rtsen bdag po nyid du lung bstan na / /
rnam bzhi'i ring @# / /
sral phyur bur gtams pa yi / /
mchod sdong 'di mchod 'bras bu dpag tu med / /
de phyir dal 'byor thob cing dbang po tshang / /
rgyal bstan gnas pa'i yul 'dir skyas pa rnams / /
gnog chung tshe 'di'i bya bar ma zhen par / /
gtan gyi bde ba sgrub phyir brtson par rigs / /
lus kyis phyag skor bsnyen bkur mchod pa 'bul / /
ngag gis bstod dbyangs snyan pa'i bo dod 'bod / /
yid kyis dad gus 'gyur med smon lam thob / /
thar pa'i lam sna zin par nges so kyi /
zhes ji ltar gsungs par yid ches pas rten 'di rnams dang /
gzhan dag la'ang mchod pa ci 'byor dang phyag skor gang lcogs kyis sri zhu bgyis na gnas skabs su nad gdon zhi ba dang /
las nad sogs byang nas lus bde ba dang /
tshe ring zhing ci 'dod 'grub pa dang /
phyi mar ngan song du mi ltung ba sogs phan yon tshad med pa thob par nges la /
lhag tu nya stong brgyad gsum du 'gyur khyad che bar bshad cing /
de las kyang dus chen yongs grags bzhi ni /
sa ga zla ba'i tshes bco lnga lhum zhugs dang /
mngon par sangs rgyas pa dang /
mya ngan las 'das pa'i dus chen gsum 'dzom dang /
hor zla drug pa'i tshes bzhi bden bzhi'i chos 'khor gyi dus chen /
hor zla dgu pa'i nyer gnyis lha las babs pa'i dus chen /
hor zla gnyis pa'i tshes gcig nas bco lnga'i bar chob phrul dus chen zhes mkhas pa rnams kyis bzhed pa ltar de rnams la dge ba gang byas bye ba phrag brgya'i 'gyur du gsungs pa dang /
gzhan yang /
zla ba lnga pa'i tshes bcu slob dpon padma sam+b+ha wa lho nub srin yul du phebs pa'i dus chen /
dgu pa'i bco brgyad jo bo rje dga' ldan du gshegs pa'i dus chen /
bcu pa'i nyer lnga rje bdag nyid chen po bar do longs spyod rdzogs skur sangs rgyas tshul bstan pa'i dus chen sogs la'ang 'gyur che zhing /
rang bzhin tha mal du gnas pa las dge bsnyen dge tshul slong de las kyang theg chen gso sbyong dang byang sdom sngags sdom dang ldan pa rnams ni rten gyi sgo nas lhag par 'gyur che ba dang /
nges 'byung byang sems yang dag pa'i lta ba sogs kyis rtsis zin pa'i sgo nas byas na bsam pa'i sgo nas phan yon shin tu khyad par du 'phags pa thob par mdo rgyud mang po las gsungs shing /
gzhan yang 'gyur sngags /
phyag bya ba'i sngags /
bskor ba bya ba'i sngags rnams bton nas byas na phyag skor re re'ang bye ba 'bum 'gyur du gsungs pa la nges pa brtan po bskyed nas skor ba gsog 'dod pa rnams kyis skor ba'i @# / /
grangs ni /
rten gtso jo shAka rnam gnyis /
rgyal ba sman gyi bla /
mi 'khrugs pa /
bskal bzang sangs rgyas stong sogs bris 'bur gyi sku dang /
gsung rab kyi glegs bam tshad med pas tshang ma'i tshad len pa sogs mi thub pas rten gyi gtso bo mahA bo d+hi'i bzhugs pad la 'dom do khru do mtshon gsum yod pa las tshad blang bar dga' ldan theg chen gling dang gzems khang gnyis bsdoms pa'i skor lam du 'dom nyis brgya dang sum cu so gnyis yod 'dug par zhib tu rtsis pas gling skor stong phrag gcig dang brgyad cu la jo bo'i padma'i skor ba 'bum ther gcig kha skong dang bcas 'gro ba 'dug pas /
skor ba gsog mkhan rnams de ltar du nges par bya la nad pa sogs skor ba rgyun ring mi lcogs pa rnams kyis skor ba brgya tsam las mi thub kyang sngon shing lo la brten pa'i srin bu dang khyis 'das pa'i phag gis mchod rten la lan gsum skor bas dgra bcom pa'i go 'phang mngon du byas par gsungs pa la dpags na bsod nams kyi phung po gzhal bar dka' ba zhig thob par nges so / /
spyir dkon mchog gi rten la sri zhu 'am bya ba cung zad bgyis pa'i phan yon rlabs po che de ltar byung ba lags shing /
khyad par 'di dag gi nye phyogs su gnas pa spyi dang /
lhag tu dgon gnas 'dir phyin chad 'byon pa dang da lta yod pa thams cad kyis rten 'gangs chen 'di rnams la mchod pa dang phyag dang skor ba sogs kyis bkur sti zhabs tog bsgrub cing rang rang gi blo nus dang bstun pa'i sgo nas gsol ba btab na sde 'di dar rgyas yun du 'phel ba dang /
thugs mthun bshad sgrub 'phel zhing lugs gnyis kyi bsam don mtha' dag bde blag tu 'grub pa dang /
lhag par bla ma rgyal ba sras bcas kyis tshe rabs kun tu dgyes bzhin rjes su 'dzin pa sogs phan yon dpag tu med pa 'byung bas thams cad kyis 'dun pa tshig dril mdzad dgos /
de las bzlog na 'brom rje rgyal ba'i 'byung gnas kyis /
brang khang mchod pa ngan pa gzigs pa'i tshe dkon mchog gi mchod pa la brtson par mdzod cig /
mchod pa ngan na bar chad mchi'o / /
zhes gsungs pa ltar nad gdon bar chad sogs kyis gtses shing phun tshogs thams cad 'grib par 'gyur pas mchod 'bul gtsang spra byas pa tsam gyis mi chog par gtsug lag khang dang skor lam phyi nang gi gang bdar 'dzin spras sogs la le shor med pa gal che /
gzhan yang 'di gar dad ldan rnams kyis phul ba'i dngos po che phra phal cher rten chen khag dang gan+d+ho la 'di'i rgyu 'gro kho nar chad lus med par song yod pa kun gyi thugs la gsal ba ltar dang /
@# / /
da lta gser dngul gos dang sogs phran bu yod pa dang /
su rug gang yod kyang 'phral gyi 'tsho ba'i yo byad tsam ma gtogs gtsug lag khang dang rten gsum 'di dag gi mchod pa'i rgyur bsngos zin pa yin pas mchod pa g.yo brol nang dkon mchog gi jas 'di lta bu la mchog dman su thad nas dpa' shed dang /
bsam chung bag med pa'am /
thabs 'phrul sna tshogs kyis mi ser sogs 'phrog 'joms dang sgo gsum gyi nar gnas pas dkor la 'bags pa rnams 'jig rten dang 'jig rten las 'das pa'i chos srung mthu rtsal can rnams gang la gang 'tsham gyi cho 'phrul sna dbus tshar bcad par 'dus pa'i dge 'dun dkon mchog tshogs yongs nas zla re'i mkha' 'gro 'du ba'i dus gnyan gyi gtor skyong skabs dgongs pa rtse gcig pas drag po'i bskul tshig phyer nas 'phrin las gnyar du gtad gyin yod par bag zon ma mdzad na ma mgon bsrung ma'i tshogs kyis gdug can de dag gi snying khrag 'jib par nges shing /
der ma zad tshe rabs grangs med par rnam smin gyi sdug bsngal mi bzad pa myong bar 'gyur pa ni spyod 'jug las /
lcags bsregs gzhi su yis byas / /
mi tshogs 'di dag ci las byung / /
des na de dag thams cad ni / /
sdig sems yin par thub pas gsungs /
zhes pa ltar dmyal ba'i me dang mtshon cha sogs gzhan gyis ched du byas pa lta bu ma yin par rang gi sdig sems de dag gi rnam par shar ba yin par gsungs shing /
dkar nag gi las gang bsags kyang 'phel che ba dang /
ji tsam phra mo yin kyang 'tshe bas lus dang go rim mi 'chol bar nges par smin par 'gyur te /
'dul ba lung las /
las rnams bskal ba brgyar yang ni / /
chud mi za zhing tshogs dang dus / /
rnyed na lus can rnams la ni / /
'bras bu rtag tu 'gyur pa nyid /
ces ji ltar gsungs pa ltar yin zhing /
de'ang gzhan rnams 'jigs pa bskyed pa dang /
bsdigs bskur ba'i ched du gsungs pa tsam min par gnas tshod la ji ltar 'byung ba bzhin mi bslu ba'i gtan tshigs yang dag pa yin te /
klu'i rgyal po rgya mtshos zhus pa las /
mkha' las zla ba sa la lhung yang gda' / /
rgya mtsho skam shing ri rab snyil yang gda' / /
sa la gnam lhung dum bu brgyar bgyur gda' / /
rgyal ba'i bka' ni gzhan du yongs mi 'gyur /
zhes sangs rgyas bcom ldan 'das kyis brdzun gsung ba rnam pa thams cad du mi srid pas ji skad gsungs bde kho na ltar 'grub par gdon mi za zhing /
de'ang sems can thams cad kyi don du byang chen thob par 'dod pa'i sems bskyed kyis kun nas blangs nas rnam mkhyen ye shes thob pa'i @# / /
rgyur zhi thag pa nas bsngos pa'i dge ba mtha' dag byang chub ma thob kyi bar du mi 'dzad cing /
dge ba'i las lam rnams bskal ba bye stong du mas bar du chod kyang rang rang gi bde 'bras phyung ma zin par chud mi za ba yang mdo dran pa nyer gzhag las /
rten dar brten pa legs bskrun dang / /
dge 'dun gnas mal bca' ba sogs / /
dge nas dge bar rtag tu 'gyur / /
bskal pa bye ba stong du yang / /
dge ba yongs su chud mi za /
zhes de bzhin gshegs pa'i bka' bslu ba med pas gtan bde bla na med pa'i rtsa ba 'di lta bu bskrun pa la rje bdag nyid chen pos /
'bad pa chung dus rlabs chen tshogs sdud la / /
dge la rjes su yi rang mchog tu gsungs /
zhes ji ltar stsal ba bzhin rang gi sngon byas dge ba la rlom sems bral ba'i dga' ba bskyed pas bsod nams rlabs po che thob par 'gyur pa dang /
'jig rten na dpe zla ma mchis pa'i rten chen 'dzam gling rgyan mchog 'di dag mkhas pa nas ba glang rdzi'i bar gyi skye dgu mtha' dag dga' zhing 'dun pas lam gyi ngal ba sogs la ma 'dzem par blta zhing phyag mchod bkur ba'i 'os su gyur par ma zad gzhan gyi g.yam la rgyugs pa lta bu ma yin par dad gus shugs drag pos gsol ba 'debs na gnas skabs mngon mtho lha mi'i rten bzang rim par brgyud de mthar thug dus gsum mkhyen pa'i sar bde blag tu reg pa gor ma chag pas de lta bu'i tshul gyis dal 'byor la snying po blangs pa'i thabs la ci nas 'dad pa mdzad 'tshal lo / /
smras pa /
bsod nams stobs kyis mngon par mtho ba dag /
bsod nams 'dzad med gter la dpang ba'i phyir / /
bsod nams zhing mchog rten gsum 'di dag la / /
bsod nams 'phel ba'i bsam sbyor lhur len 'os /
bsod nams kun sdud gling zhes snyan pa'i sgras / /
bsod nams nyer bzung skye bo kun dga' yang / /
bsod nams min las nye bar 'du byed pa'i / /
bsod nams dman pa rnams la ci 'gyur bgrang / /
bsod nams ye shes tshogs zung bzang po'i dpal / /
bsod nams dpung ldan rnams la snyoms brdal slad / /
bsod nams bla med zhing sa legs bskrun pa'i / /
bsod nams 'di yis bden tshig deng 'grub shog /
ces gnas mchog bsod nams kun sdud gling rten dang brten par bcas la sri zhu bgyis pa'i rim pa ched du brjod pa ngo mtshar gnas la 'god byed lha yi rnga bo che zhes bya ba 'di yang btsun pa ngag dbang blo bzang bstan pa'i rgyal mtshan gyis chen po ching gi rgyal srid kyi bsngags smon gnam lo nyer lnga pa'i nag pa zla ba'i tshes bzang por dbu btsugs te song tho sogs rim bzhin btab das las mjug grub bstun bla brang bkra shis bsam gtan pho brang gi gzims chung @# / /
rab zhi bde ldan dga' tshal du rdzogs par bris pa 'dis kyang phan bde'i 'byung gnas rgyal ba'i bstan pa 'phel zhing 'gro ba'i bde skyid rdzogs ldan gyi dpal la 'gran pa'i rgyur gyur cig / /
