! / /
rgyal ba sras dang bcas pa rnams la phyag 'tshal lo / /
byams pa gling na bzhugs pa'i dge 'dun rnams kyis spyi'i khrims su bya ba'i bca' yig chung du mdzad pa la /
dbyar dgun gyi mtshams kyi dus su nang gi rkyen gyi dbang du byas na /
ltung ba'i phyir chos pa dang /
nad pa'i phyir dang /
dge bskos dang zhal ta ba dang /
spyi las byed pa'i dge bsnyen dang /
thab gcig la 'du pa'i spyil po so sor 'dug pa dang /
mthun rkyen gyis gtugs pa dang chos mthun gyi bya ba la mi 'gro ka med kyis phyi rol tu 'gro dgos pa dang /
chos kyi nyin mo ma gtogs pa spyil po phan tshun dang gling gi phyi rol tu me 'gro zhing /
phyi rol @# / /
tu 'gro dgos pa'i rkyen dang ldan pa'i tshe yang dge bskos la dris nas mngon chung bar byas te 'gro bar bcad /
de rnams dang 'gal na dge 'dun la brjod de nyes pa phyir bcos nas phyag brgya 'tshal bar bcad /
gdams ngag gsar du zhu bas 'os pa la ma dris par gling gi phyi rol tu phyin na gdams ngag de'i 'phro mi sbyin par bcad /
phyi'i rkyen gyi dbang du byas na glo bur du byon pa thams cad bskos pa'i dge bsnyen gyis ma brtags par mtshams mtho yan la btang na nyes pa bsgrags nas dge bsnyen phyag nyi shu rtsa gcig 'tshal du 'jug par bcad /
dgos pa khyad par can ma gtogs mtshams mtho'i nang du mi gtong ba dang /
nges par phrad dgos kyi rkyen dang ldan na dge bsnyen gyis brda sbyar te mtshams kyi phyi rol tu phrad par bcad /
gling gseb tu bud med zhag tu mi bzhag cing chos ldan gyi dgos pa ma gtogs gling gseb tu'ang mi btang /
rtsa shing la sogs pa'i yo byad phran tshegs 'tshong ba dang /
sprang po gling gseb tu mi btang zhing gal te btang na chad pa gong bzhin byed par bcad cing kha zas dge bsnyen gyis bsdus nas mtshams kyi phyi rol tu skyel bar bcad /
gling gseb tu khyi rkun byung na gling sgom gang du byung ba de'i mtshams kyi phyi rol tu 'dod par bcad /
bre srang sogs bya ba zin ma thag spyi sa skor du bskyal ba dang /
zhing btab pa'i steng du lam mi bya ba dang /
dud 'gros zhing zos pa byung na ci tsam brlag pa'i rin zhing bdag la sbyin par bcad /
chu ngogs chu 'gram longs spyad du rung ba'i shing kun la mkho ba'i gnas dge 'dun gyi kun dga' ra ba rnams su mchil ma dang snabs dang mi gtsang ba la sogs pa'i dngos po mi 'dor ba dang /
gling gseb tu rgyang skad mi 'bod pa dang /
kha ton gyi sgra chen po dang /
thug rum gyi sgra mi byed par bcad /
nye 'khor du yo byad nyo ba rnams kyis snga mas thag ma bcad par dngos po'i steng du mi rub cing hab bshur mi bya /
rin thang ji ltar bcad pa las rin thang lhag chad du mi 'jal zhing /
gling gseb nang tshun chad ma gtogs rin thang gcod par bskos pa la ma gtugs par nyo tshong byas pa byung na dge 'dun gyi tshogs la phan par chu ban gsum skyel bar bcad cing de las 'das na dge 'dun gyi dbus su bzod pa gsol bar bcad /
dge 'dun 'dus pa'i shul du bskos pa'i mi dang nad pa'i phyir dang zhal ta ba dang dge bskos la dris nas ma gtogs gling gseb tu brang khang phan tshun du mi 'gro ba dang /
gling gseb tu dud 'gro zhag gsum min par mi bsten par bcad /
sbyin bdag dang las byed pa ma gtogs thab rtsar mi sdod cing tshogs che chung gang du 'du ba'i tshe sgrub nus pa rnams kyis bem po dang phyam tshe mi bgo bar bla gos dang rdul gzan sogs dbyibs rung ba la brten par bcad /
kha 'thab byed pa byung na ltung ba bshags nas dge 'dun gyi dbus su phyag dang bcas pa'i ltung bshags tshar bdun bton nas bzod pa gsol zhing tshogs su chu ban gsum skyel bar bcad /
gral la 'du ba'i kun spyod lhag ma rnams mdzas chos pa dang zhal ta bas bsgo ba bzhin du byed par bcad /
mtho nang du shing dang lo ma mi gcod pa dang /
mtshams kyi snga rol na yod pa rnams kyis mtshams bsdams nas ma grol bar mkhar @# / /
las gsar du mi bya ba dang /
glo bur du sleb pas mi byed kha med kyi mkhar las dgos pa byung na dge bskos dang zhal ta ba la dris nas ji ltar 'os pa'i sar byed par bcad /
rtsa bdag yin yang nam 'gro ba'i tshe spyil po mi bshig pa dang /
song ba'i shul du'ang spyil po phan tshun bshig nas gcig tu 'dril ba mi byed pa dang /
spyil po bzhag sa'i do dam dngos su byed pa med na dge bskos dang zhal ta ba la gtod par bcad /
gnas 'dir chos theg re sdod par 'dod pa'i rab byung rnams kyis zangs ri man chad kyi mi sde la 'u lag bskul na bla ma la dmigs pa'i sdig kham po che gsog par snang bas de mi byed pa dang /
ches nas gsung shog blangs nas nan gyis yo byad ster du bcug na sbyin bdag rnams yid sun nas dge 'dun spyi la mi mos pa'i dgag bya chen po 'dug pas de ltar mi byed par bcad /
gal te de gnyis dang 'gal bar byas na dge 'dun gyi dbus su nyes pa bsgrags nas bzod pa gsol bar bcad /
gleng na skyon brjod du 'gro ba'i nyes pa rnams la grwa 'dir chos thog re sdod pa tshun chad du sdod pa'i rab tu byung ba rnams kyis 'dir bzhugs kyi rab byung la smras pa la /
dge bskos kyis gang las thos pa sogs ji ltar yin rtsad bcad pa'i tshe gzhi de gang yin gyi nges pa mi snang na gcig nas gcig tu brgyud pa'i gang smras thams cad kyis nyes pa phyir bcos nas dge 'dun 'dus pa'i spyan sngar phyag nyi shu rtsa gcig byas te bzod pa gsol bar bcad /
bslab khrims chen mo la gtogs pa rnams kyis yul dus kyi dbang gis sgrub par ma nus pa mig gnya' shing gang tsam las phan chad du mi lta ba la sogs pa 'ga' zhig ma gtogs grwa 'di na phyir bcos kyi lag len yod pa'i sde lnga'i ltung ba khrims chen mo'i khog tu zhugs pa'i grogs la byung ba /
dge slong bskos pa la sogs pas glengs na ltung ba phyir 'chos pa'i thabs sgrub pa gang yang rung ba la ma smras par gsang ba dang /
grwa 'dir dge 'dun gyi bca' yig che chung dang 'gal ba'i nyes pa byung ba shes bzhin du bskos pa'i dge slong la ma bshad par gsang na'ang chad ba snga ma bzhin byed par bcad /
grwa 'dir phyogs ris nas byon pa'i sdom brtson rnams kyi kun spyod yongs su dag pa la brten nas rgyal ba'i bstan pa rin po che phyogs thams cad du dar zhing rgyas par bya ba'i phyir dge 'dun gyi khrims su bca' ba mdzad pa 'di mtho dman gyi sa thams cad nas so so nas thugs khur chen po bsnams te /
bstan pa rin po che rgyas pa'i thabs la dge 'dun gyi khrims su bca' ba 'di'i gzhung srong bar mdzed /
gtsug lag khang rnams klog pa dang / /
kha ton gyis rgyas legs gnas shog /
rtag tu dge 'dun mthun pa dang / /
dge 'dun don yang 'grub par shog /
bslab pa 'dod pa'i dge slong dag /
dben pa dag ni thob gyur te / /
g.yeng ba thams cad rab spangs nas / /
sems ni las rung sgom gyur cig /
bya lo zla ba lnga pa'i yar ngo'i tshes bzhi'i nyin gangs ri'i dbang po 'o de gung @# / /
rgyal gyi lha zhol dben gnas byams pa gling du yongs su rdzogs pa'i dge ba'i bshes gnyen chen po blo bzang grags pa'i dpal gyi zhal snga nas bka' gnang ste /
sdom brtson sde snod 'dzin pa'i gnas brtan /
bstan pa rin po che la gces spras su mdzad pa rnams kyi khrims su bca' ba chung ba dang por mdzad pa'o / /
