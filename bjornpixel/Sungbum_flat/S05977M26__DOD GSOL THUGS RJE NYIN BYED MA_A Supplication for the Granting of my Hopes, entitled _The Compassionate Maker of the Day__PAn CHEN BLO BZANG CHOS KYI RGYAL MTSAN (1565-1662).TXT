@# / /
oM swa sti /
thugs rje nyin mor byed pa'i 'od stong gis / /
gdul bya'i rmongs mun mtha' dag sel mdzad cing / /
phan bde'i 'dab brgya bzhad pa'i dpal ster ba / /
drin can bla ma rnams la gsol ba 'debs / /
skyon bral yon tan kun gyi mdzod 'dzin pa / /
phyogs bcu dus gsum kun tu bzhugs pa yi / /
rdzogs sangs rgyas @# / /
dang byang chub sems dpa'i tshogs / /
ma lus pa la gus pas gsol ba 'debs / /
dran pa tsam gyis bar gcod kun sel zhing / /
thun mong mchog gi dngos grub stsol mdzad pa'i / /
mkha' 'gro chos skyong bsrung ma'i tshogs rnams la / /
dang ba'i yid kyis bstod cing gsol ba 'debs / /
bslu med skyabs kyi dam pa khyed rnams la / /
gus pas btud cing gsol ba btab pa'i mthus / /
phyi nang 'gal rkyen bar gcod kun zhi zhing / /
bsams don chos bzhin 'grub par byin gyis rlobs / /
deng nas bzung ste byang chub snying po'i bar / /
rtag tu dal 'byor tshang ba'i rten thob cing / /
mtshan nyid ldan pa'i dge ba'i bshes gnyen gyis / /
'bral med rjes su 'dzin pa nyid gyur cig /
de yi mthu las mdo sngags gsung rab kun / /
tshig don ji bzhin rtogs pa'i rnam dpyod kyis / /
sras bcas rgyal ba'i mdzad pa 'phrin las rnams / /
ji bzhin bsgrub la 'jam dbyangs ltar gyur cig /
ces pa 'di yang mdo sngags yongs su rdzogs pa'i dge ba'i bshes gnyen chen po ngag dbang chos kyi rgyal mtshan pas 'di lta bu zhig dgos ces nan cher bskul ba la brten nas /
btsun pa blo bzang chos kyi rgyal mtshan gyis smras pa'o / / / /
