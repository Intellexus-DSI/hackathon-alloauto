ngo sprod phran bu /
rnam par dkar ba'i zer phreng gis / /
rnam dkar kun dga' mdzes zhal phyes / /
rnam mang rig pa'i mdzod phyes nas / /
rnam bkra bdag blo gter du bsgrubs / /
'dir gleng bar bya ba ni /
deng sang rgya mi 'ga' zhig gis /
rgyu med rgyus gtam gyis bod kyi mtha' mtshams kyi mi rigs 'di dang 'di bod min no zhes dum gcod dum gcod kyi bya ba la zhugs te /
'brel med ltar snang gi sgrub byed sha stag bkod nas lung rigs rnam dag gi rtsom pa dag la tshan rig dang shin tu mi mthun no zhes gshe bar byed pa'i yig rdzob nyin re las nyin rer mang bar 'gyur bzhin pa dang /
tha na bod la gling seng chen lta bu'i dpa' bo dang /
thon mi sam b+ho Ta lta bu'i mkhas pa /
lo rgyus yang dag pa rtsom mkhan gyi mkhas pa byung ma myong ngo zhes smod la /
rang rigs kyi mi mgo yang 'ga' zhig gis kyang chu sna gar khrid kyi tshul du me thog tu shing snon par byed do / /
des na 'dir the bo rong gi mi'i byung tshul la'ang log gtam 'ga' thos pa'i rkyen gyis /
re zhig de'i byung tshul tsam brjod par bya ste /
mdo smad chos 'byung deb ther rgya mtsho zhes bya ba las /
mdo smad lho byang gi mi phal cher bod chos rgyal gyis rgya bod so mtshams su bzhag pa las mched pa sha stag yin pas skad rigs la'ang brda rnying ma 'gyur ba mang zhes gsungs pa ltar /
sngon rgya'i rgyal bo thang gi dus su /
sa 'di rgyas bzung stabs /
rnga ba sogs su rgya mkhar mang bo yod mod /
srong btsan gyi dus bod dmag khri phrag mang bo btang ste /
rgya cham la phab /
'di phyogs kyi rgya'i kru'u mang bo bcom nas /
rkyang chu'i rgyud dang /
chu dkar rgyud /
chu nag rgyud /
tsha chu'i rgyud sogs su bod dmag rnams bzhag ste /
sa mtshams srung du bcug pa'i mi rgyud ni sa de dag gi bod rnams yin la /
the bo'i sa 'di yang de'i skabs nas bod kyis bzung ba dang /
slar yang khri srong gi dus su ngan lam ta ra klu gong dmag dpon du bskos te dmag btang /
b+ha ta hor gyi sgom grwa bcom /
rgyal bo d+harma pA la dang /
g.yu'i thub pa rang byon /
bse 'bag smug chung sogs rdzas dang yo byad thams cad khyer /
de'i skabs dmag nang nas skyen po btus pa'i dpa' bo mi dgu dmag dang bcas pa sa mtshams su bzhag ste /
rgyal bo'i bka' ma log bar du yar yong mi chog pa'i bka' phab /
de'i stabs kyis de dag gi mi rgyud la ka ma log tu grags shing /
deng sang gi dpal ris dang /
sos nan sogs mdo smad byang phyogs kyi bod rigs phal cher de las mched pa red /
the bo'i sa cha 'dir yang khri srong gi dus su so mtshams srung ba'i dmag bzhag pa gung thang bstan pa'i sgron me'i rnam thar las gsungs /
mdo smad chos 'byung las /
de yang khri ral pa can gyis tsong khar dmag gi gzi byin bskyed pa'i dar bo che phyar /
dmag rtsis dang go bsher mdzad dus dar ba zer bas g.yag chen po gnyis mchan khung du bcug ste sa la ma reg par khyer bas /
cen dar ba g.yag khur zhes ming thogs pa dang /
dmag sde thams cad las de bud pas /
de bud du thogs /
rgya bod kyi sa mtshams gnon pa'i dmag dpon du bskos /
theb jus brag dkar gnyan gyi pho brang la btsan mkhar brtsigs te /
mdo smad kyi mi dpon byas /
zhes gsungs pa dang /
gung thang bstan pa'i sgron me'i rnam thar las /
de phud g.yag khur du grags pa rgya'i kha gnon du bzhag ste theb ju brag dkar gnyan gyi pho brang du mkhar bzung nas bsdad pa'i lho phyogs the bo stod smad gnyis su grags pa las /
the bo stod ma zhes pa ri brag gi sa char gnas shing /
dpa' rtsal ngom pa'i dud tshang khri phrag brgal ba'i yul gru de las 'breng ba zhes pa chad /
ces sogs gsungs pa ltar ro / /
des na the bo'i mi dag gi 'byung khungs de 'dra yin la /
the bo zhes pa'i ming thogs tshul ji 'dra yin zhes 'dri na /
de ni 'di ltar thogs pa yin te /
sngar bshad pa ltar /
dar ba g.yag khur ni /
dmag sde thams cad las de bud pas /
de'i ming la de bud dam de phud du thogs /
de'i dmag sde chen po de'i ming la'ang de phud du grags /
de dus dang da lta'ang de phyogs kyi skad kyi gdangs la de dang the gnyis sgra shin tu nye ba dang /
phud dang bud dang po rnams kyang sgra shin tu nye ba'i stabs kyis /
phyis su brda 'gyur nas the bo zhes 'bod cing bris pa red /
'di la 'khyog bshad srid kyang don dngos gnas ming thogs tshul 'di red /
de ltar brda 'gyur ba ni the bo ma zad gzhan yang mang ste /
dper na pra sti ni pra sde brda 'gyur ba thu'u bkwan rnam thar las gsungs pa dang /
dmu dge la sngar dmod dge zer yang /
phyis su brda 'gyur nas dmu dge zhes 'bod pa dang /
khams kyi sa'i cha mgar thar la de ga'i rong khul gyi yul skad kyi dbang gis 'ga' tha zer ba /
'brog pas gdangs de ni dag 'don gyi tshul du 'ga' dag zer ba lta bu mang /
dpon gyi ming yul sde la thogs pa'ang mang ste /
dper na /
rgyal mo tsha ba rong du sdod pa'i dmag sde chen po'i 'go dpon gyi ming la kho phan zer zhing /
de la bod rgyal gyis bka' gnang tshe /
rgyal mo tsha ba rong gi kho phan la zhes bka' shog gnang bar byed /
phyis tshig sdud byas te /
tsha rong kho phan la zhes chab shog bskur /
de'ang tshig sdud byas te tsha kho la zhes chab shog bskur ba sogs kyi dbang gis /
yul sde la'ang tsha kho zhes ming chags te /
deng sang gi bar tsha kho zhes 'bod pa de lta bu red /
rgyal rong zhes pa rgyal mo tsha ba rong zhes pa'i ming tshig sdud byas pa red /
de'i stabs kyis sngon gyi chos 'byung rgyal rabs rnam thar tshang mar rgyal rong zhes rgya'i rjes 'jug la la yig yod pa las med pa gcig kyang mthong rgyu med /
da lta 'ga' zhig gis rgyal rong zhes pa'i rgya'i rjes 'jug gi la bcad nas /
rgya rong zhes pa mi rgya rigs yin pa dang rong khul yin pas de ltar brjod ces rjod mkhan yang yod /
ming de thogs don ni yul 'dir rgyal mo dmu rdo zhes pa'i gnas ri grags pa can zhig yod /
rgyal mo rngul chu'i chu rgyud kyi ri thams cad ri de'i ri rgyud red /
ri de'i ri rgyud dang chu rgyud kyi tsha ba cung che ba'i yul chen de la rgyal mo tsha ba rong zer /
bod yul 'di la tsha ba rong zer ba gnyis yod pa las /
mdo smad kyi tsha ba rong 'di la rgyal mo tsha ba rong zer zhing /
stod kyi tsha ba rong de la lho tsha ba rong zer /
bai ro tsa na rgyangs 'phud gtong ba'i tsha ba rong ni rgyal mo tsha ba rong red /
khong btson du 'jug mkhan gyi rgyal bo mdo bzher nag po'i rgyal rgyud ni rgyal nag lcags mgon tshang zer ba da lta'ang yod /
khong gis phyag 'debs mdzad pa'i mdo'i dgon pa chu pho nor bu'i gling ni rdzi 'gag rgyal sa'i thag nye na yod /
sngags kyi dgon pa bde chen gling ni khro chu'i khog na yod /
khong gi sgrub phug 'bar khams kyi gong du spyi le bcu nyag cig gi mtshams su yod la mjal mkhan yang mang /
dmu dge'i smad dang /
shar dung ri sogs su yang khong gi sgrub phug yod /
deng sang rgyus med rgyus gtam la dga' mkhan cung mang gshis /
rgan po khom bar zhig la zhar byung du 'di dag ngo sprod phran bu byas so / /
