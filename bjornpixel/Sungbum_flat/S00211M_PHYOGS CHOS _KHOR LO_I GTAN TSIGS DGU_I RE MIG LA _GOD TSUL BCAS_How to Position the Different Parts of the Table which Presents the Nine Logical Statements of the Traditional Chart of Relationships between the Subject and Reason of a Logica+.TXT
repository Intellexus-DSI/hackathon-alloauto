@# / /
phyogs chos 'khor lo'i gtan tshigs dgu'i re mig la 'god tshul bcas bzhugs so / / / / /
tshad ma'i mdo'i dngos bstan gtan tshigs kyi dbye ba /
bsdu ba /
mthun dpe /
phyogs chos can gyi gtan tshigs ba dgu gsungs pa'i dgos pa /
'khor lo la 'god tshul dang lnga /
dang po ni /
phyogs chos mthun phyogs yod med dang / /
rnam gnyis re re dag la yang / /
rnam gsum mi mthun phyogs la yang / /
yod med rnam pa gnyis phyir ro / /
zhes pa'i phyogs chos can gyi gtan tshigs kyi sgras brjod pa dgu bstan nas /
dgu po de'i rtags sgrub bya'i chos chos can dpe rnams ston pa la /
gzhal bya byas dang mi rtag dang / /
byas dang mnyan bya rtsol las byung / /
mi rtag rtsol byung reg min ba / /
de dgu rtag la sogs pa'o /
zhes pa'i rtags dgu bstan /
! /
rtag la sogs pa'o zhes pa'i sgrub bya'i chos dang po dngos su bstan nas /
lhag ma brgyad shugs la bstan yang /
tshigs su bcad na /
rtag dang mi rtag rtsol byung dang / /
rtag dang rtag dang rtag pa dang /
rtsol byung min dang mi rtag rtag /
de dgu sgrub bya'i chos su 'gyur /
! /
sgra dang sgra dang dung sgra dang / /
sgra dang sgra dang dung sgra dang / /
dung sgra dung sgra sgra dang ni / /
de dgu chos can dag tu 'gyur /
! /
gnyis pa ni /
@# / /
gtan tshigs dgu po de bzhir 'du ba yin te /
rtags yang dag gnyis /
de sgrubs kyi 'gal rtags gnyis /
dngos kyi ma nges pa'i rtags bzhi /
dbus kyi thun mong ma yin pa'i ma nges pa'i rtags gcig dang bzhir 'du ba'i phyir te /
steng 'og gnyis la yang dag gnas / /
logs gnyis 'gal ba'i gtan tshigs so / /
zur bzhi dngos kyi ma nges pa / /
dbus na thun mong min ma nges / /
zhes gsungs pa'i phyir /
! gsum pa ni /
gtan tshigs 'khrul 'khor rnam pa yis / /
dpe yi rnam pa 'di lta ste / /
nam mkha' bum dang bum mkha' bzhin / /
bum pa glog dang nam mkha' bzhin / /
nam mkha' bum dang bum mkha' bzhin / /
mkha' dang bum pa glog bzhin dang / /
glog dang nam mkha' bum pa bzhin / /
bum pa glog dang nam mkha' bzhin / /
nam mkha' rdul phran las bum rnams / /
'di ni nges pa'i dbang byas yin| ! |bzhi pa ni /
gang phyir gtan tshigs zhes sogs gsungs pa la dgos pa yod de /
mtshan gzhi 'bras rang ma dmigs pa'i rtags gsum gyi grangs nges shes pa'i ched du'o / / / /
! lnga pa 'khor lo la 'god tshul la /
re mig dgu yod pa'i dang po gsum la 'di ltar rim pa bzhin bkod /
re mig dang po sgras zin la /
sgra chos can /
rtag ste /
gzhal bya yin pa'i phyir /
zhes bkod pa sgras brjod lta bu yin /
don la /
sgra chos can| rtag ste /
gzhal bya yod pa'i phyir /
dper na nam mkha' dang bum pa bzhin /
zhes pa lta bu yin te /
gzhal bya yod pa de sgra rtag par sgrub pa'i mthun phyogs dang mi mthun phyogs gnyis ka la khyab byed du 'jug pa'i gtan tshigs yin pa'i phyir / /
sgra chos can /
mi rtag ste /
byas pa'i phyir /
dper na /
bum pa dang nam mkha' bzhin /
zhes pa lta bu lteng du bkod pa'i rtags sbyor yang dag yin no /
byas pa sgra mi rtag par sgrub pa'i mthun phyogs la khyab byed dang mi mthun phyogs la gtan med du 'jug pa'i gtan tshigs yang dag yin te /
mi rtag pa la byas pas khyab| mi rtag pa ma yin pa la byas pa gtan nas med do / /
dung sgra chos can /
rtsol byung yin te /
mi rtag pa'i phyir /
dper na bum pa dang glog dang nam mkha' bzhin /
zhes bkod pa'i tshe mi rtag pa de dung sgra rtsol byung du sgrub pa'i mthun phyogs la khyab byed dang mi mthun phyogs la rnam gnyis su 'jug pa'i gtan tshigs yin te| rtsol byung la mi rtag pas khyab /
rtsol byung ma yin pa la mi rtag pa dang rtag pa gnyis yod pa'i phyir / /
! re mig bar pa gsum la rim pa bzhin 'di ltar bkod /
'khor lo'i sgras zin la /
sgra chos can /
rtag ste /
byas pa'i phyir /
zhes bkod pa'i tshe /
byas pa sgra rtag par sgrub pa'i mi mthun phyogs la khyab byed du 'jug pa'i rtags su bkod pa /
rtag pa'i mi mthun phyogs la mi rtag pa'i khyab pa 'dod pa'i rgol ngor sam bkod pa'i don yin no la sgra chos can /
mi rtag pa ma yin te /
byas pa yin pa'i phyir /
dper na /
nam mkha' dang bum pa bzhin zhes bkod pa'i tshe /
byas pa de'i mthun phyogs la gtan mang mi mthun phyogs la khyab byed re mig dbus ma la /
sgra chos can /
rtag ste /
mnyan bya yin pa'i phyir /
dper na /
bum pa bum pa dang nam mkha' bzhin /
zhes bkod ba'i tshe mnyan bya sgra rtag par sgrub pa'i mi mthun phyogs la gtan med du gsungs pa ni /
mnyan bya sgra rtag par sgrub pa la phyogs chos can du song ba'i rgol ba'i ngo bor mthun phyogs dang /
mi mthun phyogs gnyis ka la gtan med du song ba'i don yin te /
rgol ba des phyogs gang la yang yod med ma nges pa'i phyir /
dung sgra chos can /
rtag ste /
rtsol byung yin pa'i phyir /
dper na /
nam mkha' dang bum pa dang glog bzhin no / /
zhes bkod pa'i tshe /
rtsol byung dung sgra rtag par sgrub pa'i mthun phyogs la gtan med dang /
mi mthun phyogs la rnam gnyis su 'jug pa'i gtan tshigs yin te /
rtag pa la rtsol byung gnyan nas med kyang /
rtag pa ma yin pa la rtsol byung bum pa dang /
rtsol byung ma yin pa glog gnyis yod pa'i phyir /
! re mig mtha' ma gsum la rim pa bzhin 'di ltar bkod /
dung sgra chos can /
rtsol byung ma min te /
mi rtag pa'i phyir /
dper na /
glog dang nam mkha' dang bum pa bzhin /
zhes bkod pa'i tshe /
mi rtag pa dung sgra rtsol byung ma yin par sgrub pa'i mthun phyogs la rnam gnyis dang mi mthun phyogs la khyab byed du 'jug ste /
rtsol byung ma yin pa la mi rtag pa dang rtag par gnyis yod /
rtsol byung la mi rtag pa'i khyab pa'i phyir /
dung sgra chos can /
mi rtag ste /
rtsol byung yin pa'i phyir /
dper na /
bum pa dang glog dang nam mkha' bzhin /
zhes bkod pa'i tshe rtsol byung de dung sgra mi rtag par sgrub pa'i mthun phyogs la rnam gnyis dang mi mthun phyon lag tan med du 'jug pa'i 'og tu bkod pa'i gtan tshigs yang dag yin te /
mi rtag ba la rtsol byung yin min gnyis yod /
mi rtag pa ma yin pa la rtsol byung gtan nas med do /
bye brag pas rtag mi rtag gnyis ka la reg bya can min pa dang yin pa gnyis gnyis 'dod pa'i de'i ngo bor sgras zin la /
sgra chos can /
rtag ste /
reg bya can ma yin pa'i phyir| dper na /
nam mkha' dang rdul phran dang las dang bum pa bzhin zhes bkod kyang don la zla gcig zla gnyis su snang ba'i dbang shes chos can /
mngon sum yin te /
dbang shes yin pa'i phyir /
zhes bkod pa'i tshe /
dbang shes de de'i phyogs gnyis ka la rnam pa gnyis gnyis su 'jug tshul shes bar bya'o / / / /
