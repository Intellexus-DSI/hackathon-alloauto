! / /
na mo gu ru many+dzu g+ho ShA ya /
gang gi gsung gis skal bzang 'gro ba'i tshogs / /
legs par dbugs 'byin mdzad pa rgyal ba'i sras / /
'jam pa'i dbyangs zhes bla ma'i zhabs kyi rdul / /
bsam pa thag pas spyi bor gzung bar bgyi / /
mdzes ldan padma dri med ri bong can / /
de steng sgeg pa'i nyams kyis yid 'phrog cing / /
gzi byin nyi ma 'bum ltar rab tu brjid / /
phyag gi mthil na tshe dpag med bzhugs shing / /
bdud dang nyon mongs dgra las lags rgyal bas / /
'jig rten gsum na rnam par rgyal ma zhes / /
gang gi snyan pa rab tu gsal ba can / /
bcom ldan 'das ma de la mgos phyag 'tshal / /
de yi kun tu bzang po'i 'phrin las rnams / /
dgongs pa ji bzhin skong ba'i phun tshogs 'khor / /
rje btsun thugs rje'i gter dang gsang ba'i bdag /
dpal ldan khro bo'i dbang po bzhi la 'dud / /
'chi bdag stobs 'phrog bdud rtsi'i rgyun 'bebs shing / /
rdo rje'i tshe yi dpal rab ster mdzad pas / /
rab mchog lha yi bu ni zung gcig la / /
rgyun du dang bas bdag ni @# / /
phyag 'tshal lo / /
phul byung gzugs mdzes yid 'phrog rgyan gyis spud / /
lang tsho rab rgyas glu dang gar la mkhas / /
dbang po drug la rmad byung bde ba ster / /
kun gyi dga' skyed mchod pa'i lha mo ni / /
kha cig tog sna tshogs skon bu thogs / /
gzhan dag dri zhim bdug pas phyogs kun 'gangs / /
la la snang gsal dri dang bdud rtsi 'dzin / /
de 'dra'i mchod pa'i sprin gyis bdag mchod na / /
'khor dang bcas pa'i brtse ldan bcom ldan mas / /
bdag gi bsod nams spel slad bshams pa dang / /
yid kyis sprul pa'i rab 'byams mchod pa'i tshogs / /
dgyes shing bzhes te mchog rnams stsal du gsol / /
bdag cag tshu rol mthong ba'i byis pa ste / /
de phyir ma rig dbang du gyur pas na / /
thub pas bcas pa'i mchams rnams dral ba dang / /
de bzhin nyes spyod gzhan gang bgyis pa dang / /
lhag par rje btsun ma khyod 'khor bcas kyi / /
sku gsung thugs dang 'gal ba smad pa'i las / /
cung zad bgyis pa de dag bdag 'chags kyis / /
brtse ldan rnams kyis bzod pa dam pa mdzod / /
'di na byis pa chung dus me rigs pa / /
byed par mthong mod de la 'jongs pa'i cha / /
mi dga' med na 'gro ba kun gyi yum / /
khyod la mi dgyes med pa smos ci 'tshal / /
'on kyang rang gi nongs pa sbyong ba'i phyir / /
khyod la bdag gi nyes pa gsol ba na / /
brtse bas nongs pa bshags pa'i zhing mdzad nas / /
nyes spyod ma lus byang bar mdzad du gsol / /
bdag phan thabs la log par sgrub pa yi / /
byis pa'i nyes spyod du mas mi skyo bar / /
'gro ba ma lus sgrol ba'i khur 'khyer ba'i / /
khyod kyi rlabs chen spyod la yi rang ngo / /
mtho ris thar pa'i lam ni lta ba'i mig /
rgyal ba'i chos tshul rnam par 'phel ba'i phyir / /
'gro ba kun la zab dang rgya che ba'i / /
chos kyi 'khor lo ma lus bskor du gsol / /
khyod mi bzhugs na 'jig rten gsum po rnams / /
de ma thag tu mun khrod chen por ltung / /
de phyir nam mkha' ji srid gnas kyi bar / /
mya ngan mi 'da' rtag tu bzhugs su gsol / /
bdag la legs par spyad pa ji snyed cig /
mchis pa de kun thub pa'i bstan pa mchog /
nyams pa med par che cher 'phel ba'i rgyur / /
bsam pa thag pas yongs su bsngo bar bgyi / /
des ni thog mtha' bar du dge /
thun mong ma yin yongs su rdzogs / /
shAkya'i rgyal po'i skyon bral lugs / /
phyogs rnams kun tu rgyas pa'i rten / /
bshes gnyen dam pa gang yin kun / /
'khor ba srid du zhabs brtan zhing / /
de yi legs par bshad pa ni / /
skye bo kun gyis 'dzin gyur cig /
bstan pa gzhan las khyad zhugs pa'i / /
thub pa'i bstan pa'i gnad rnams kun / /
ji bzhin rnyed nas rgyal ba rnams / /
tshul bzhin sgrub pas mnyes byed shog /
rang gis khong du chud pa bzhin / /
ma rtogs rnams la brtse ba yis / /
lags par 'doms par byad pa la / /
nam yang skyo bar ma gyur cig /
dam pa chos nyag gcig 'gro kun gyi / /
phan bde'i gter du yid ches nas / /
lus dang srog la mi lta bar / /
rgyal ba'i dam chos 'dzin par shog /
de che rgyal ba rgyal sras dang / /
rang rgyal nyan thos rnams dang ni / /
de bzhin mthu chen kun gyis kyang / /
rtag tu grogs ni mdzad gyur cig /
de ltar rgyal dang rgyal sras dang / /
de yi 'phrin las kyis bskrun pas / /
rgyal ba'i dam chos gzung ba'i phyir / /
tshul 'di blo bzang grags pas sbyar / /

