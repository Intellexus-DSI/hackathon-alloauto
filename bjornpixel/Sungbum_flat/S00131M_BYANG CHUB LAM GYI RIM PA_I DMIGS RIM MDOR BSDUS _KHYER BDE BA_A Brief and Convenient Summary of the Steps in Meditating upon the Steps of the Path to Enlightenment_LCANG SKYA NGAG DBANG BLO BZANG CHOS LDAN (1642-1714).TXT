@# / /
byang chub lam gyi rim pa'i dmigs rim mdor bsdus 'khyer bde ba bzhugs so / /
dpag med rgyal ba sras bcas mchod pa bas / /
gang gi ba spu'i khung bu gcig mchod pa / /
lhag bar bsngags pa'i bka' drin mnyam med rje / /
yongs 'dzin dam pa'i zhabs la gus pas 'dud / /
'dir byang chub lam gyi rim pa'i dmigs skor 'khyer bde bar mdo tsam dgod pa ni / /
rang rgyud la brtag nas kun slong bcos te dge sems khyad par can gyi ngang nas /
rgyal ba kun gyi thugs rje byin brlabs mthu / /
rang bzhin rnam dag chos dbyings bden pa'i stobs / /
bdag gi lhag bsam dag pa'i mos pa rnams / /
tshogs las ngo mtshar bkod pa snang gyur cig /
mdun du kun bzang mchod sprin rgya mtsho'i dbus / /
rin chen las grub yangs pa'i khri steng du / /
rgyab la nye bar 'od 'bar nor bu'i khri / /
sna tshogs pad ma nyi zla'i gdan bcas steng / /
rtsa ba'i bla ma shAka thub rnam pa can / /
btso ma'i gser mdog dbu la gtsug tor mdzes / /
phyag gnyis sa gnon mnyam bzhag phyag rgya mdzad / /
zhabs gnyis rdo rje skyil krung tshul gyis bzhugs / /
gur kum mdangs ldan chos gos rnam gsum gsol / /
nyin byed las lhag 'od zer phyogs bcur 'phro / /
mtshan dang dpe byad gsal la rab rdzogs pa'i / /
mdzes pa'i sku ni lta bas chog mi shes / /
yan lag drug cu'i dbyangs dang ldan pa yi| |snyan pa'i gsung ni thos pas ngoms pa med / /
mkhyen dang brtse ba'i gter du gyur pa yi / /
zab yangs thugs ni gting mtha' gzhal las 'das / /
nyes pa'i dri bral legs pa'i yon tan rdzogs / /
dran pa tsam gyis srid zhi'i gdung ba sel / /
rab 'byams zhing du bcu gnyis mdzad pa sogs / /
gang 'dul ngo mtshar sprul pa sna tshogs ston / /
de yi g.yas g.yon pad ma nyi zla'i gdan / /
dgu bcas bcu phrag zung gnyis tshar du dngar / /
steng du g.yas su rgya chen spyod brgyud dang / /
g.yon du zab mo lta brgyud tshogs rnams bzhugs / /
thub dbang mdun du gdan khri phun tshogs steng / /
rtsa ba'i bla ma mjal dus rnam pa can / /
chos 'brel mo nas pa'i dngos kyi bla ma rnams / /
pad ma nyi zla'i gdan la bzhugs pas bskor / /
thub pa'i dbang po'i rgyab kyi steng gi char / /
dpal ldan rigs brgya'i khyab bdag rdo rje 'chang / /
byin brlabs brgyud pa'i bla ma mchog rnams gyis| |bskor ba pad nyi zla ba'i gdan la bzhugs / /
thub dbang gtso 'khor rnams kyi phyogs bzhi ru / /
gsang bde 'jigs mdzad dus 'khor he ru ka'i / /
dkyil 'khor lha tshogs rnams dang de dag mthar / /
yi dam sangs rgyas byang sems nyan rang dang / /
dpa' bo mkha' 'gro chos skyongs srungs mar bcas / /
zhi khro rab 'byams rang rang gdan la bzhugs / /
rdo rje 'chang dbang gtso 'khor rnams kyi mthar / /
'dul mngon mdo dang dbang bshad man ngag gi /
brgyud pa'i bla ma dpag tu med pa rnams / /
pad nyi zla ba'i gdan la mdzes par bzhugs / /
de dag rnams kyis mdun du rang rang gis / /
gsungs pa'i dam chos 'od kyi rang bzhin gyi / /
po ti'i rnam par gdan khri @# / /
bzang po'i steng / /
bzhugs pa'i skyabs yul nam mkha'i khams kun gang / /
rang gi 'khor du rigs drug 'gro ba rnams / /
'khod pa'i rang bzhin thams cad sdug bsngal gyis / /
gzir bas 'jigs te bla ma dkon mchog la / /
de las skyob pa'i dpung gnyen zhu bar gyur / /
zhes skyabs yul gsal btab ste skyabs 'gro sems skyed tshad med bzhi bsgom pa rnams man ngag bzhin bya /
de nas mdun gyi nam mkhar tshogs zhing sngar bzhin du /
gsal ba'i gnas lngar rigs lnga'i rang bzhin gyi / /
yi ge lngas mtshan hU yig 'od zer gyis / /
ye shes pa rnams spyan drangs thim lar gyur / /
zhes tshogs zhing sngar gyi skyabs yul ji lta ba bzhin gsal btab la /
bstan pa'i bdag po ston pa bcom ldan 'das / /
rgyal ba'i dbang po blo bzang grags pa'i dpal / /
bka' drin mnyam med yongs 'dzin rin po che / /
dbyer med zhabs kyi pad mor phyag 'tshal lo / /
khyod kyi ngo mtshar sprul pa'i zlos gar las / /
byung ba'i dngos brgyud bla ma yi dam lha / /
sangs rgyas byang sems nyan rang srungs mar bcas / /
zhi khro rab 'byams rnams la phyag 'tshal lo / /
zhes dang rgyas par na gzhan du bkod pa ltar dang /
bsdu na ji snyed su dag nas chen por bsngo zhes pa'i bar gyis yan lag bdun pa maN+Dal dang bcas pa legs par dbul /
de nas dmigs pa gsal pos /
dpal ldan rtsa ba'i bla ma rin po che nas / /
myur du rgyud la skye bar byin gyis rlobs / /
kyi bar la /
bshes la mi gus dal 'byor chu gzon zhing / /
'chi ba mi dran tshe 'di'i bde thabs bsgrub / /
ngan 'gror mi 'jigs rnam dag skyabs mi 'tshol / /
las 'bras mi sems blang dor log par bsgrub / /
'khor ba bded 'dzin de rgyu las nyon spel / /
thar bar mi spro bslab gsum bsten mi byed / /
ma rnams yal por rang nyid gces par 'dzin / /
bdag tu mngon zhen sngags la mi mos sogs / /
phyin ci log gi blo sna mtha' dag rnams / /
myur du 'gag bar byin gyis brlab tu gsol / /
bshes la dad gus dal 'byod snying po len / /
'chi ba rjes dran tshe 'di'i mdun ma skyungs / /
ngan 'gro'i 'jigs dran dkon mchog skyabs su 'dzin / /
las 'bras bsams nas blang dor tshul bzhin bsgrub / /
'khor ba'i skyon mthong las nyon spong bar 'dod / /
thar pa don gnyer rnam dag bslab gsum bsten / /
ma rnams gces 'dzin rang nyid yal bar 'dor / /
bdag med don mthong sngags la mos pa sogs / /
phyin ci ma log blo sna mtha' dag rnams / /
myur du skye bar byin gyis brlab tu gsol / /
khyad par byams dang snying rje sems skyed dang / /
phyin drug la sogs rgya chen spyod pa'i lam / /
snying po lam dus kun rdzob sgyu ma'i lus / /
yang snying 'bras bu'i dus kyi rdo rje'i sku / /
bdag med gnas lugs ji bzhin mthong ba yi / /
zhi lhag gnyis sogs zab mo lta ba'i lam| |snying po dpe dang don gyi 'od gsal gnyis / /
yang snying bde stong dbyer med chos sku ste / /
zab dang rgya che'i lam bzang snying por bcas / /
myur du skye bar byin @# / /
gyis brlab tu gsol / /
zhes pa'i don man ngag bzhin sbyang ba'i gsol 'debs shugs drag bya /
de nas yan lag bdun pa maN+Dal dang bcas pa mdor bsdus cig phul| rigs lnga'i sdoms bzung byas la /
thun mong lam sbyang zhes sogs kyis gsol ba btab pas bla ma thub dbang gi thugs ka'i hUM las 'od zer 'phros te rdo rje 'chang la phog /
rdo rje 'chang gi thugs ka'i hUM las 'od zer 'phros te /
rang gi mtha' skor gyi bla ma rnams la phog pas de rnams rim gyis 'od du zhu nas rdo rje 'chang la thim /
rdo rje 'chang thub dbang gi spyi bo nas zhugs te thugs kar ye shes sems dpa'i tshul gyis bzhugs pa las /
man ngag bzhin du ting nge 'dzin gyi dbang bzhi rgyas bsdus ci rigs len /
tshig rkang tha ma gnyis pa'i tshe rdo rje 'chang las rang 'dra gnyis pa zhig chad de thim par bsam /
de nas gsol 'debs lhag ma rnams man ngag bzhin byas pa'i 'jug tu /
rnam dkar rlabs chen bsod nams zhing gi gtso / /
thub dbang thugs ka'i hUM las 'od zer 'phros / /
'khor gyi zhi khro rab 'byams rnams la phog /
phyin nas rim gyis thub pa'i dbang por thim / /
skyabs gnas kun 'dus bla ma thub dbang mchog /
mngon gsum mthong ba'i skal pa bzang por gyur / /
de nas thub dbang dgyes bzhin spyi gtsug gi /
bla mar thim pas de nyid thub par gyur / /
zhes tshogs zhing thams cad thub dbang la bsdus te / /
thub dbang spyi bo'i bla ma dang dbyer med du gyur pa la yan lag bdun pa mdor bsdus cig phul nas /
sku bzhi'i bdag nyid bla ma lhag pa'i lha / /
zhes sogs kyis gsol ba rtse gcig tu btab la lam gyi rim pa'i dmigs rim rgyas pa man ngag bzhin bsgom /
rgyas pa ma lcogs tshes bcad ma stong tsam la 'di ltar /
bde legs kun gyi rtsa ba dam pa'i mgon / /
tshul bzhin bsten na phan bde kun 'byung zhing / /
gzhan du legs tshogs rtsa ba 'chad pas na / /
bshes gnyen tshul bzhin bsten par byin gyis rlobs / /
yongs 'dzin dge ba'i bshes rnams sangs rgyas dngos / /
yin par shes te de la skyon rtog gi /
blo rnams 'gag cing yon tan phyogs kun dang / /
bka' drin tshad med mthong bar x / /
bsam pa dad dang gus pa drag po yi / /
sbyor ba lus srog longs spyod thams cad dang / /
khyad par bka' bzhin bsgrub pa'i mchod pa yis / /
mnyes pa 'ba' zhig bsgrub par x / /
mi khom dang bral phyi nang mthun rkyen 'byor / /
so thar zung 'jug par rnams skye bar rung| |phyi nas rnyed par dka' bas rten 'di la / /
snying po rnam dag len par x / /
'chi ba'i dgra ni gdon mi za bar 'ong / /
de yang de ring nyid nas 'ong srid pas / /
tshe 'di'i 'dun ma spangs te 'chi ba'i tshe / /
phan des ngam chos bsgrub par x / /
thog med dus nas bsags pa'i las ngan gyis / /
shi nas rang dbang med par ngan song du| skyes tshe myong 'gyur tsha grang la sogs pa'i / /
bzod dka'i sdug bsngal dran par byin x / /
'jigs chen de las skyob pa'i skyabs mgon gzhan / /
med pas bslu med skyabs @# / /
mgon rin chen gsum / /
snying nas skyabs su bsten te phra rags kyi / /
bslab bya rnams la slob par x / /
dkar nag las las 'bras bu bde sdug gnyis / /
so sor myong bas sdig spong dgel brtson / /
khyad par thog med nas bsags sdig ltung gi /
gnyen po stobs bzhi bsten par x / /
mngon mtho'i rgyu la 'bad pas lan cig tsam / /
mtho ris go 'phang thob par gyur na yang / /
sdug bsngal rang bzhin las ni ma 'das pas / /
'khor bar yid 'byung skye bar x / /
srid par dbang med mnar bar byed pa po / /
las nyon gnyis yin las kyang nyon mongs la / /
brten nas 'byung bas dgra bo nyon mongs pa'i / /
gnyen po 'bad pas bsten par x / /
las nyon dbang gis 'khor ba'i skye gnas su / /
nying 'tshams sbyor ba'i 'ching ba dam po dang / /
bral na zag med bde ba myong 'gyur bas / /
thar 'dod shugs drag skye bar x / /
srid las grol phyir bslab pa gsum bsten cing / /
khyad par yon tan rten du bsngags pa yi / /
rab byung tshul khrims tshe rabs thams cad du / /
mig 'bras bzhin du bsrung bar x / /
thar ba tsam zhig 'bad pas thob gyur kyang / /
rang gi don yang rdzogs par mi 'gyur bas / /
don gnyis phun tshogs bsgrub pa'i 'jug ngogs mchog /
theg chen lam du 'jug par x / /
da lta dgra gnyen par ma so so ru / /
snang yang dgra gnyen so sor ma nges pas / /
ris su bcad nas chags sdang mi byed par / /
kun la btang snyoms skye par x / /
'khor bar 'khyams la thog ma ma mchis pas / /
mngal du skyes pa la yang thog ma med / /
de phyir sems can thams cad mar gyur pa / /
shes pa'i mar shes skye bar x / /
ma ru gyur ba'i tshe na tshe 'di'i mas / /
shin tu gces pas ji ltar bskyangs pa bzhin / /
kun gyis bskyangs pa bzhin / /
kun gyis bskyangs bas 'khor thabs med pa yi / /
drin gyis bskyangs pa dran par x / /
de ltar drin dang ldan pa shes bzhin du / /
yal bar dor na bdag las tha chad su / /
de bas lan du sdug bsngal las bsgral te / /
bde ba mchog la 'god par x / /
drin can ma rnams bde pas 'phongs pa la / /
bdag gi lus srog longs dpyod bde dge rnams / /
btang bas 'gro kun bde ba phun tshogs dang / /
ldan par gyur cig 'gyur bar x / /
ma rgan 'gro rnams sdug bsngal gyis gzir ba'i / /
sdug bsngal rgyu dang 'bras bur bcas pa kun / /
bdag gis blangs pas de dag sdug bsngal dang / /
'bral bar gyur cig 'gyur bar x / /
'gro kun zag med bde ba phun tshogs dang / /
ldan zhing sdug bsngal rtsang nas spangs pa zhig /
bdag gis nges par bya'o da ltar du / /
myur ba nyid du nus par x / /
rang gzhan don gnyis lhun gyis grub pa ni / /
yang dag rdzogs pa'i sangs rgyas las gzhan med / /
de bas sems can kun gyi don gyi phyir / /
de nyid myur du thob pa x / /
bdag dang gzhan gnyis sdug bsngal mi 'dod cing / /
bde bar 'dod par mtshungs pas bdag bde bar / /
'dod pa bzhin du gzhan yang bde 'dod pa'i / /
bdag gzhan mnyam par 'dzin par x / /
@# / /
bdag nyid gces 'dzin sdug bsngal kun gyi rgyu / /
gzhan rnams gces 'dzin phun tshogs kun gyi gzhi / /
phal dang rgyal ba'i khyad par de las 'byung / /
de bas bdag gzhan brje bar X / /
bdag gi bde dge rgyu 'bras thams cad dang / /
gzhan gyi sdug bsngal rgyu 'bras ma lus pa / /
rlung la bskyon pa'i gtong len man ngag gis / /
byang chub sems mchog 'byongs par X / /
sems skyed gong du 'phel zhing mi nyams phyir / /
phan yon dran nas lan drug bskyed pa dang / /
nag chos bzhi spang dkar chos rnam pa bzhi / /
tshul bzhin 'bad pas bsten par X / /
de ltar gzhan gyi don du dam bcas pa'i / /
dam bca' myur du mthar phyin 'gyur ba'i phyir / /
'jug stom blangs te rlabs chen spyod pa la / /
brtson pa drag pos slob par X / /
sems can kun la lus dang longs spyod dang / /
dus gsum dge rnams rang rang ci 'dod pa'i / /
dngos por bsgyur te gtong ba'i man ngag gis / /
gtong sems rgya cher spel bar X / /
so thar la sogs nyes spyod sdom pa'i khrims / /
srog la babs kyang 'bral bar mi byed cing / /
bcas rang kha na ma tho phra ba la'ang / /
'dzem pa'i bag dang ldan par X / /
mi dang mi min 'byung po'i gnod pa sogs / /
mi 'dod sdug bsngal du mas mnar ba la / /
khro dang mi bzod spang ste las 'bras su / /
mthong nas dang du len par X /
gzhan gyi don du byang chub bsgrub pa la / /
dka' ba dpag med bskal ba rgya mtsho ru / /
spyod la zhum dang ngal ba med pa yi / /
go cha chen po bgo bar X / /
dran shes brtan pos byid rgod rnam g.yeng sogs / /
bkag ste dmigs par rtse gcig bzhag pa yis / /
shin spyangs drangs te lus sems dge ba la / /
ci 'dod bkol du btub par X / /
chos rnams kun gyi yin lugs tshul bzhin du / /
mthong ba'i so sor rtog pa'i shes rab kyis / /
dpyad stobs kyis drangs shin spyangs kyis zin pa'i / /
lhag mthong zab mo skye bar X / /
sbyin pas sems can 'khor du bsdu byas te / /
chos mthun snyan smras dge ba spyod la sbyor / /
rang yang de dang mthun par bsgrub pa yi / /
bsdu bzhis gzhan don bsgrub par X / /
de ltar thun mong lam gyis rgyud spyangs ste / /
snod du gyur tshe mtshan ldan slob dpon las / /
gsang chen bla na med pa'i theg mchog la / /
'jug sgo dbang bzhi nod par X / /
de tshe mnos pa'i dam tshig sdom pa rnams / /
bsrung na dngos grub bde blag 'grub pa dang / /
ma bsrung dmyal bar bsreg la nges rnyed nas / /
srog las gces par bsrung par X / /
tha mal 'chi ba bar do skye ba gsum / /
spyangs te lam dang 'bras bu'i dus gnyis kyi / /
chos longs sprul gsum myur du 'grub byed pa'i / /
rim pa dang po skye bar X / /
las rlung thams cad snying ka'i mi shig par / /
bstim las sgyu lus 'od gsal zung du 'jug /
mngon du 'gyur ba'i rim pa gnyis pa'i lam / /
spyod dang bcas pa rdzogs par X / /
dbang po'i gzhu ltar dangs pa'i rdo rje'i sku / /
sgrib bral lhan skyes bde stong dbyer med thugs / /
gcig tu tshogs pa'i zung 'jug rdo rje 'chang / /
bde blag nyid du thob par byin @# / /
gyis rlobs / /
zhes gsol 'debs dang sprags te bdud rtsi 'beb sbyang gi dmigs pa dang bcas pas bshad bsgom bya /
de nas slar yang sku bzhi'i bdag nyid bla ma lhag pa'i lha nas /
thub dbang rdo rje 'chang la gsol ba 'debs kyi mjug tu /
lus ngag yid la sku gsung thugs zhugs la / /
myur du khyod rang lta bur byin gyis rlobs / /
zhes gsol ba drag po bdab la /
bla ma dgyes bzhin 'ong du mer gyis zhu / /
rang la thim pas rang nyid thub par gyur / /
thugs kar pad zla'i gdan la oM yig gi mtha' mar sngags phreng 'od zer 'bar bas bskor /
de las 'od 'phros snod bcud thams cad sbyangs / /
dag pa'i zhing dang thub pa'i dbang por bsgyur / /
rang gzhan thams cad thugs ka'i sa bon la / /
dmigs te sngags kyi bzlas pa byed par gyur / /
zhes spyi bo'i bla ma rang la bstim nas snod bcud sbyang bsgyur byas te /
sngags gang 'grub bzlas pa'i mthar /
'di ltar bgyis pa'i rnam dkar dge tshogs rnams / /
rang gzhan thams cad myur du tshogs gnyis rdzogs / /
sgrib gnyis spyangs ste bla ma thub dbang gi /
go 'phang dam pa thob pa'i rgyu ru bsngo / /
zhes dang bzang spyod sogs kyis rgyas gdab par bya'o / /
de ltar byang chub lam gyi rim pa yi / /
sbyor dngos mjug gi dmigs rim cha tshang ba / /
brgyud ldan bla ma dam pa'i man ngag bzhin / /
bshar sbyang bya phyir mdor bsdus 'khyer bder bkod / /
'di la nongs pa gang mchis bla ma lha / /
nyid la 'chags pas sgrib par mi 'gyur mdzod / /
dge ba gang yod phyogs dus thams cad du / /
lam bzang 'di nyid dar zhing rgyas phyir bsngo / /
ces pa 'di ni bya btang gyi na pa ngag dbang blo bzang chos ldan dpal bzang pos bris pa dge /
mang+ga laM / / /
