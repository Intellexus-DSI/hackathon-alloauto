! lus longs spyod dge rtsa gsum re re la btang bsrung dag spel bzhi bzhis phye ba'i bcu gnyis po de'i nang du byang sems kyi bslab bya mtha' dag 'du bar blo sbyong blo bzang dgongs rgyan dang /
bcu gnyis po de thams cad sgom yin par lam rim chen mor gsungs pa tsam las so so'i ngos 'dzin gsal bar bkod pa zhig rje yab sras rjes 'brangs dang bcas pa'i gzhung du yod pa sngon chad ma mthong bar ma zad 'di'i rtsa ba'i rgya gzhung bslab btus rtsa 'grel yang zhal ma mjal bas tshul 'di ltar ro zhes bslab ston 'bul rgyu nges 'drongs shig med mod /
'on kyang byang bdag rnam rgyal grags bzang gis mdzad pa'i sdom gsum gsal ba'i me long zhes pa zhig tu mthong ba las rang blor zin tshod tsam dpyad pa'i gzhir 'bul na /
gzhan don gyi dgos pa chen po yod cing rang gi snying rje'i rtsal rdzogs pa'i tshe lus dngos su gtong pa sogs dang /
gzhan du lus la gru'i blo bzhag ste /
zas gos gnas mal sman dang /
rig sngags sogs kyis bsrung ba dang /
lus kyi na tsha'i rgyu las ngan rnams stobs bzhi'i bshags pa dang /
rang lus la zhen pa'i 'dod chags mi sdug pa bsgoms pas dag par byed pa dang /
byang chub ma thob kyi bar gyi rdzogs byang sgrub pa'i lus rten gyi rgyur tshul khrims bsrung ba dang mchod rten la sku dkar gsol ba sogs la 'bad de lus spel ba dang /
sngar yod kyi longs spyod 'os 'gab gzhan la gtong ba dang /
lhag @# / /
ma rnams me chu sogs kyis chud 'dza'ba las bsrung ba dang /
sngar med gsar du sgrub pa'i tshe log 'tshodnga tshod bun bskyed zhing las phyugs kyi 'tsho skyong sogs kyis ma spags par dag par byed pa dang /
thabs shes khyad par can gyis zin par byas nas sbyin pa rgya chen po btab ste longs spyod spel ba dang /
sngar yod kyi dge ba rnams sems can la gtong ba dang /
dge ba 'joms pa'i rgyu 'gyod pa dang khong khro sogs bsrung ba dang dge ba gsar du gsog pa'i tshe byang chub kyi sems kyis kun nas bslangs nas bsags te dag par byed pa dang /
dge ba bgyis pa la dga' ba bsgom pa dang bsngo bas rgyas btab ste dge rtsa spel ba yin tshod lags /
'on kyang lam rim myur lam du bslab btus kyi dge ba bsrung ba'i skabs kyi tshigs bcad drangs pa 'di la brtags na /
bslab btus su gsal bar bzhugs tshod 'dug pas 'di yang gzhung 'di 'byor na de nas mkhyen par mdzod mdzod / /
mang+ga laM
