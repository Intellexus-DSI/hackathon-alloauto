@# / /
rje btsun bla ma thams cad mkhyen pa d+ha rma b+ha dra dpal bzang po la rnam thar gyi sgo nas gsol ba 'debs tshul dngos grub gru char g.yo ba'i sprin phung zhes bya ba bzhugs / /
@# / /
na mo gu ru badzra pA Na ye /
rgyal kun gsang ba'i dbang phyug rdo rje 'dzin / /
dus 'dir chos kyi rgyal po tsong kha pa'i / /
bstan pa'i lugs bzang spel phyir legs byon pa / /
rje btsun bla ma'i zhabs la gsol ba 'debs / /
mgon khyod spang rtogs yon tan mthar phyin kyang / /
nyam thag snyigs dus 'gro la rjes brtse bas / /
bsam bzhin mi yi srid pa legs par bzung / /
rje btsun thugs rje can la X /
gzhon nu'i dus kyang tha mal spyod pa las / /
'das pa'i dam pa'i brtul zhugs bdag gir mdzad / /
yi ge'i 'dri klog ma bslabs thugs su chud / /
sngon sbyangs skyes bu mchog la X /
rgyal ba'i bstan la rnam dag rab tu @# / /
byang / /
mkhas grub bla mas mnyes bzhin rjes su bzungs / /
brda sprod gtsug lag rang blo'i stobs kyis mkhyen / /
rmad byung mkhyen pa'i gter la X /
'khor ba'i gnas 'di nyam nga'i me 'obs ltar / /
sdug bsngal 'ba' zhig bskyed pa'i rgyur gzigs nas / /
dben pa'i gnas su rtse gcig sgrub la gshegs dam pa'i skyes bu khyod la X /
rnam dag nges 'byung bsam pas yid drangs te / /
mtshan nyid kun tshang mkhan slob spyan snga ru / /
bslab gzhi yongs su rdzogs pa'i sdom pa nod / /
thub pa'i rgyal tshab gyur la X /
bshes gnyen yid bzhin nor bu bsam sbyor gyis / /
gang sku'i rgyal mtshan rtse mor mchod pa las / /
dbang lung man ngag 'dod rgu'i char gyis tshims / /
zab rgyas gdams pa'i gter la X /
khyad par 'jam dbyangs bla ma'i thugs mtsho las / /
byung ba'i snyan rgyud yid bzhin nor bu yis / /
thugs kyi bang mdzod ma lus yongs su gtams / /
dge ldan bstan pa'i bdag por X /
skyes dang sbyangs pa'i rnam dpyod gru chen gyis / /
rig gnas rgya mtsho'i pha rol legs son te / /
sngon med legs bshad rin chen char du 'bab / /
rje btsun thams cad mkhyen la X /
sdom gsum bcas mtshams ma la ya yi ljon / /
nyes ltung gdug pa'i sprul gyis ma gtses par / /
rnam dag tshul khrims gtsang ma'i dri bsung 'phro / /
yongs rdzogs bstan pa'i bdag por X /
'di snang 'khri ba chod pa'i brtson 'grus kyis / /
ma nor lam bzang sgrub pa lhur mdzad pas / /
rtogs pa'i yon tan bla na med pa brnyes / /
grub dbang bla ma'i zhabs la X /
ring nas bsten pa'i yi dam mkha' spyod ma'i / /
smin grol gdams pa'i rgyun bzang spel dgos par / /
na ro ta pas lung bstan byin gyis brlabs / /
zla med bla ma mchog la X /
rdo rje chos dngos dga' ldan dar rgyas la / /
bcu drug nyams ldan dmar ser mig g.yo mas / /
rang gi gdams pa ster ba'i bskul ma mdzad / /
snyan rgyud bstan pa'i bdag por X /
'jam dpal zhi khro'i bsnyen par gzhol ba'i tshe / /
dmar ser d+hiH yi char chen mgrin mtshor babs / /
'chad rtsod rtsom pa'i rlabs 'phreng mkha' la phyur / /
'jam dbyangs bla ma'i zhabs la X /
'khor lo chen po'i bsnyen sgrub mdzad pa'i @# / /
tshe / /
klu rigs brgyad kyi ngo bo'i sbrul rgyan gyis / /
rang nyid brgyan te mkha' la gar du rtse / /
gsang bdag bla ma'i zhabs la X /
rgyal ba gnyis pa'i bka' srung chos kyi rgyal / /
bsnyen pa'i tshe na rang gzugs gsal bar bstan / /
sku tshe'i bar gcod thams cad mngon sum bsal / /
srung ma bran du 'khol la X /
zab mo'i don ? la 'jigs med gdengs thob tshe / /
mkhas pa'i bya ba gsum gyis rgyal ba'i bstan / /
dus mtha' 'dir yang nyin mo lta bur mdzad / /
bstan pa'i sgron ma mchog la X /
de phyir gzur gnas mkhas pa thams cad kyi / /
gtsug rgyan nor bus bteg pa'i zhabs skyes rdul / /
'gro ba kun gyi mchod pa'i rten du gyur / /
phul byung zhing gi mchog la X /
zhing 'di'i gdul bya'i skye bo rdzogs pa na / /
brgyad cur mdzad pa'i tha ma ston no zhes / /
ring po'i dus nas 'byung 'gyur gsal bar bstan / /
ma 'ongs mngon sum gzigs la X /
'od gsal chos sku mngon du mdzad pa'i tshe / /
sku yi nyin byed gzi brjid lham mer 'bar / /
dkar dmar byang sems bdud rtsi'i rgyun bzang babs / /
sku gsum mngon du mdzad la X /
de tshe chos 'byung la sogs kha dog dang / /
dbyibs kyi khyad par du ma'i 'ja' tshon gyis / /
bdun phrag bdun du nam mkha'i khams kun gang / /
ngo mtshar gter chen khyod la X / /
dgongs pa rdzogs phyir sgo mang mchod rten la / /
nyams gso phul tshe sprin med mkha' dbyings nas / /
sen rgya tsam gyi me tog char chen phab / /
byin rlabs bslu ba med la gsol ba 'debs / /
! de ltar mgon po khyod kyi rnam thar la / /
snying nas dad cing gus par byed pa bdag /
gdung ba'i yid kyis lhang lhang gsol 'debs na / /
gar bzhugs zhing nas bdag la dgongs su gsol / /
thugs rje'i gter chen rje btsun bla ma yis / /
yal bar dor na mgon skyabs su la re / /
de phyir sdug pa'i bu la ma bzhin du / /
brtse chen thugs rjes myur du bskyab tu gsol / /
dam pa'i mgon dang bral ba bdag cag rnams / /
rmad byung rgyal ba dgyes pa'i lam bzang la / /
'jug par 'dod kyang ma rig mun pas bsgribs / /
mkhyen brtse'i 'od kyis lam bzang bstan du gsol / /
rnyed par dka' zhing rnyed na don che ba'i / /
dal 'byor mi yi lus rten thob dus 'dir / /
yid brtan mi rung sdug bsngal 'ba' zhig rgyu / /
tshe 'di'i snang shas ldog par byin gyis rlobs / /
bzlog med 'chi bdag gshin rje'i bsu ma de / /
nam yong nges pa med pa'i tshul rtogs nas / /
phan dang bde ba'i 'byung gnas dam chos la / /
sgrub pa snying por byed par X /
dge sdig las las 'bras bu bde sdug gnyis / /
slu med 'byung ba'i tshul la nges rnyed nas / /
dkar nag las kyi blang dor phra mo la'ang / /
brtson @# / /
'grus drag pos slob parX /
thog med dus nas 'jigs rung 'khor ba 'dir / /
mi 'dod sdug bsngal kho nas mnar ba'i tshul / /
legs par rtogs nas skyo shas drag po yis / /
des 'byung rnam dag skye barX /
grangs med skye bar drin gyis bskyangs pa yi / /
ma rgan 'gro rnams sdug bsngal gsum gyi mes / /
bsreg tshul mthong nas bcos min snying rje dang / /
byang chub sems mchog 'byongs parX /
chos kun gdod nas spros dang bral ba la / /
nges pa rnyed pa'i yang dag lta ba dang / /
sbyin sogs rgyal ba'i sras kyi spyod pa gnyis / /
zung 'brel nyams su len parX /
rgyal ba gnyis pa'i snyan rgyud man ngag gis / /
brgyan pa'i gsang chen rim gnyis zab mo'i lam / /
thun bzhir bsgoms pas zung 'jug rdo rje 'chang / /
myur ba nyid du thob parX /
bdag nyid chen po gzhan gyis ma thul ba'i / /
dam rgod 'dul dka'i snyigs dus 'gro ba rnams / /
gang 'dul sprul pas 'bral med rjes bzungs te / /
pha rjes bu yis zin parX /
bdag gi blo sna chos la phyogs pa dang / /
chos min bsam sbyor ngan pa zhi ba dang / /
chos dang mthun pa'i 'dod don ma lus pa / /
'bad med lhun gyis 'grub parX /
mdor na deng nas tshe rabs thams cad dang / /
'di phyi bar do'i gnas skabs thams cad du / /
re sa'i skyabs gnas bla ma khyed las med / /
thugs rje'i spyan gyis bdag la gzigs su gsol / /
mgon skyabs bral ba'i nyam thag bdag cag la / /
rje btsun bla ma'i thugs rjes rab dgongs nas / /
sku dang gsung gi snang ba 'bral med du / /
nyams su myong ba'i skal bzang thob par shog /
'dis mtshon dge bas tshe rabs kun tu bdag /
thams cad mkhyen pa d+harma b+ha dra yis / /
dgyes bzhin 'bral med rjes su 'dzin pa dang / /
bka' bzhin sgrub pa'i mchod pas mnyes byed shog /
skye zhing skye ba dag ni thams cad du / /
rigs bzang blo gsal nga rgyal med pa dang / /
snying rje che zhing bla ma la gus pas / /
dpal ldan bla ma'i dam tshig la gnas shog /
skye ba kun tu yang dag bla ma dang / /
'bral med chos kyi dpal la longs spyod cing / /
sa dang lam gyi yon tan rab rdzogs nas / /
rdo rje 'chang gi go 'phang myur thob shog /
ces rje btsun bla ma thams cad mkhyen pa d+harma b+ha dra dpal bzang po la rnam thar gyi sgo nas gsol ba 'debs tshul dngos grub gru cher g.yo ba'i sprin phung zhes bya ba 'di yang /
bzhad padma chos sdings rab byung ma tshogs spyi /
pha rnam khrims gling rab byung ma chos ldan dbang mo /
dad pa dang gtong ba sogs khyim pa'i yon tan gyis phyug pa dbang 'dus tshe ring lags bcas nas rim par nan gyis bskul ba ltar /
rje btsun bla ma de nyid kyi sku'i dbon por gyur cing chung ngu'i dus nas thugs rje chen pos spyan gyi 'bras @# / /
bu bzhin du bskyangs pa'i skal pas ma thob dbyangs can grub pa'i rdo rjes yongs 'dzin zhes pa chu byi lo'i khrums stong zla ba'i dmar phyogs bzang po gsum pa'i nyin bzhad dngul chu ri khrod dga' ldan rtse'i gzim phug dad gus chen pos bris pa 'dis kyang rje btsun bla ma de nyid kyis mnyes bzhin rjes su 'dzin par gyur cig /
mang+ga la shri ya wa dz+nyan+tu / / / /
sde dge'i par rkos tshe ring phun tshogs dang bstan pa dar rgyas gnyis kyis lhag bsam rnam par dag pas par du bsgrubs pa dge'o /
zhal gro
