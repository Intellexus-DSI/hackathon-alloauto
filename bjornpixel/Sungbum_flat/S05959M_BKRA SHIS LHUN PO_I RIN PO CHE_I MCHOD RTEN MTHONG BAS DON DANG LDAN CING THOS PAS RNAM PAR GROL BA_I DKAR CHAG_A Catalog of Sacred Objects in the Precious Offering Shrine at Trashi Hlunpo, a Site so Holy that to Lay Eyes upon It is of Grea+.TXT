@# / /
bkra shis lhun po'i rin po che'i mchod rten mthong bas don dang ldan cing thos pas rnam par grol ba'i dkar chag bzhugs / /
@## / /
na mo gu ru shAkya mu na ye /
grangs med gsum du tshogs gnyis brgya phrag gis / /
legs bsgrubs 'bras bzang mtshan dpe'i me tog bkra /
skye dgu'i gdung sel mdzad pa'i grib bsil can / /
thub dbang dpag bsam ljon pas dge legs stsol / /
lus can phan bde'i 'bras bu smin pa'i zhing / /
bstan pa rin chen de yang dkon mchog gi /
sku gsung thugs kyi rten la rag las shing / /
khyad par ring bsrel rnam bzhi ci rigs pa'i / /
snying po can gyi bde gshegs mchod rten dang / /
rgyal ba'i sku brnyan bskrun cing de dag la / /
mchod gang dge legs 'byung gnas mdo las kyang / /
thub pa'i mchod rten byed dam byed bcug pa / /
mya ngan 'joms dang lus kun @# / /
grims pa dang / /
rin chen mdzod mang 'jig rten gtsor 'gyur zhing / /
mi de dgra yi tshogs las rgyal bar 'gyur / /
bcom ldan 'das kyis mchod rten rnams dang ni / /
sku gzugs rnams la rdul phran ci yod pa / /
de 'dra'i grangs de snyed kyi rgyal srid dang / /
lha yul sa steng mi yis nges par thob / /
gzugs dang gzugs med khams kyi ting 'dzin ni / /
phun sum tshogs pa'i sa mchog kun myong nas / /
tha mar skye dang rga ba la sogs pa'i / /
sdug bsngal dang bral sangs rgyas go 'phang 'thob / /
ces gsungs de bzhin 'dul ba lung las kyang / /
mkhas pa gang zhig rab tu sems dang bas / /
sangs rgyas mchod rten dag la gom 'dor na / /
dzam+bu chu bo'i gser gyi srang tshad ni / /
stong phrag brgya yang de dang mnyam pa min / /
zhes dang mchod rten bskor ba'i phan yon sogs / /
mdo rgyud rgya mtshor bsngags pas yid drangs te / /
zad byed nags kyi dpa' bo'i dus dge bar / /
skye dgu'i bsod nams chu gter dbus 'khrungs pa / /
bkra shis bang rim mtho ldan lhun po'i dbus / /
mthong bas don ldan thos pas rnam grol ba'i / /
bde gshegs mchod rten 'dzam gling mdzes pa'i rgyan / /
sna tshogs rin chen las grub bzhugs khang ni / /
bla bre dang bcas 'gran bzhin lhan cig bsgrubs / /
skyed byed dngul srang brgya phrag tshes kyi grangs / /
seng khri'i 'byed sogs zangs khal ma 'dres chos / /
sgo rgyan la sogs mgur zho'i sa le sbram / /
bcu phrag rgyu skar 'khor lo'i grangs ldan la / /
pir thags dbang po dkon mchog lhun grub kyi / /
rnam dpyod 'dab brgya'i gnyen gyi 'od stong gis / /
sgo rgyan gser gyi padma rgyas byas par / /
gru dkar gru dmar la sogs g.yu rnying gi /
mdzes pa'i me tog phang phung ze'u 'brur rgod / /
mtha' skor spel legs mu tig phreng ba ni / /
zla ba'i do shal tshar du dag ra ba bzhin / /
nang rim dkar 'tsher mu tig mA la'i dbus / /
g.yu yi ljon shing 'khyog ldan gsal ba ni / /
bsgyings legs dbang sngon 'ja' tshon dag la 'gran / /
sgo nang dngul srang brgya phrag las grub pa / /
'dren byed dga' ston ma lus spungs pa lta'i / /
rgyal ba'i mdzes sku byin rlabs gzi 'bar ba / /
in+d+ra'i phug gi thub dbang mngon sum bzhin / /
tsan+dan dkar po 'ba' zhig srog shing la / /
de nyid brten sngags bdun brgya rig @# / /
chen gyi / /
gzungs sngags sum brgya rgya snag dag gis bris / /
lha rdzas gser mdog ngos la ston pa yi / /
sku brnyan rgyab ngos de nyid gzungs bkod pa / /
mda' yis lhag pa'i brgya phrag phyed dang gnyis / /
jo bo lha gcig dge bshes sne'u zur pa / /
rje btsun sa paN rgyal ba tsong kha pa / /
dge 'dun rgya mtsho de dag rang rang gi /
phyag zhabs 'khor lo'i mtshan ldan phyag nas ma / /
sangs rgyas zhabs rjes dang bcas legs dkris shing / /
rtsa bar chos kyi rgyal po tsong kha pa'i / /
phyag 'khar yin nges cig car yongs bsdams te / /
rmang dge nas bzung tog gi bar du son / /
bla ngos sangs rgyas nas bzung bshad sgrub kyi / /
brgyud pa so so'i rtsa ba'i bla ma'i bar / /
mtshan spel phyag 'tshal skyabs 'gro byin rlob pa'i / /
spel tshig saM skr-i ta yi skad bsgyur ba / /
'bru gsum dbus su chud pa brgya lhag tsam / /
gsang bde 'jigs dus kyai rdor rnams kyi gzungs / /
stong phrag re re gzhan yang rgyud sde bzhi'i / /
yi dam mang po'i gzungs sngags brgya phrag brgal / /
khyad par rdor sems yig brgya brgya phrag lnga / /
gangs khrod 'gyur ro cog gi gzungs 'bum gcig /
dpang lo chen po'i phyi nang gzungs 'bum gnyis / /
gsang bde 'jigs byed kyai rdor rtsa rgyud 'ga' / /
mtshan brjod dus 'khor bsdus rgyud sbyong rgyud dang / /
sman bla'i mdo dang sdud pa la sogs pa / /
mdo rgyud sna tshogs de dag dgongs 'grel gyi / /
rgya gzhung mang zhing rtsod dus thams cad mkhyen / /
bu ston gsung rab 'gangs che phal cher bzhugs / /
khyad par rgyal ba gnyis pa tsong kha pa'i / /
phyag 'grel gsar gyi sgron gsal khyad 'phags dang / /
mdo sngags lam rim gnyis kyis mtshon pa yi / /
rje btsun bla ma'i gsung rab phal che ba / /
theg pa rgyud sde'i rim pa bzhin du bzhugs / /
bum stod ngos su rdzogs pa'i sangs rgyas kyi / /
ring bsrel tshems kyi dum bu glang po'i gdung / /
jo bo'i gdung nag bzhugs gdan po to ba'i / /
thugs tshal sha po sgang pa'i gdung rus dang / /
sa paN zhun thigs las grub bcu gcig zhal / /
'phags pa'i sku sbyar de yi phyag phreng gcig /
kham lung pa dang dpal ldan phag gru dang / /
blo bzang rgyal ba gnyis pa'i dbu skyes dang / /
chos rje rnam gsum sku sbyar yongs rdzogs dang / /
rgyal ba gnyis pa'i phyag mtshan rdor dril zung / /
rje btsun bla ma mkhas grub rje gnyis kyi / /
tshems las 'khrungs pa'i bung dkar rnam pa gnyis / /
rgyal tshab sku sbyar dum bu mkhas grub rje'i / /
sman phreng 'khrul med rdog po lnga bcu lnga / /
'jam dpal rgya mtsho paN chen dge 'dun grub / /
rnam gnyis gdung dang grub thob dzA bi ra / /
nor bzang rgya mtsho dge 'dun rgya mtsho'i dpal / /
blo bzang don grub bsod nams rgya mtsho dang / /
sangs rgyas ye shes rnams kyi dbu lo 'ga' / /
thams cad mkhyen pa bsod nams rgya @# / /
mtsho dang / /
mkhas grub chen po sangs rgyas ye shes kyi / /
dbu paN de nyid phyag dril bcas pa mchis / /
bum dbus nA ro'i phyag bzo thugs dam rten / /
rdo nag bde mchog phyag mang 'khyud gang dang / /
tsan+dan dmar po'i thub sku mda' tshad ma / /
byang chub shing las rang byon bal mo bza'i / /
thugs dam sgrol ma byin rlabs 'bar ba bzhugs / /
gro ston khro bu thams cad mkhyen pa mchims / /
kun mkhyen 'phags 'od bu ston rin po che'i / /
gdung thal las 'ongs thub dbang par sku lnga / /
ma pham mtsho rde'u sgrol ma rang byon dang / /
ri bo rtse lnga'i khrus 'dam 'jam dbyangs sku / /
rgya nag po Ta lar grags tsan+dan gyi / /
'phags pa'i sku dang de yi zhabs rjes rdo / /
dI paM ka ra'i 'bral spang mi g.yo ba / /
byin rlabs can mtshon li ma rnam pa gsum / /
g.yu brag phyag tsha sgra pa sher rin pa'i / /
gdung tsha rje btsun mid la rang byon dang / /
'dus pa'i sku gsum 'jigs byed yongs rdzogs kyi / /
par sku gcig lhag bcu phrag drug dang ldan / /
mnga' bdag mai tri'i bde skyong nA ro dang / /
mar rngog la sogs grub thob mang po yi / /
gsol snod dad rten mdzad dang 'khrul med kyi / /
mtshan ldan dbu thod dam rdzas gang bar bzhugs / /
dam pa rgya gar zhabs rten ya gcig dang / /
chos rgyal khri srong lde'u btsan zhabs ngar dang / /
chos sku'i ring bsrel gzungs chen sde lnga po / /
snying por chud pa'i sA ts+tsha sum brgya dang / /
gya dgus lhag pa'i khri phrag tshang bar bzhugs / /
bang rim nor lha mos skyong gtsang ris kyi / /
mgon po'i gzungs dang mdo rgyud rnam mang las / /
byung ba'i bkra shis tshogs kyis gang bar byas / /
khri steng rmang dge'i mtshams kyi srog shing 'og /
gnod sbyin yab yum bco brgyad 'khor lo la / /
bzhed tshul mi mthun khe nyen che ba'i phyir / /
zhib brtag tshad ldan mkhas pa'i lugs bzhin bzhugs / /
khri mthang gdengs can grong khyer de steng du / /
bar chad kun sel yid bzhin nor bu yi / /
ka la sha bzang so so'i sku dang gzungs / /
las bzhi'i spel tshig sbyar ba'i gad bu dang / /
rang rang rten rdzas rin chen 'bru sna sogs / /
rten 'brel dam rdzas rgya mtshos gang ba bkod / /
de dang 'dab chags tshogs kyi bdag po yi / /
dbang gi 'khor lo man ngag bzhin gnas pa'i / /
steng du chos kyi rgyal po tsong kha pa'i / /
gsol lhung zhal dkar ring bsrel gyis mdzes pa / /
bcud kyis byur bur gang dbus dzam+b+ha la / /
kha che sgom pa'i thugs dam li ma yod / /
dbang ldan thams cad mkhyen pa dge 'dun grub / /
gang de'i phyag bris dpal ldan lha mo dang / /
byang chub shing mgon gur gyi mgon po dang / /
byang phyogs glang ru lung bstan grags pa yi / /
rdo ngos mgon po chos rgyal lha mo dang / /
gnod sbyin sku bris 'phrin las gnyer du gtad / /
phyag drug @# / /
mgon po'i be'u bum lugs gsum dang / /
bya rog mtshan can be'u bum rnam pa gnyis / /
gur zhal gnyis kyi re re rnam sras kyi / /
be'u bum yongs rdzogs chos skyong gzhan gyi yang / /
khungs btsun yag sna mang pos legs par gang / /
bar bar rgyab gzungs bkra ba'i dzam+b+ha la / /
sum brgya lnga bcu nga lnga bzhugs pa ni / /
byang phyogs gnod sbyin rol pa'i dga' 'tshal bzhin / /
mdor na 'dzam gling gnas chen phal che ba'i / /
sa sna rdo sna 'bru sna rin chen dang / /
dar tshon dri bzang sman sna la sogs pa / /
phun tshogs 'dod dgu 'byung ba'i gnas su bsgrubs / /
de dang mtshungs par dngul srang rig byed ni / /
brgya phrag las 'ongs ston pa'i sku brnyan dang / /
dngul srang brgyad cu las grub maN+Dal gcig /
dngul srang re drug las grub mchod skong gnyis / /
legs bsgrubs zad byed khrums zla'i bco lnga nas / /
de nyid mgo can bcu gsum bcu bzhi la / /
rab 'byams smra ba'i sde dang lhan cig tu / /
dpal ldan mi bskyod rdo rje'i dkyil 'khor du / /
rgyud sde'i don bzhin rab tu gnas pa mdzad / /
stong phrag brgal ba'i 'dus pa rgya mtsho'i tshogs / /
rab ston mang 'gyed bzang pos mngon mchod de / /
bkra shis dge mtshan me tog char du phab / /
gser zho brgya phrag du ma dang bcas pas / /
bzo rig pa rnams mnyes shing tshim par bgyis / /
de las byung ba'i rnam dkar phung po yang / /
lan dang rnam par smin la mi re bar / /
nyam thag mar gyur 'gro ba thams cad la / /
gnas skabs mthar thug phan bde'i rgyu ru bsngos / /
! / /
yang smras pa /
de ltar rnam mang rin chen las grub pa'i / /
'jig rten kun gyi 'dren byed dga' ston kun / /
lhun por bgyis 'dra sa steng mdzes pa'i rgyan / /
bde gshegs byang chub mchod rten bskrun pa la / /
rgyu dngos sgo gsum ci rigs mthun pa'i rkyen / /
sgrub byed ma lus tshe rabs thams cad du / /
phun tshogs mngon mtho dam pa'i mgon bzung ste / /
thams cad gzigs pa'i go 'phang myur thob shog /
bdag kyang 'dis mtshon rnam dkar phung po'i mthus / /
rtag tu thub pa'i brtul zhugs bzang mnos zhing / /
phyi nang bdud bzhi'i g.yul las rnam rgyal te / /
nyam thag 'gro kun 'dren pa'i mchog gyur cig /
de skad smra po chos kyi rgyal mtshan te / /
blo ldan dga' dang mos pa spel phyir dang / /
snying nas rgyal ba'i mchod rten bsgrub 'dod pa / /
de dag rnams la'ang phan phyir 'di brtsams so / /
zhes rigs par smra ba blo bzang chos kyi rgyal mtshan gyis sbyar ba'o / / / /
@# / /
swasti /
mchod rten mthong bas rnam grol yid bzhin gyi / /
nor mchog bzhugs pa'i gtsug lag khang dang 'di'i / /
shing rtsi logs bris bla bre mchod rdzas rnams / /
ma lus dge slong chos kyi rgyal mtshan gyis / /
bsgrubs pa'i dge bas tshul 'dir sgo @# / /
gsum gyis / /
mthun pa bsgrubs pa'i lus can mtha' dag gis / /
mtshon pa'i mkha' mnyam 'gro ba ma lus pa / /
myur du thams cad mkhyen grong 'jug gyur cig /
'di nang mchod rdzas phra mo tshun chad kyang / /
'dod khams dbang phyug ma la gnyer du gtad / / / /
! oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
