! / /
na mo gu ru many+dzu g+ho ShA ya / /
rgyal ba thams cad mkhyen cing thams cad gzigs pa 'jig rten thams cad kyi ma 'dris pa'i mdza' bshas chen po lha dang mi rnams kyi ston pa sngon med pa de yi zhabs kyi padma la lan cig ma yin par gus pas phyag 'tshal lo / /
grangs med bskal par yang dang yang goms pas / /
mtha' yas yon tan tshogs kyi pha rol byon / /
legs par bshad pa'i gter chen smra ba'i mchog /
bden pa gsung ba de ni bdag gi skyabs / /
bla na med pa'i mkhyen pa'i gter / /
gcig tu gzhan la phan par dgongs / /
'jig rten rnam par 'dren pa des / /
khyed la rtag tu skyong gyur cig /
de ltar 'jig rten thams cad kyi skyabs gcig bu la mchod pa dang shis pa brjod pa'i ngag sngon du btang nas skabs rtsom pa ni /
ston dang bstan pa gtsug gi rgyan du 'dzin / /
dge ba'i bshes gnyen chel la mngon par brtson / /
legs nyes 'byed pa'i rnam dpyod mi dman zhing / /
bsod nams stobs kyis sa chen legs skyong ba / /
mi dbang de yi lhag bsam las 'ongs pa'i / /
bka' lung snyan dngags phreng ba bsgrigs pa yis / /
bdag yid kun tu tshim par byas pa ni / /
yongs 'du'i ljen pas lha rnams ji bzhin no / /
de ltar bka' stsal snyan pa'i 'phrin yig snyan dngags kyi lam nas 'ongs pa /
skye bo blo'i nor can rnams mgu bar byed pa'i don /
sangs rgyas bcom ldan 'das kyi gsung thog ma dang bar @# / /
dang tha mar dge ba'i legs par bshad pa'i 'bel ba'i gtam gyi dga' ston spel ba'i phyir du mjal bar bzhed pa khums na'ang /
ji skad du /
su dag nags khrod mngon par dga' ba yi / /
dge sbyong de ni shin tu bde ba myong / /
zhes dang /
tshul khrims yongs su dag par rab gnas te / /
bsam gtan bsam mi khyab la rtag gnas shing / /
su dag nags khrod zhi bar dga' ba ni / /
de dag nam yang yid gnyis 'ong mi 'gyur / /
zhes thub pas rnam grangs du ma'i sgo nas bsten par bsngags pa'i dben pa'i gnas gangs ri'i dpal dang ldan pa'i khrod sman gyi khyad par ro dang mthu dang rnam par smin pa'i yon tan mang po dang ldan pa'i sa phyogs me tog dang 'dab ma dang lo ma dang /
ldum bu sna tshogs pa rnams kyis brgyan pa| |gangs kyi phreng ba ni yol ba bres pa ltar snang zhing /
rmugs pa'i sked chings ni do shal ltar gnas pa /
thel sdings shang shod rnam pa mang po dag ni ched du bshams pa bzhin yod pa /
'bab chu rnam pa mang po ni ngos du ma nas sgra snyan pa sgrogs shing 'bab pa /
? byang ba mang po ni sgra di ri ri zer ba /
dge slong rnal 'byor spyod pa rnal 'byor la brtson pa dang rjes su mthun pa'i gnas lha'i sdings /
ming gzhan rnam par rgyal ba'i gling zhes pa zhig gis yon tan gyis yid kun tu drangs pas /
chu ha cang bsil ba'i nyes pas zil gyis ma mnan na /
lo kha yar la greng du mi rgyu bar rnal 'byor lhur len cing bsdad par bya'o snyam pa'i yi dam brtan po gcig lo snga ma'i smin drug gi zla ba la bgyis bdog pas nyid kyi pho brang du /
da res la mjal du mchi bar rngo ma thogs pa lags /
de'i rgyu mtshan yang skyes bu dam pa rnams ni ji ltar nan tan gyis khas blangs pa'i dgos pa chen po dang ldan pa'i dam bca' ba'i khur bar ma dor mi 'dor bar bden pa bsrung ba la ched cher byed de /
ji skad du /
ya rabs rnams ni bden pa srog dang 'dra / /
de bas rab tu phongs kyang de mi 'dor / /
bden pa med na tshe 'di'i bde ba'am / /
srog kyang ngan 'gro dag las srung mi nus / /
zhes dang /
'gro ba mtha' dag khyab pa'i grags pa 'phel / /
bden pa 'jig rten gsum las 'das pa'i lam / /
lha yi gnas su 'jug pa'i sgo yang yin / /
'khor ba'i rdzong las thar ba'i zam pa yin / /
zhes gsungs pa'i phyir ro / /
da ni legs par bshad pa'i skyes kyi dga' ston bya bar 'dod nas /
mdor bsdus te cung zad cig gsol ba ni /
rang srod tshul bzhin skyong ba'i grags pa yis / /
rgyal mtshan tog ltar kun gyi khrod na mtho / /
legs tshogs dpal gyis rab tu mdzes gyur cing / /
bzang po'i lam la kun nas lhag par dgyes / /
bka' lung snyan po 'gro 'dis spyi bos nod / /
gzi byin phas kyi rgol bas mi bzod kyang / /
dul ba'i dpal gyis mngon par bstar ba yi / /
sa yi bdag po khyod la 'di yang gsol / /
'khor dang 'byor ba'i khyad par rgya che bas / /
yangs pa'i mnga' ris gnas la mnga' bsgyur ba / /
rgyal po'i go 'phang skye ba gzhan dag nas / /
bsnams te ma byon dge ba'i mthu las yin / /
de phyir rang gi chos kyi lam bzung nas / /
'bangs kyang tshul der bkri ba'i thabs mkhas kyis / /
rgyal srid chos kyis bskyangs par mdzad na ni / /
'di dang phyi mar don chen @# / /
'grub par 'gyur / /
de yi tshul gyis rgyal srid skyong ba na / /
lha rnams dga' mgu rangs nas bsrung ba dang / /
phun tshogs dpal gyis 'jig rten 'byor byed pa'i / /
bkra shis mtshan ma mang du 'byung bar gsungs / /
skye dgu'i 'phral dang yun gyi phan bde rnams / /
gang las 'byung ba thub pa'i bstan pa ni / /
bshad dang sgrub pas rjes su 'dzin pa rnams / /
sa yi bdag pos rnam pa du mas mchod / /
mgon skyabs gzhan med nyid la ltos gyur pa'i / /
'bangs la rgyal pos byams pa'i sems bzung ste / /
nyes spyod bu la mdzangs pa'i pha bzhin du / /
mi rigs spyod las bzlog pa mkhas pa'i lugs / /
rgyal ba'i bstan dang phrad pa ches dka' zhing / /
lus srog ri gzar chu bzhin g.yo ba dang / /
'jig rten pha rol tshul la'ang gzigs nas ni / /
sa yi bdag po rtag tu bag yod mdzod / /
skye dgu srid nas srid du 'khyams pa'i tshe / /
mi 'dod sdug bsngal du mas gzir ba la / /
dge dang 'dra ba'i skyabs gzhan yod ma yin / /
de phyir las der rtag tu dgyes pa bskyed / /
sngon gyi gling bzhi'i dbang phyugs bdag rnams / /
gzhan dring mi 'jog blo gros stobs mnga' bas / /
de dag rang srid skyong la 'jug pa'i tshe / /
lugs kyi bstan bcos dag la ltos mi 'tshal / /
de nas rim gyis blo yi mthu bri bas / /
rgyal srid skyong ba'i khur khyer rgyal po rnams / /
lugs kyi bstan bcos re re'i rjes 'brangs nas / /
sa yi bdag po'i bgyi ba bgyid par gsungs / /
drang srong yang dag pa dang ltar snang gis / /
brtsams pa'i lugs kyi bstan bcos de dag kyang| |tshad ma dag dang de las bzlog pa 'byung / /
de phyir lugs kyi bstan bcos dam pa bsten / /
legs nyes 'byed la yid ni rnam par 'thoms / /
gzu lum tsam gyis rang gi srid 'dzin pa'i / /
rgyal rigs ngan pa man ngag yul min pas / /
de la mkhas rnams legs bshad ga la 'doms / /
rigs dang mi rigs rtogs pa'i mkhyen pa can / /
sngon gyis bdag dge ba'i rjes su slob / /
dam pa'i mgon la dma' ba'i thugs 'dzin pa / /
sa yi bdag po khyod ni gdams pa'i yul / /
de phyir gangs ri'i ljongs na gnas bcas shing / /
tshul bzhin sgrub pa dam pa'i rjes zhugs nas / /
rgyal ba dgyes pa bskyed par 'dod pa yi / /
dge sbyong bdag gis de ltar gsol ba lags / /
gtso bo rnams ni ci dang ci spyod pa / /
'bangs rnams dag kyang phal cher de de bzhin / /
tshul 'di mthong nas skye dgu skyong ba la / /
rgyal ba'i gsung las byung ba'i skyes 'di phul / /
gsung yig snga ma'i dus na yang rgyu mtshan mdor bsdus zhig gsol mod kyi /
'on kyang da res mjal du bzhed pa la thugs kyi spro ba yod tshul dang /
rang gzhan gyi don bgyid pa la bskul ba khengs skyungs dang bcas pa'i phrin yig don bzang la tshig sbyor legs pa bskur byung ba'i lan du /
slar yang mjal du mi spro ba min na'ang /
re zhig la grong du mi rgyu ba'i ri mi 'bab kyi dam bca'i khur de bzhag tu ma bde ba'i rgyu mtshan tshe ba dang /
nyid kyi thugs la snga nas mnga' na'ang /
rdo thal gyis byugs pa'i khang bzang la dgung zla'i 'od kyis phog na shin tu dkar bar 'gyur ba'i tshul du thub pa'i gsung las byung ba'i gdams pa dang rjes su bstan pa'i khyad par 'ga' zhig @# / /
gsol ba lags /
slad nas kyang 'dod par bya ba'i gnas la smon pa'i tshul ni /
mi dbang dge bcu'i khrims kyis srid skyong zhing /
de la gegs kyi mtshan ma med pa dang / /
chos dang srid dang 'byor pa'i khyad par kun / /
yar ngo'i zla dang phan tshun 'gran par shog /
'gro ba 'dis kyang sdug bsngal brgya phrag rgyu / /
nyes spyod btang nas dge ba'i lam bzung ste / /
ya rabs dam pa'i spyod tshul lhur blangs pas / /
rdzogs ldan dus bzhin phun sum tshogs par shog /
'gro kun byams pa'i sems dang ldan par shog /
'thab cing rtsod pa'i ming yang med par shog /
rtag tu nad med bde dang ldan par shog /
dge la spyod pas nyin mtshan 'da' bar shog /
tshe yi mthar yang rgyal ba 'od dpag med / /
'khor dang bcas pa mthong zhing de ma thag /
bu bu bde ba can du tshur shog ces / /
'dren pa'i gsung gis dbugs 'byin thob par shog /
ces mi dbang chen po grags pa rgyal mtshan dpal bzang po zhes yongs su grags pa la gtam du bya ba'i 'phrin yig 'di ni /
mang du thos pa'i dge slong shar tsong kha pa blo bzang grags pa'i dpal gyis /
gangs can gyi khrod kyi gangs ri'i dbang po 'o de gung rgyal gyi lha zhol lha'i sdings ming gzhan rnam par rgyal ba'i gling nas phul ba'o / /
