@# / /
yi dam rdo rje 'jigs byed la brten pa'i lam zab mo bla ma'i rnal 'byor nyams su len tshul bzhugs so /
@## / /
na mo gu ru many+dzu g+ho ShA ya /
'dir yi dam rdo rje 'jigs byed la brten pa'i lam zab mo bla ma'i rnal 'byor nyams su len par 'dod pas /
nges 'byung dang dge sems khyad par can gyi ngang nas /
skyabs 'gro sems bskyed sogs rnam par dag pa rgyud dang 'dres nges pa byas te /
'di ltar /
phun tshogs bde stong dbyer med nam rol las / /
bdag nyid dpal ldan rdo rje 'jigs byed du / /
gsal ba'i spyi bo'am mdun gyi nam mkha'i dbus / /
rin chen khri dang padma zla nyi'i steng / /
dus gsum bde gshegs kun gyi ngo bo nyid / /
blo bzang grags pa'i dpal dang dbyer med pa'i / /
khams gsum za byed 'jigs pa mtha' dag kyang / /
'jigs byed dpa' bo mthing nag zhal dgu ba / /
phyag ni sum cu rtsa bzhi zhabs bcu drug /
g.yas bskums g.yon brkyangs stabs kyis lha chen @# / /
mnan / /
ha ha zhes sgrogs ljags 'gril mche ba gtsigs / /
khro gnyer bsdus pa'i spyan dang smin ma dang / /
sma ra ba spu 'jig pa'i dus ltar 'bar / /
dbu skra kham ser gyen brdzes thod pas brgyan / /
mgo rlon do shal sbrul nag mchod phyir thogs / /
'khor lo rna cha la sogs rus pas brgyan / /
rab 'jigs gsum pa che zhing gcer bu'i gzugs / /
mi yi khrag zhag rkang dang tshil bu za| |rtsa zhal mthing nag ma he khros pa'i gdang / /
r+wa gnyis rab rno rtse mor me dpung 'bar / /
de dbus 'jigs rung srin zhal dmar po'i steng / /
'jam dpal zhal bzang gser mdog khro 'dzum sgeg /
r+wa rtsa'i g.yas kyi zhal gsum sdo dmar ser / /
g.yon gsum dkar dang dud ka gnag pa'i zhal / /
g.yas g.yon dang po'i phyag gnyis glang lpags 'dzin / /
g.yas rim gri gug b+hi d+hi pA la dang / /
gtun shing chu gri zhags mdung dgra sta dang / /
mdung mda' lcags kyu dbyug tho khaTwAM ga /
'khor lo rdo rje rtse lnga tho ba dang / /
ral gri cang ti'u g.yon pas rim bzhin du / /
thod khrag tshangs mgo phub dang rkang ba zhags / /
gzhu dang rgyu ma dril bu lag pa dang / /
dur khrod ras dang skyes bu gsal shing btsugs / /
me thab thod tshal sdigs mdzub 'phan rlung ras / /
brgyad gnyis zhabs kyis me dang bya rgod sogs / /
srog chags rnams dang tshangs dbang khyab 'jug dang / /
drag po gdong drug log 'dren zla nyi sogs / /
kha sbub mnan te me dpung cher 'bar pa'i / /
klong dkyil bzhugs pa'i thugs kar zla gdan la / /
ye shes sems dpa' 'jam dpal gser gyi mdog /
zhal gcig phyag gnyis g.yas pas ral gri 'phyar / /
g.yon pas thugs kar glegs bam mtshan dpes brgyan / /
skyil krung gis bzhugs thugs kar nyi ma'i dbus / /
ting 'dzin sems dpa' hUM yig mthing gas mdzes / /
de yi pang du rdo rje ro langs ma / /
sku mdog sngon mo zhal gcig phyag gnyis kyis / /
gri gug 'phyar zhing thod khrag 'dzin pas 'khyud / /
thod skam rgyan dang phyag rgya lnga yis mdzes / /
zhabs g.yas brkyangs shing g.yon pas yab la 'khril / /
de yi mtha' skor dngos brgyud bla ma dang / /
yi dam mchog gsum dpa' bo mkha' 'gro'i tshogs / /
ye shes bsrung mas bskor nas bzhugs pa yi / /
spyi bor oM dkar mgrin par AH dmar po / /
thugs kar hUM sngon hUM gi 'od zer gyis / /
rang rang ye shes pa rnams spyan drangs te / /
dzaH hUM baM hoH ro gcig dbyer med gyur / /
slar yang dbang lha yum bzhis bdud rtsi'i chus / /
dbang bskur rigs bdag @# / /
so sos spyi bor brgyan /
de nas nang mchod dang mchod rdzas rnams gzhung bzhin byin gyis brlab pa'am /
bsdu na /
oM AH hUM lan gsum brjod cing /
ting nge 'dzin dang bcas pas byin gyis brlabs te 'bul ba ni /
'jig rten 'jig rten 'das pa'i dge tshogs las / /
byung ba'i srid dang zhi ba'i mchod pa'i sprin / /
nam mkha' gang ba ting 'dzin gyis sprul te / /
bla ma lha mchog rnams la 'bul ba ni / /
bdud rtsi'i mchod yon rgya mtsho ltar 'khyil zhing / /
mdzes pa'i me tog sa dang bar snang gang / /
dri zhim spos kyi dud pa sprin ltar 'khrigs / /
nyi zla nor bu sgron me'i 'od stong 'bar / /
bzang po'i dri chab gang+gA'i rgyun la 'gran / /
ro brgya ldan pa'i zhal zas lhun por spungs / /
snyan brjid rol mo'i sgra dbyangs 'brug ltar sgrogs / /
phyi nang 'dod yon lnga dang rin chen bdun / /
stong gsum snod bcud phun tshogs 'byor pas brgyan / /
'jig rten 'jig rten 'das pa'i mchod pa'i tshogs / /
bla ma lhag pa'i lha mchog mnyes phyir 'bul / /
dngos grub myur du 'gugs shing gsal byed pa'i / /
sbyangs rtogs sbar ba'i bdud rtsi'i rgya mtsho dang / /
mdzes ldan sgyu ma'i phyag rgya'i zlos gar gyis / /
zag med lhan skyes bde stong rol pas mchod / /
thog med dus nas ma rig dbang gyur pas / /
sgo gsum sgo nas mi dge sdig pa'i las / /
bgyis dang bgyid stsal yi rang ci mchis pa / /
bshags shing phyin chad mi bgyi yang dag sdom / /
'tshams 'dir gzhan yang sdig ltung bshags pa ci rigs pa bya'o / /
'khor 'das kun gyi rnam dkar dge ba'i tshogs / /
ji snyed bsags pa kun la rjes yi rang / /
bslu med skyabs kyi dam pa mchog rnams kyis / /
zab dang rgya tsho'i chos 'khor bskor pa dang / /
thugs rje che ldan lha dang bla ma'i tshogs / /
bskal brgyar 'gro ba'i don du bzhugs su gsol / /
'di ltar bskrun pa'i dge tshogs rgya mtsho yang / /
ma rnams don du byang chub mchog phyir bsngo / /
de nas /
mdun gyi tshogs zhing rnams la rtse gcig tu dmigs pa'i dad pa drag pos /
bla ma kun 'dus kyi ngo bo bla ma rdo rje 'jigs byed la gsol ba 'debs so / /
yi dam X /
sangs rgyas X /
dam chos X /
dge 'dun X /
mkha' 'gro X /
chos skyong X /
bla ma yi dam skyabs gsum kun 'dus kyi ngo bo bla ma rdo rje 'jigs byed la gsol ba 'debs so / /
zhes pa dang /
mdor bsdu na /
gzugs mchog mchog tu drag po che / /
dpa' bo mchog gi spyod yul can / /
gdul dka' ma lus 'dul mdzad pa'i / /
bla ma rdo rje 'jigs byed la / /
gus pas phyag 'tshal skyabs su mchi /
zhes dmigs pa dang bcas pas brgya stong sogs gsol ba gdab /
de'i tshe dmigs pa ni /
de ltar gsol ba btab pas tshogs zhing rnams kyi sku'i cha las bdud rtsi 'od zer dang bcas pa'i rgyun babs /
rang gzhan sems can thams cad kyi sdig sgrib nad gdon bar gcod thams cad sbyangs /
tshe dang bsod nams lung rtogs @# / /
kyi yon tan thams cad rgyas par byas /
khyad par bla ma rdo rje 'jigs byed kyi byin rlabs thams cad zhugs pa'i mos pa bya'o / /
'tshams 'dir /
ting nge 'dzin gyis dbang mdor bsdus cig len pa'am /
yang na 'di ltar /
bla ma lhag pa'i lha yi thugs ka nas / /
yum bzhis rigs lnga'i rang bzhin bdud rtsi'i chu / /
cod pan rdor dril ming gi dbang bskur bas / /
sbyangs bsgyur rigs lnga'i dngos grub bsgrub la dbang / /
dam tshig gsum ldan shes rab mar 'khyud pas / /
bum pa'i dbang thob sprul sku'i sa bon bzhag /
bla ma yab yum gyis gnang byang chub sems / /
myangs pas longs sku 'grub pa'i skal ldan gyur / /
'du shes gsum ldan snyoms 'jug rol pa yis| |yid sbyangs 'bras bu chos sku bsgrub la dbang / /
mthar thug zung 'jug yan lag bdun ldan du / /
nges pa'i tshig dbang thob pas sku bzhi 'grub / /
slar yang bla ma lhag pa'i lha rnams la / /
rtse gcig gus pas mchod cing gsol btab pas / /
dgyes shing zhu nas rang la thim par bsam / /
bdag nyid sems dpa' sum brtsegs bla ma lhar / /
gsal ba'i thugs ka'i sngags phreng 'od zer gyis / /
snod bcud sbyong zhing zhi khro rab 'byams kyi| |byin rlabs sdud sogs zhi rgyas dbang drag gi /
las rnams bsgrub sogs man ngag las 'ongs pa'i / /
ting 'dzin ma yengs sngags gsum ci rigs bzla / /
de ltar bsgrubs pa'i dge tshogs rgya mtsho yang / /
'jam dpal dpa' bo 'grub pa'i rgyu ru bsngo / /
! / /
de bzhin bsgrubs kyang 'di nang mchog thob pa'i / /
gdeng dang mi ldan tshe na sdig pa can / /
btsan thabs 'tshang rgya'i 'pho ba 'di ltar bya / /
rang lus mchod sbyin sngon btang lhag pa'i lha /
rtsa gsum 'khor lo bzhi ldan snying dbus su / /
rang sems hUM yig sngon po mthing gi mdog /
gsal dwangs 'phar zhing 'phur la khad pa bsgom / /
rang gi spyi bor rtsa ba'i bla ma dang / /
dbyer med 'jam pa'i rdo rje gshin rje'i gshed /
gsal btab spyan drangs mchod bstod gsol ba gdab / /
rgyal ba kun gyi mkhyen rtse mthu stobs rnams / /
gcig tu bsdus nas phyi nang gsang ba yi / /
ma rungs gshin rje'i tshogs rnams 'joms mdzad pa'i / /
bla ma lhag pa'i lha la gsol ba 'debs / /
gnad gcod bar do'i 'jigs las bskyab tu gsol / /
ngan song mi khom gnas las bsgral du gsol / /
dga' ldan mkha' spyod gnas su drang du gsol / /
dus gsum bde gshegs skyed mdzad rgyal sras tshul / /
bdud dang log 'dren 'joms mdzad gshin rje'i gshed / /
snyigs dus thub dbang gnyis pa tsong kha pa / /
dbyer med skyabs kyi dam par gsol ba 'debs / /
gnad gcod X /
ngan song X /
dga' ldan X /
gnad gcod sdug bsngal tsha gdud sel ba'i sprin / /
ngan song bar do'i 'jigs sgrol dpa' bo ste / /
'dod dgu'i dngos grub stsol ba'i yid bzhin nor / /
bslu med skyabs kyi dam par X /
gnad gcod X /
ngan song X /
dga' ldan X /
@# / /
de ltar lan mang gsol ba btab pa'i mthar / /
bla ma lha yi thugs ka'i 'od zer gyi / /
lcags kyu rang gi spyi gtsug d+hU tI nas / /
brgyud de rang sems snying ga'i hUM yig la / /
btab drangs lhag pa'i lha yi thugs kar bstim / /
sbyang dang las sbyor dbye ba shes par bya / /
'di ltar bsgrubs pa'i dge tshogs rgya mtsho'i mthus / /
sdug bsngal gsum gyis ma nar ba'i 'gro ba rnams / /
sgrol phyir sku gsum go 'phang myur thob nas / /
'gro kun 'dren pa'i dpal du bdag gyur cig /
de ma thob pa'i tshe rabs thams cad du / /
dam chos tshul bzhin bsgrub pa'i rten dang gnas / /
'khor dang longs spyod grogs dang dge ba'i bshes / /
rgyal bas bsngags pa ji bzhin 'grub par shog /
mdor na skye zhing skye ba thams cad du / /
rje btsun bla mas 'bral med rjes bzungs te / /
rgyal ba'i dam chos ma lus 'dzin pa dang / /
bka' bzhin bsgrub pa'i mchod pas mnyes byed shog /
ces pa 'di yang /
dge pa'i bshes gnyen chos kyi rje bstan pa bzang pos yang yang nan cher bskul ba la brten nas /
dge slong blo bzang chos kyi rgyal mtshan gyis /
chos grwa chen po bkra shis lhun po'i gzims khang rgyal mtshan mthon po'i ngo mtshar bkod par sbyar ba'i yi ge pa ni /
dge tshul rnam dpyod dang ldan pa blo bzang dbang rgyal lo / / / /
bkra shis / /
@# /
oM swa sti / /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dzagtaM / / / /
