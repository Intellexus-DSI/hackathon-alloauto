@# / /
na mo lo ke shwa rA ya /
thugs rje chen po 'phags mchog spyan ras gzigs / /
lnga brgya'i gtsug rgyan jo bo yab sras dang / /
bka' drin mnyam med rtsa ba'i bla ma yi / /
zhabs kyi padmor gus pas phyag byas te / /
mi 'dod sdug bsngal sel ba'i sman gcig pu / /
rgyal sras dpa' bo rnams kyi thugs dam mthil / /
dus gsum rgyal ba ma lus gshegs pa'i bshul / /
blo sbyong yang snying brgya byin spyi nor bri / /
dal 'byo rnyed dka' myur du 'jig 'gyur zhing / /
shi nas ngan song sdug bsngal mi bzod pas / /
bslu med dkon mchog gsum la skyabs 'gro zhing / /
sdig spong dge ba bsgrub la brtson pa gces / /
sdug bsngal gsum gyi mda' char drag 'bab cing / /
las nyon lcags sgrog 'ching bas dam bcings nas / /
mtha' med 'khor ba'i btson rar tshud pa las / /
thar 'dod nges 'byung shugs drag yang yang bskyed / /
bden 'dzin chang gis myos pa'i snang ba kun / /
bden stong mnyam gzhag nam mkha'i rnal 'byor dang / /
de las langs tshe gang shar snang ba rnams / /
sgyu ma rmi lam chu zla lta bur bsgom / /
mkha' mnyam mar gyur 'gro ba ma lus pa / /
bde ba 'dod kyang thabs la mi mkhas pas / /
sdug bsngal brgya yis gtses pa'i tshul mthong nas / /
bdag gzhan mnyam pa nyid du blta bar bya / /
bdag nyid gces 'dzin sdug bsngal kun gyi sgo / /
gzhan rnams gces 'dzin yon tan 'byung gnas su / /
mthong nas bdag gzhan brje ba'i nyams len la / /
brtson pa lhur len byed pa gdams pa'i phul / /
mar gyur 'gro ba'i sdig dang @# / /
sdug bsngal kun /
rlung dang lhan cig rang gi snying nang sdud / /
bdag gi bde dge rlung dang lhan cig tu / /
mar gyur 'gro ba rnams la yang yang gtong / /
ma rnams bde dang 'phrad 'dod byams pa dang / /
sdug bsngal dag dang bral 'dod snying rje dang / /
bdag gis khur du 'khyer ba'i lhag bsam gyis / /
drangs pa'i byang chub sems mchog rgyun du bsgoms / /
snod bcud sdig pa'i 'bras bus yongs gang ste / /
mi 'dod sdug bsngal char ltar babs gyur kyang / /
ltas ngan g.yang du len pa'i man ngag gis / /
rkyen ngan byang chub lam du bsgyur bar bya / /
bsag sbyangs lta dang gdan la mchod pa yis / /
'phral la gang thug bsgom la sbyor ba dang /
chos kun snying po stobs lnga'i nyams len gyis / /
dal 'byor thob pa don dang ldan par bya / /
tshul 'dir goms pas yid bde dang ldan zhing / /
skyon rnams spong sogs blo sbyong dam tshig dang / /
bslab bya'i rim pa rnams la legs bslabs nas / /
snyigs ma lnga bdo byang chub lam du bsgyur / /
de ltar bsgoms pas tshe 'di'i chag sdang dang / /
rang bde 'dod pa'i rnam rtog rgyun bcad de / /
sgo gsum dam pa'i lam dang mi 'bral bar / /
bla med rdzogs pa'i byang chub myur thob shog /
ces blo sbyong don bdun ma'i snying po brgya byin spyi bo'i nor bu zhes bya ba 'di yang /
snye mo nas rje btsun zhi ba bzang mos nan cher bskul ba la brten nas /
shAkya'i dge slong blo bzang chos kyi rgyal mtshan gyis bkod pa'o / / / /
