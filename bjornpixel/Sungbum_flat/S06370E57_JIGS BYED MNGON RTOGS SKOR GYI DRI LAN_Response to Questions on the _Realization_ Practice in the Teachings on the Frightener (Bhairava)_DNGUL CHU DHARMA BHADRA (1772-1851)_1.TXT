! na mo gu ru many+dzu g+ho ShA ya /
dran pas snying gi mun sel bla ma dang / /
dbyer med 'jam dbyangs zhi khror gus btud nas / /
dpyod ldan slob mas ji ltar dris pa'i lan / /
yid brtan rung ba'i gtam gyis gdab par bya / /
de yang dpal rdo rje 'jigs byed /
bcu gsum ma'i mngon rtogs las brtsams te ji ltar dris pa'i lan ni /
! dri ba dang po /
mtshams mtho ral gri gshin rje'i gshed du bskyed pa la gtor 'bul skabs 'das gtor phul rjes 'das pa'i gtor mgron ral gri gshin rje'i gshed dang /
mtho'i lha gnyis ngo bo gcig tu mos nas phul bas thus sam mi thus zhes pa /
'jug pa bde bar byed na 'das gtor gyi rjes su 'bul ba ma yin gyi /
'das gtor 'bul sngags khaD+ga d+h+r-i ka gi skabs nyid du gtor mgron gyi byang sgo'i ral gri gshin rje'i gshed dang /
mtshams mtho'i lha gnyis ngo bo gcig tu dran te byang sgo'i lha la gtor 'bul 'phrin 'chol byas na mtshams mtho'i lha la'ang gtor 'bul 'phrin 'chol byas pa'i go chod de /
lha de gnyis ngo bo gcig yin par nges pa'i phyir /
khyab ste /
rgyal mchog bskal bzang rgya mtshos sngon 'gro gtor ma'i skabs su /
yang na gtso bo rnams la phul bas 'khor rnams kyang rgyud gcig pa yin pas tshim par mos kyang rung /
zhes gsungs pa dang gnad gcig pa'i phyir ro / /
! dri ba gnyis pa /
'byung bzhi bskyed skabs /
steng 'og gi rim @# / /
par dbyibs mi 'dra stabs /
zur sne sogs che chung ma snyoms pa'i dogs pa skye gsung ba /
'khrid yig tshor zhal gsal mi 'dug kyang /
mdzod las /
rlung dkyil shin tu rgya che ba'i steng du chu sa'i dkyil 'khor gnyis rgya mnyam pa dang gsum ga dbyibs zlum po las me dkyil dngos su ma bshad cing /
dus 'khor nas rlung me chu sa'i dkyil 'khor bzhi ga zlum po steng rim gyis rgya je chung du bshad pas 'dir yang rlung dkyil gyi shar dang lho nub dang /
nub byang gi mu dang kha da chad tsam du me dkyil gyi zur gsum dang /
me dkyil gyi lho byang nub gsum gyi mu dang kha da chad tsam du chu dkyil dang /
chu dkyil gyi mu dang sa dkyil gyi zur bzhi kha da chad tsam dang /
sa dkyil gyi phyogs bzhi'i mu dang srung 'khor gyi ra ba zlum po kha da chad tsam bgyis na dus 'khor gyi khungs dang 'brel zhing /
rlung dkyil gyi mchog ma'i rgyal mtshan dang /
sa dkyil gyi zur bzhi'i rdo rje rnams kyang slong bde bar snang bas de bzhin du bya'o / /
! dri ba gsum pa /
srung 'khor mthun mong min pa'i skabs su khro bo rnams la pad zla nyi ma'i gdan gsum brtsegs yod pa de gang yin zhes pa /
'dri ba po'i bsam don gang yin mi gsal bas lan ji bzhin 'debs tshod ma zin mod /
'ol tshod tsam brjod na /
lA li ta'i sgrub thabs chung ba las /
gnod mdzes la sogs khro bo'i tshogs / /
sna tshogs padma nyi ma la / /
g.yon brkyangs zhabs kyis yang dag gnas / /
zhes pa'i don 'khrugs bsdebs te sgrub thabs bdud las rnam rgyal du 'god par mdzad pa yin la /
de rnams kyi mtshon don ni /
dbang bshad sku gsum rin chen bang mdzod las /
gos pa med pa'i chos gcig dang du ma rab tu ston pa ni lha'i gnas kyi sna tshogs padma /
byang chub kyi sems yongs su smin par byed pa'i nyi ma'i gdan /
byang chub kyi sems kyi myu gu 'phel bar byed pa'i zla ba'i gdan dang ldan pa'o / /
zhes gsungs pa ltar ro / /
! dri ba bzhi pa /
gnod mdzes 'od zhu'i skabs de'i gdan gsum brtsegs kyang zhu dgos sam mi dgos /
dgos na rdor sems la gdan ji ltar dgos /
zhes pa 'khrid yig rnams su mi gsal yang /
nyi gdan zhu nas pad zla'i steng du rdor sems bskyed na rje dang grub chen gyi dgongs par 'gro ste /
sbyin sreg dngos grub rgya mtsho las /
sbyin sreg gi thab skyed byed kyi rdo rje 'dzin pa dang /
sgrub thabs kyi chos 'byung skyed byed kyi rdo rje sems dpa' gnyis don gcig par gsungs pa gang zhig /
thab skyed byed @# / /
kyi rdo rje 'dzin pa pad zla'i gdan can yin pa'i phyir ro / /
! dri ba lnga pa /
chos 'byung gi 'og zur nas baM las byung ba'i padma de 'og zur la reg pa'i tshul gyis yod dam /
yar tsam 'phags pa'i tshul gyis yod /
dang po ltar na 'og zur phra ba'i rkyen gyis sna tshogs rdo rje la sogs pa gnas pa'i rgya khyon tsam mi 'byung ba'i dogs pa 'dug /
ces pa 'khrid yig der padma'i yu ba 'og zur 'phrad mtshams nas 'thon par gsungs pas 'og zur la reg pa'i tshul du ni yod do / /
de lta na yar dogs pa'i gnas de ni yod pa ma yin te /
thang sag pa dngos grub rgya mtsho'i bskyed rim las /
de'i nang gi 'og zur nas paM ljang gu zhig thol gyis byung de 'od du mer gyis zhu ba las sna tshogs padma'i sdong po 'thon /
chos 'byung gi rked par slebs pa na 'dab ma rnams phyir gyes pa'i sne mo chos 'byung la thug pa /
zhes sogs gsungs pa'i phyir ro / /
! dri ba drug pa /
sna tshogs rdo rje'i lte ba la cha phran bzhi bcu zhe brgyad yod ba'i steng du gzhal yas khang 'dod snam dang bcas pa'i phyi mtha' nas phyi mtha'i bar la cha phran sum cu so brgyad phud 'phros 'dod snam gyi mthar phyogs ring cha phran lnga re lus tshong ltar na /
sgo bzhi'i mdun du sna tshogs rdo rje'i r+wa'i bar nas them skas bzhi seng skas dang bcas pa yod pa'i stegs bu gong ma rdo rje'i lte ba'i steng na gnas sam /
mtho dma' mnyam mam /
lte ba las stegs bu dma' ba yod /
dang po gnyis ltar na /
them skas kyi steng du seng skas yod pas seng skas kyi mgo gtong sa ma rnyed la /
phyi ma ltar na de'i sa khongs stong pa sogs yod pa 'khrid dper ma rnyed ces pa /
skabs 'di'i stegs bu gong ma zhes pa 'khrid dpe tshigs bcad ma'i dgongs pa yin mod kyi /
'di la them skas dang bang rim zhes pa las /
stegs bu'i tha snyad ma byas na rta babs kyi ka ba 'degs pa'i stegs bu dang zlos nyan chung zhing 'khrid yig lhug ma dang mthun pas legs par go bas /
de ltar na phyogs dang po dang gsum pa ni mi 'thad de /
'dod snam gyi phyi mtha' dang rdo rje'i lte ba'i phyi mtha'i bar la cha phran lnga yod mod kyang sgo gdong gi phyi mtha' nas rdo rje'i lte ba'i phyi mtha'i bar la cha phran gcig las med pas de'i thad kyi steng du them skas gong ma zhing la cha phran gsum dang srid la cha phran bcu drug yod pa ji ltar brtseg /
de bzhin du them skas gong ma rdo rje'i lte ba las dpangs dma' ba byed na cha phran bzhis dma' ba byed dgos pas de'i steng g.yas g.yon gyi stegs bu bum pa ka ba dang bcas pas bteg pa'i rta babs kyi mda' yab dang /
gzhal yas @# / /
khang gi mda' yab gnyis dpangs cha phran bcu bdun du mi mnyam pas bskyed rim dngos grub snye ma dang 'gal ba'i skyon yod pa'i phyir ro / /
des na phyogs gnyis pa ltar yin kyang dogs pa'i gnas de ni med de 'khrid yig gi them skas re re la seng skas dang bcas pa /
zhes pa them skas bzhi po re re'i dpangs la cha phran lnga re yod pas de la 'dzeg pa'i phyir du mdun ngos su seng skas re re 'dzugs par gsungs kyi /
them skas re re'i steng du seng skas re re 'dzugs par ma gsungs pas na /
them skas gong ma'i steng du seng skas med pas de'i mgo gtod sa 'tshol ba'i ngal ba mdzad mi dgos pa'i phyir ro /
! dri ba bdun pa /
'khor rnams rgyan cha lugs phal cher gcig pa la gdan mi 'dra ba 'di gang gi khyad yin /
zhes pa spyir rgyan cha lugs gcig na gdan gcig pa'i nges pa mi 'dug cing /
khyad par 'jigs byed bcu gsum ma la gdan 'di ltar byed pa dgra nag gi rgyud dang grub chen dpal 'dzin sogs kyi dgongs pa yin la /
de'i rgyu mtshan la /
ngor chen kun dga' bzang po'i kyai rdor bskyed rim gnad kyi zla zer las /
des na khro mo dang cung zad zhi ba'i khyad par yod pas /
gdan gnyis kyang de bzhin du bya ba yin te /
dper na dgra nag gi dkyil 'khor du /
khro bo gzhan rnams la nyi gdan dang /
gti mug gshin rje'i gshed la zla gdan du bshad pa ltar ro / /
zhes dang /
ser rtse dge bshes thogs med kyi dri lan paN chen gong mas mdzad pa las /
bcu gsum ma'i skabs su gti mug gshin rje'i gshed kho nar zla gdan byed pa ni /
de la brten nas zhi ba'i las gtso bor sgrub pa'i rgyu mtshan gyis yin /
zhes dang /
des mdzad pa'i rab 'byams pa ngag dbang tshul khrims kyi dri lan las /
yang 'jigs byed bdag bskyed skabs gti mug gshin rje'i gshed dang yum bzhir zla gdan bskyed pa'i dgos pa gang yin /
zhes pa ni /
de rnams srog 'dzin yan lag dang bcas pa rnam par dag pa'i dbang gis yin nam snyam| zhes dang /
lha rtse dge rgan ye shes snying po zhes pa'i gsung rgyun du /
spyir btang lha yab thabs gtso bor gyur pa rnams shes rab nyi gdan dang /
yum bzhi dang lha mo drug gi ngo bo'i thod pa shes rab gtso bor gyur ba rnams thabs zla gdan la bzhugs pa yin zhing /
dmigs bsal gti mug gshin rje'i gshed ni /
gti mug gi dngos gnyen stong phyogs shes rab gtso che bas de nyid thabs zla gdan la bzhugs pa yin /
zhes pa ste /
bzhed tshul mang yang /
slob dpon bai ro tsa na rak+Shi tas mdzad pa'i 'jigs byed kyi sgrub thabs rdo rje 'od las /
gti mug rdo rje zla ba la / /
gti mug sel ba nyid kyi phyir / /
shes rab cha yis de @# / /
bzhin du / /
rdo rje r+wa yi mtshams bzhi ru / /
zla ba'i gdan la lha mo bzhi / /
zhes 'byung ba ltar na phyi ma sgrub byed bzang ngam snyam yang da dung legs par dpyad par bya'o / /
! dri ba brgyad pa /
rje bskal bzang rgya mtsho'i bskyed rim du / /
'dom dkris tsam yang med pa'i gcer bu /
zhes dang /
yang rkang pa g.yon pa'i pags pa nas bzung ste rgyab tu gyon pa /
zhes 'khod pa 'di gnyis ji ltar lags zhes pa /
glang lpags na bza' yin tshul 'di skor gyi rgyud rgya gzhung khungs ma rnams dang rje rin po che'i gzhung gang du yang mi 'byung bar ma zad gzhung snga ma 'dir tsam sgra dang yang sgra smos pa ni /
smra sgo las /
tshang 'dzin lhag ma 'gog pa ni / /
tsam zhes bya ba rnam pa gnyis / /
zhes dang /
sum cu par /
A li phyis nas gnyis pa sbyar / /
tshig rgyan gnyis dang sdud par 'gyur / /
zhes gsungs pa ltar /
'dom dkris kyis lhag ma'i na bza' gzhan yod pa 'gog pa'i tsam dang /
'dom dkris med pa'i zlar na bza' gzhan med pa sdud pa'i yang sgra yin pa'i phyir na /
gzhung phyi ma'i gyon gyon gyi gsung des seng ge dkar mo la sna gong nyag pa'i skyon dang /
mi la ras pa la sprang rtags che ba'i skyon zhig slong grabs yin tshod 'dug lags / /
! dri ba dgu pa /
gtso yum gyi mngal du gzhal yas khang sogs bskyed skabs de'i 'og tu pang rdor sogs yod dam med /
ces pa /
rje'i sgrub thabs rin po che'i za ma tog las /
gdan dang bcas pa sngar bzhin bskyed /
ces dang /
ngag 'don lhan thabs dang 'khrid yig phal cher du /
mtshan nyid thams cad yongs su rdzogs pa /
zhes gsungs pa ltar /
pad rdor sogs yod pa legs par mngon lags /
'dir smras ba /
dri tshig lho phyogs dri bzhon gyis bskyod pa'i / /
rnam dpyod ma la yar skyes rkang 'thung las / /
spros pa'i dri lan gsung zhim 'thul ba 'dis / /
dpyod ldan yongs kyi sna dbang skal bzang byas / /
rnyed dka' dal brgyad 'byor bcu'i rten rnyed cing / /
mjal dka' zhwa ser bstan dang mjal dus 'dir / /
bu khyod tshe 'di'i bde la ma chags par / /
gtan mdun thos don sgrub pa snying por 'tshal / /
de skad snyom las ri bong gzugs 'dzin kyang / /
lhag bsam nya gang zla ba'i rjes 'gro can / /
d+ha rma b+ha drar grags pa'i ban gzugs des / /
dngos po'i mgo zla'i dmar phyogs tshes bcur phul / /
! na mo gu ru many+dzu g+ho ShA ya /
phra zhib rnam dpyod spobs pa stsol ba'i lha / /
'jam dbyangs smra ba'i dbang phyug la btud nas / /
rtog dpyod zhib mor fmdzad de'i dris pa'i lan / /
mdor bsdus spro ba'i blo yis bsnyad par bya / /
de yang rnam par dpyod pa'i blo ldan rje drung blo bzang tshe ring sku dkyil dwangs shing 'jam dpal dus dgra'i dbang po'i bsnyen sgrub la rtag gus kyis @# / /
thugs brtson mi lhong ba'i thang nas gsung bris gnad rten gyis spras pa gnad 'byor yid spro'i rang bzhin du gyur pa bzhin bzhed pa 'grub phyir smon 'dun chag med du zhu ba yin zhing / /
! dri ba dang po /
rje bskal bzang rgya mtsho'i 'khrid yig gi nang mchod byin rlabs skabs /
mar khu bzhu ba ltar lum lum zhu /
zhes pa dang /
slar yang dkrugs nas de dag dang mnyam du zhu zhes pa rdzas dang yi ge mnyam du zhu bar ngos zin na sngon ma'i dus la zhu ba'i 'phros lta bu lus sam ji ltar yin /
zhes pa /
skabs 'di'i mnyam zhes pa dus mnyam la ma byas par ro mnyam la byas na go ba de bas sngar zhu bas rdzas de dag dang ro mnyam du yi ge de dag kyang zhu /
zhes pa'i don to / /
! dri ba gnyis pa /
phyogs skyong bkug nas phur gdab sogs byed pa 'di la dgos pa ji lta bu yod /
ces pa /
'di skor du gsal kha cher ma mthong yang /
paN chen blo bzang chos kyi rgyal mtshan gyi gsang 'dus bskyed rim dngos grub rgya mtsho'i snying po'i sngon 'gro gtor ma'i skabs su /
phyogs skyong rnams bde stong dbyer med kyi 'od gsal du bcug nas rdo rje 'chang du bskyed pa la dgos pa yod de /
phyogs skyong rnams la tha mal gyi snang zhen sbyang ba dang /
de rnams la phan gdags par bya ba'i ched yin pa'i phyir /
zhes dang /
srung 'khor gyi bgegs kyi gtso bo phyogs skyong bcu la phur gdab kyi skabs su /
de ltar bgegs rnams kyi spyi bo nas rkang mthil gyi bar du phur bus btab pas /
lus ngag yid gsum g.yo 'gul med par bde stong dbyer med kyi 'od gsal du bcug par bsam par bya ba yin la /
de ltar bsams pa la dgos pa yod de /
bgegs rnams la tha mal gyi snang zhen sbyang ba dang /
de rnams la phan gdags par bya ba'i ched yin pa'i phyir /
zhes gsungs pa'i gzhung snga phyi gnyis gung bsgrigs pa dang /
skabs 'di don gcig tu snang bas /
phur bu snying gar btab pas yid dang /
mgrin par btab pas ngag dang /
spyi rkang du btab pas lus 'od gsal du bcug ste gtso bor bskyed pa'i sgo nas rang rgyud kyi tha mal gyi snang zhen bzlog pa dang /
gzhan rgyud la rdo rje 'jigs byed kyi go 'phang mngon du 'gyur ba'i sa bon bzhag nas phan 'dogs pa'i phyir du yin par bya ste /
skabs 'di'i phur gdab kyi go rim dang /
sgrub thabs dngos kyi sgo gsum byin rlabs kyi go rim mthun par 'byung bas kyang tshul 'di la nges shes lhag par 'dren pas /
'di ni grub chen dpal 'dzin gyi dkyil chog gnyis dang /
rje rin po che'i sgrub dkyil rnams kyi dgongs par yang gnas sam snyam mo / /
! dri ba gsum pa /
sngon 'gro gtor ma 'bul skabs ya ma rA dzA brjod @# / /
pa'i tshe rdo rje 'jigs byed kyi lha tshogs nam mkhar gsal btab ste 'bul bar bshad pa skabs 'dir 'jigs byed kyi lha tshogs kyi ljags byin rlabs mchod pa'i lha mo /
sngags kyi mjug tu ba liM ta /
phyi nang gi mchod pa sogs mi dgos shing /
phyogs skyong dang /
'og gi gtor 'bul skabs de dag dgos pa gang gi khyad yin /
zhes pa /
'dir grub chen lA li ta dang rje rin po che'i gzhung la rjes 'brangs rnams la go tshul gnyis yod pa'i srang rgyud pa'i lugs ltar na 'dir rtsa sngags tshar gcig brjod pa de gtor ma'i phud bcom ldan 'das la phul te /
sngon byung gi bkas bcad ltar gshin rje sha khrag la longs spyod pa'i gnang ba zhu ba yin zhes rgyud chen dkon mchog yar 'phel gyi mthun mong min pa'i drug cu pa'i lag lan las 'byung bas /
ljags byin rlabs dang lha mo spro ba tshig zin la mi gsal yang byas par 'gal ba med 'dra zhing /
mtshon cha 'bar ba'i 'khrul 'khor du ya marA ? dza'i mjug tu i ngaM ba li taM btags pas yi dam 'khor bcas la gtor ma 'bul bar gsung ba yod mod kyi /
sam+b+ha ra dang /
a kA ro sogs ba liM te ma gtags pa'i gtor sngags kyang mang du snang bas rtsa sngags rkyang bas gtor ma 'bul mi rung ba yang min 'dra ba dang /
phyi nang gi mchod pa mi 'bul ba sogs mdor bsdus pa'i lugs su byas na e chog snyam lags /
! dri ba bzhi pa /
chos rgyal nang sgrub yab yum dang /
lha mo gsum gyi 'bul sngags skabs /
rang rang gi 'khor la re re bzhin 'bul bar mos dgos par bshad pa /
chos rgyal la 'bul skabs de'i 'khor lha mo sogs kyang 'du bar mngon pa ltar na /
gtso 'khor 'ga' zhig la ngo skal las med la /
'khor 'ga' zhig la gsum skal yang 'byung pa'i khyad par gang yin /
zhes pa /
spyir btang tsA mun+Di dang lha mo chos rgyal gyi 'khor yin kyang /
oM b+hU tsa ra'i sngags kyis chos rgyal 'khor bcas la gtor ma 'bul bar gsungs pa'i 'khor der tsA mun+Di dang lha mo mi bgrang ba dmigs bsal yin pa skabs stobs kyis shes dgos pas /
tshul 'di 'dra la dgongs nas /
spyir btang ba la dmigs kyis bsal / /
bstan bcos kun la gces pa yin / /
zhes gsungs so / /
! dri ba lnga pa /
'od gsal rang dus su slod byed kyi skyon gsum dang bral ba'i zhes pa'i skyon gsum ngos 'dzin lugs ji ltar yin /
zhes pa /
dper na nam mkha'i rang mdog ji lta ba bzhin du mthong ba la slod byed dam sgrib byed zla 'od dang nyi 'od dang srod kyi mun pa mthug po gsum yod kyang ston dus kyi tshes brgyad lta bu'i mtho rangs kyi nam mkha' sprin med pa @# / /
de la slod byed kyi skyon gsum po med pas nam mkha'i rang mdog ji lta ba bzhin du mthong ba ltar /
thams cad stong pa 'od gsal rang dus su yang 'od gsal de sgrib byed kyi rkyen lugs 'byung gi snang ba dkar lam pa dang mched pa dmar lam pa dang /
nyer thob nag lam pa gsum 'das zin cing /
lugs ldog gi thob chad snang gsum da lta ma shar bar skyon de gsum gyis bsgribs bslad gang yang med ces pa'o /
! dri ba drug pa /
sngon stsal zhus lan dang 'khrid dper sna tshogs rdo rje'i r+wa'i bar nas rin chen bang rim bzhi po re re'i zhing la cha phran gsum re yod par gsal ba /
bang rim rnams kyi phyi mtha' mnyam par bslangs na seng skas sogs gdags med la /
'og ma rim bzhin phyir bskyed na bar pa gnyis kyi rgyab gtod sa ma rnyed pas ji ltar yin /
zhes pa /
phyi ma ltar yin kyang skyon med de /
bang rim bzhi po 'og rim gyi zheng la cha phran bcu gnyis dang dgu dang drug dang gsum yod par mdun du mngon pa'i dbang du byas nas bzhi ga'i zheng la cha phran gsum re yod par gsungs pas kyang chog la /
yang bang rim bzhi po'i go rim gyi dpangs la cha phran lnga dang bcu dang bco lnga dang nyi shu yod kyang mdun du mngon par dbang du byas nas bzhi ga'i dpangs la cha phran lnga re bshad do byas kyang chog pa lags /
! dri ba bdun pa /
sgo khyud g.yas g.yon gyi steng gi phyi ngos su sgo khang gi lcam sna nang ma 'gel ba'i gdung /
de'i 'og tu sgo'i ya them ma them ma theM bcas kyi dpangs la cha phran bcu gsum tsam yod tshod ltar na /
gdung dang ya them gnyis kyi bar du shar du 'khor lo sogs zhing dpangs cha phran gnyis re yod pa nyis brtsegs nyis gshibs su yod par bshad pas /
de gnas pa'i sa khongs dpangs la cha phran bzhi yod pa ma rnyed pas ji ltar yin /
zhes pa /
sngon chad rtog pa ma byung yang shin tu bden par snang bas /
thang sag pa'i bskyed rim du /
shar sgo'i ye them dang gdung thung gi bar du 'khor lo dkar po dpangs zheng gnyis kar cha phran re yod pa nyis gshibs nyis brtsegs zhes sogs 'byung ba dang bstun na /
dpangs zheng cha phran re re yod pa gsung rgyu la /
gnyis re zhes yi ge ma dag pa yin nges su 'dug lags /
! dri ba brgyad pa /
nang gi re'u mig X /
ka ba thog gi dkyil zur gang du gnas /
zhes pa /
lcam tsho nang ma'i zur lca ma bzhi re'u mig dbus ma'i gdung snol mtshams nas cha phran byed gnyis tsam nang du lhags pa dang /
de rnams kyi g.yas g.yon gyi lcam rnams re'u chung la song ba'i steng du dral thog phe ba /
zur lcam bzhi'i nang sne'i thog steng nas rgya phub 'degs pa'i ka chung gsegs @# / /
ka can bzhi ma go shar nub tu dud pa'i tshul du byed pa lags /
! dri ba dgu pa /
gser snam re'i 'og tu ka ba sogs yod tshul las grangs ma bshad pas ji tsam yod /
ces pa /
thang sag pas /
de'i steng du cha phran re'i sar rdo smug po'i ka ba re /
zhes pa ltar na /
rdo'i ka ba thams cad bsdoms par chig stong drug brgya drug cu re bzhi tsam 'ong bar mngon yang /
bod kyi bla ma so so'i blos btags tsam las /
phyam rtsa nyi shu brgyad kyis bkab /
ces pa lta bu'i rgyud rgya gzhung gi khungs gsal ba zhig med pas /
mtha' gcig tu grangs nges bzung gi bar bkab mi dgos pa la dgongs nas bar bar du bkod ces gsungs par mngon no / /
! dri ba bcu pa /
rgyu rdo rje 'dzin pa bskyed skabs lo bcu drug lon pa'i rnam pa can /
zhes dang /
de'i 'og tu shin tu phra ba'i rlung sems tsam las grub pa /
zhes pa 'di gnyis rmongs tshod la sku che chung gi tshad la bshad par mngon pa ltar na ji ltar yin /
zhes pa /
'di gnyis ka che chung gi tshad min te /
snga ma ni byis pa lta bu'i phra sbom gyi cha ma phyed pa yang min la /
rgan sha slebs pa yang min pa'i dbyibs legs shing gzhon sha chags pa'i lang tsho shin tu dar ba'i mthar thug de lo bcu drug la 'byung bas de'i sgo nas dper bzhag la /
phyi ma ni /
sku 'di sha rus rngos bcas kyis stongs pa'i rlung sems tsam las grub pa yin pas rdos bcas rags pa la ltos nas phra bar bzhag pa'o / /
! dri ba bcu gcig pa /
'jam dpal dang bcas pa zhugs pa'i nyi ma 'og gi zla dkyil la reg pa'i tshul gyi yod dam /
ma reg par yod /
ces pa zla ba 'jam dpal gyi gdan dang /
nyi ma thugs kar yod pa'i rigs 'dra'i rgyun yin mod kyi /
'jam dpal zhugs rjes su ni /
brtsegs te bsgom phar mkhas grub rin po che'i bskyed rim chen mor gsungs pa ltar ro / /
! dri ba bcu gnyis pa /
gzhung 'di'i snga phyi'i rdo rje rnams phal cher rtse lnga mar bshad la /
gtso bo skyed byed kyi rdo rjes r+wa dgu 'ong ba gang gi khyad yin /
zhes pa /
skabs 'di'i rdo rje'i r+wa gdengs pa'i rgyu mtshan gyis rtse dgu pa'i tha snyad byung yang don du rtse lnga pa yin te /
mkhas grub rin po che'i rnal 'byor rol pa'i dga' ston las /
gur du dam tshig gsum sbyin pa'i skabs su rdo rje rtse dgu pa zhes gsungs pa la /
lha'i rigs kyi blo gros chen pos /
rdo rje rtse lnga pa yin kyang steng 'og gi phyogs r+wa bzhi bzhi ste @# / /
brgyad /
dbus r+wa steng 'og gcig tu bgrangs pa dang bcas pa'i dgu la dgongs te de ltar gsungs par bshad do / /
zhes dang /
mkhas grub nor bzang rgya mtsho'i gsang 'dus kyi bskyed rim don gsal sgron me las kyang /
zhe sdang rdo rje'i phyag mtshan g.yas rdo rje rtse de gu pa zhes pa'i thad du /
zhe sdang rdo rje'i phyag mtshan rdo rje rtse lnga pa de kho bo'i rdo rje yin pas /
phyogs r+wa'i rtsa rtse rnams dbus r+wa la ma reg pa kha gdengs pa'i tshul gyis mig lam du mngon par phan tshun phyogs r+wa'i rtse mo bzhi bzhi dang /
dbus r+wa r+wa rtse gcig tu byas pas rtse dgu par 'gyur la /
zhes gsungs pa dang don 'dra ba'i phyir ro / /
! dri ba bcu gsum pa / /
rim gyis yum gyi thugs kar slebs pa na /
zhes pa /
dkyil 'khor yum gyi thugs kar bskyed pa lags sam /
zhes pa /
'di dang khro bcu gnyis ka yum gyi thugs kar bskyed pa thang sag pa /
'jam dbyangs bzhad pa /
rje ngag dbang byams pa sogs kyang bzhed cing /
yang bskyed rim 'dir yum gyi mngal chung ngur gzhal yas khang bsgom par gsungs shing /
gzhan du yang gsal ba dang /
rje'i dpa' gcig gi sgrub thabs bdung las rnam rgyal du /
khro bcu yum gyi padmar bskyed par gsungs pa /
a b+h+ya ka ra'i man ngag snye ma dang /
bcu gsum ma'i sgrub thabs za ma tog dang /
dgra nag gi sgrub thabs rin chen 'bar bar dkyil 'khor rgyal mchog gi rten brten pa yum gyi padmar bskyed par gsungs pa grub chen dpal 'dzin /
gzhon nu zla ba /
slob dpon nag po pa gsum gyi dgra nag gi 'grel pa'i dgongs pa yin la /
mngal ni pho ba'i 'og long ka'i steng na yod par dga' bo mngal 'jug las bshad cing /
mo mtshan la mngal sgo zhes kyang zer bas /
padmar bskyed pa dang mngal du bskyed pa don gcig tu snang zhing /
yum gyi snying rgyu ma'i dkyil du yod na ma gtogs thugs ka dang mngal gcig tu 'ong sa mi 'dug pas /
rje thams cad mkhyen pa'i gsungs la tshad mar bya'o / /
! dri ba bcu bzhi pa /
de'i gtso bo sems dpa' gsum brtsegs dang /
yab yum gyi mkha' gsang byin rlabs mi dgos pa gang yin /
zhes pa /
bskyed rim 'di las thugs ka'i sems dpa' gnyis 'dor bar gsungs pa ngag 'don lhan thabs kyi rjes su 'brangs pa 'dra zhing /
rje'i za ma tog las /
dbus su rdo rje 'jigs byed yab yum ni sngar bzhin no / /
zhes gsungs pa ltar /
'dir yang sems dpa' gsum brtsegs bsgoms par klan ka 'jug tshod mi 'dug cing /
'du @# / /
shes gsum ldan gyi snyoms 'jug ched gnyer mi byed pas mkha' gsang byin rlabs mi dgos te /
dper na bum bskyed dang /
'das pa'i me lha'i gtso bo bzhin no / /
! dri ba bco lnga pa| 'khor rnams la na bza' yod pa ma gsal bas /
yab rnams la nor rgyas kyi bu'i ska rags de'i bsdam bya gang yod /
ces pa /
rgyal ba lnga pa'i 'jigs byed kyi mngon rtogs reg zig bklags chog mar /
yab brgyad kyi skabs su glang po che'i stod g.yogs dang stag gi pags pa'i sham thabs grol ba /
zhes 'byung mod /
rgyud rgya gzhung rnam dag dang rje rin po che'i gsungs gang dung mi bsal bas brtag pa'i gnas dang /
skabs 'di'i ska rags zhes pa sked rgyan yin pas na bza' med kyang des brgyan pa la skyon med do / /
dper na gtso bo'i 'og pag bzhin no / /
rje btsun rnal 'byor ma la sogs pa gcer bu rus pa'i sked rgyan can mang du snang bas tshul 'di la dogs pa mi 'tshal lo / /
! dri ba bcu drug pa /
tho ba gshin rje'i gshed kyi phyag mtshan gyi r+wa nyi shu pa 'thon lugs ji ltar yin| zhes pa /
rje'i dkyil chog rin chen 'phreng ba'i lha mchan 'god pa'i skabs las /
shar sgor rdo rje rgya gram phyogs cur rtse mo lnga lnga pas mgo bo byas pa'i tho ba sngon po zhes dang /
bskyed rim 'di las /
tho ba sngon po rdo rje rgya gram r+wa nyi shu pa phyogs gcig gi dbus r+wa nas yu ba 'thon pa /
zhes pa ltar /
rdo rje rtse lnga rgya gram gyis mgo bo byas pa'i tho ba sngon po yu ba phyogs gcig gi dbus r+wa nas 'then pa ste /
phyogs re rer r+wa lnga lnga'i rtse dang tho ba'i so 'og phyogs su bstan pa'i dbang du byas nas bsams na go bde'o / /
! dri ba bcu bdun pa /
'khor yum rnams dang skye mched kyi lha rnams kyi zhal re re la spyan gsum re yod dam med /
ces pa /
spyir lha khro bo'i nyams can rnams la spyan gsum re nges par 'ong zhing /
khyad par yab yum gyi khyad chos dmigs bsal rnams ma gtogs phan tshun gcig gis gcig mtshon dgos pa ni rang 'dra'i yum dang rang 'dra'i yab ces pas ston pa ldang /
za ma tog las /
rdo rje mig sogs gti mug gshin rje'i gshed sogs dang 'dra bar gsungs pas kyang grub bo / /
! dri ba bco brgyad pa /
spyan 'dren gyi skabs phyi 'brang gi bgegs sprod par bshad pas sngon du srung 'khor bsgoms pas mi chog pa gang yin /
zhes pa /
lugs kha cig tu /
ye shes pa gzhug pa'i tshe srung 'khor 'byed sdom byed pa yang yod cing /
der ma zad rang re lta bu'i srung 'khor lan gcig bsgoms pa kho nas bgegs gtan nas 'jug @# / /
mi nus pa min pa la dgongs nas /
bdud las rnam rgyal du /
bgegs tshar gcod pa'i dmigs pa yang yang dran dgos par gsungs shing /
lhag par 'jig rten pa'i bag ma dang mnyam du bgegs 'jug nyen che ba zhig yod pas bgegs skrod dmigs bsal byed pa bzhin du /
lha 'ga' zhig gi ye shes pa dang mnyam du bgegs 'jug nyen che ba zhig yod pa'i gnad kyis phyi 'brang gi bgegs skrod pa yin pas sngon du srung 'khor bsgoms pa tsam gyis mi chog par mngon te /
gzhan du na /
'phreng ba byin rlabs kyi sngon du bgegs bsang mi dgos te /
sngon du srung 'khor bsgoms zin pa'i phyir /
de la stong sbyang mi dgos te /
sngon du chos thams cad stong par sbyangs zin pa'i phyir /
zhes sogs cho ga phal cher bag yangs su 'gyur bas so / /
! dri ba bcu dgu pa /
dbang bskur rgyas 'debs gtso bo de dag la rgyas btab pas de dag gi pang na yod pa rnams la thus sam mi thus /
mi thus na gtso yum phyogs gang gi mur 'gro /
zhes pa /
thus te gtso bo yab la rgyas btab pas chog par dgong nas yum la rgyas 'debs ma gsungs pa des /
'khor rnams la'ang yab yum zung re la rigs bdag re res chog par dpag nus pa'i phyir /
de yang dgra nag gi rgyud las /
dkyil 'khor gyi ni lha kun gyi / /
dbu la gshin rje'i gshed po bsgom / /
zhes pa'i thad kyi nag po pa'i 'grel bar /
dkyil 'khor gyi lha ni bcu gsum mo / /
zhes gsungs pa ltar ro / /
! dri ba nyi shu pa /
mchod pa'i skabs rtsa brgyud kyi bla ma sogs la nang mchod pa gtogs pa mchod pa gzhan rnams 'bul mi dgos pa gang gi khyad yin /
zhes pa /
nang mchod tha dad dang mchod pa gzhan rnams spyir 'bul bas tshig la gsal mi gsal las /
don la spro zhing blos 'chun na chu gnyis sogs kyang bla ma sogs la ched kyis mi 'bul ba ga la yin te /
bla ma gshin rje'i gshed po la /
zhes 'dod yon la dngos su gsungs pas kyang mtshon par 'gyur ro / /
! dri ba nyer gcig pa /
phyogs skyong skor gyi lan rnams phyogs gcig tu brjod na /
nye dbang gi srub shing ni dkrug par byed pa'i shing zhig ste /
dper na ja dkrugs sam /
thug skya lta bu zhig dang /
ko stu b+ha ni sa ldan zhes bya ba'i nor bu zhig gi ming ngo / /
lus ngan ni rnam sras te de'i zhabs gter gyi bum pa'i steng du gnas pa dang /
phyag mtshan sa bon gyi grong khyer la /
'bras kyi snye ma yin zer ba dang /
bi dza pU ra zhes bya ba'i shing tog cig yin zer ba dang /
bal yul nas thon yong ba'i sran ma dkar /
@# / /
'dzom par grags pa 'di yin zer ba sogs snang ngo / /
tshogs bdag gi phyag mtshan la du ni /
rtog pa las /
mngar gsum 'bras bu gsum pa ni / /
de bzhin zhi ma pa'i spos kyis bran / /
bag zan gyis ni ril bu bya / /
'o ma mang du bcos byas la / /
zhes gsungs pa ltar sman sna tshogs btab pa'i bag zan mang du bcos pa 'khur ba lta bu zhig go /
zla ba'i ku mu da ni me tog shin tu dkar ba zla bas kha 'byezhing nyi mas zum 'gro ba zhig ste 'di'i ming gi rnam grangs su ut+pal sngon po zhes kyang 'byung bas dbyibs bod kyi ut+pal dang cha mtshungs pa zhig yod dam snyam| srin po'i zhon pa ro ni mi ro ste ro langs zhes kyang 'byung bas so / /
rlung lha'i zhon pa ri dwags ni shwa ba'am /
dgoba'am /
bse ru gang rung la byas kyang khungs rnam dag dang 'brel lo / /
! dri ba nyer gnyis pa /
zhus lan snga mar mu dang kha da chad ces pa de ngos ma zin pas ji ltar yin /
zhes pa /
mu ni mtha' dang /
kha da chad ni phal skad du kha dar chad zer ba de yin pas don du dkyil 'khor 'og ma'i mtha' dang steng ma'i zur kha mnyam du zad pa'i brda chad do / /
! chos rgyal gyi rjes gnang thob na bca' bsgrigs grub grub par song gshis da la ma rang legs shing /
'di'i bsnyen yig rgyas pa ma mthong zhing /
bka' 'gyur bla ma'i gsung bgros bzhin /
bdag gi bla ma rin po che de nyid kyi ljags rtsom mdor bsdus shig yod pa zur 'bul zhus yod cing /
spyir gyi 'jigs byed bskyed rim mang du snang zhing /
khyad par rgyal mchog bskal bzang rgya mtsho'i bskyed rim de rgyas bsdus 'tsham zhing zab gnad rjen ston gzhan 'gran bral ba yin pas ljags 'dzin grub na de bas lhag thebs med par ma zad phran le lo che zhing 'tsho ba'i g.yo skol dang /
thun bzhi mdor bsdus re yang skyong dgos bcas /
'jigs byed bsnyen yig dang /
thob yig mdor bsdus 'dri dgos kyang 'phro can du lus shing /
zhabs drung 'jam dbyangs lags nas yan lag bdun pa dang /
maN+Dal gyi 'khrid yig bskul ma byung ba'ang khas len dang nyams len gyi dper lus pa sogs gang spyi nas dang len ma nus par dgongs khrel med pa zhu ba lags /
smras pa /
bdag gis mkhas grub bla ma'i zhabs la gtugs / /
tha snyad rig pa'i gnas la'ang cung zad sbyangs / /
rgyud dang rgya bod gzhung la lha rtog byas / /
de phyir phal cher legs bshad yin snyam yod / /
'on kyang tshur mthong blo gros nyam chung zhing / /
blo bzang rgyal ba'i dgongs pa lcigs @# / /
dka' bas / /
'gal dang ma 'dres zlos sogs nyes pa'i tshogs / /
chos spyan ldan pa'i tshogs la snying nas 'chags / /
'dir 'bad dge tshogs mthu yis 'gro kun gyis / /
rang rang skad kyis the tshom 'dri ba la'ang / /
gsung dbyangs gcig gis cig car lan ldon+pa'i / /
tshangs pa'i sgra dbyangs myur du thob gyur cig /
sarba smAng+dzayan+tu /
! na mo gu ru many+dzu g+ho ShA ya /
blo gros gzhan las khyad zhugs su / /
bzang po'i las kyis bskrun pa'i mthus / /
tshe rabs kun tu bde ba'i lam / /
ring min blo yis sgrub de la / /
skye snga smin pa 'phyi ba yi / /
spang rgyan me tog la 'gran pa'i / /
dkor zan dred po chos rgyus mkhan / /
bdag gis mchid+'+di gsol bar bya / /
'jam mgon byin rlabs zla zer gyis / /
khyod blo'i kun da phye ba las / /
byung ba'i dri bsung yi ge'i gzugs / /
shar ba son pas bdag blo tshims / /
sngon chad ji ltar dri lan gyis / /
som nyi'i dra ba chod tshul gyi / /
gtam de rma bya'i rna ba la / /
'brug sgra las kyang lhag par snyan / /
sa dkyil mu dang rdo r+wa'i mtha' / /
mnyam par brjod la tsam gyi sgra / /
yod phyir spor gcogcung zad tsam / /
byed la mi bde ma mchis kyang / /
sa dkyil steng du dur khrod brgyad / /
byas na rdo rje'i r+wa ba las / /
'og tu me lce ji ltar 'phro / /
de phyir rdo rje'i r+wa gur las / /
byung ba'i me ri phyogs bcu ru / /
ji ltar nus pa spros pa'i mthar / /
'og gzhi dang bcas dur khrod brgyad / /
gzhal med khang dang dus mnyam du / /
gsar du grub par 'dod pa lags /
! zhi rkyang lha la sgrol dkar sogs / /
dmigs bsal ma gtogs spyan gsum pa /
nyung yang dbyangs can dmar mo 'di'i / /
rgyan dang bzhugs stabs la dpags na| |zhi ma khro ru snang ba'i phyir / /
spyan gsum bsgoms la skyon med de / /
dper na 'jam dpal gzhon nu bzhin / /

