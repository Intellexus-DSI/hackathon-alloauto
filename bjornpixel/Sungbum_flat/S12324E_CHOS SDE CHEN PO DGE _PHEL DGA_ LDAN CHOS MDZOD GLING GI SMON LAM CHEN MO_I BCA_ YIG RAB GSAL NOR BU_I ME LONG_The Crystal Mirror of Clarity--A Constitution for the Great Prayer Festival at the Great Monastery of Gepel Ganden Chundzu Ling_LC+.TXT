@# / /
chos sde chen po dge 'phel dga' ldan chos mdzod gling gi smon lam chen mo'i bca' yig rab gsal nor bu'i me long zhes bya ba bzhugs so / /
@## / /
oM swa sti /
rgyal ba'i nyi ma bde gshegs shAkya'i tog /
rgyal tshab ma pham rje btsun mkhyen pa'i gter / /
rgyal ba'i sras po klu sgrub thogs med zhabs / /
rgyal dang byang sems tshogs la gus phyag 'tshal / /
lnga brgya'i gtsug rgyan dpal ldan a ti sha / /
bstan pa'i mnga' bdag 'jam mgon btsong kha pa / /
gangs can mgon po rgyal ba yab sras sogs / /
rtsa rgyud bla ma dran dbang tshogs la 'dud / /
rnam 'dren thub pa'i dbang pos thog ma'i 'khor / /
lnga sde bzang por rab snyan tshangs dbyangs kyis / /
chos 'khor bskor ba'i dus ston smon lam gyi / /
blang dor 'jug ldog rim pa 'god 'di nyon / /
de'ang bdag cag gi ston pa mnyam med shAkya'i seng ges 'jig rten ma rig @## / /
pa'i zhabs pas bcings pa'i 'gro ba mtha' dag rnam par grol ba dang yongs su grol ba'i sa la 'god pa'i slad du bya dka' ba'i rgyal sras kyi spyod pa rlabs po ches rdzogs smin sbyangs gsum mngon du byas te /
'og min stug po bkod pa'i zhing du bdud bzhi'i g.yul las rnam par rgyal ba'i nges pa lnga ldan longs spyod rdzogs skur sangs rgyas te /
slar yang ma dag pa'i zhing gi 'gro ba rnams rjes su bzung ba'i phyir 'dod pa khams su mdzad pa bcu gnyis kyi rnam par rol te /
gdul bya rnams kyi skal ba dang 'tshams par sku gsung thugs kyi bkod pa bsam gyis mi khyab pa zhig ston par mdzad pa las /
wA ra NA sir lnga sde bzang po sogs la bka' dang po bden pa bzhi'i chos 'khor bskor te lus can rnams smin grol gyi lam bzang po la 'god par mdzad pa'i dus chen dang bstun /
'gro ba'i bsod nams kyi zhing mchog dam pa chos sde chen po dga' ldan ches mdzod gling 'dir rang cag rnams kyi 'dren mchog skyabs mgon paN+Di ta mkhan rin po che de nyid kyis /
rgyal ba'i bstan pa spyi dang /
khyad par 'jam mgon chos kyi rgyal po btsong kha pa chen po'i bstan pa /
gser zhun cod pan 'chang ba'i ring lugs 'di phyogs thams cad du dar zhing rgyas la yun ring du gnas pa dang /
bstan 'dzin skyes chen rnams kyi zhabs pad brtan cing mdzad 'phrin rgyas pa /
lus can spyi dang phyogs 'di'i skye bo mtha' dag la phan bde zad mi shes pa 'byung ba'i dgos pa khyad par can la gzigs nas /
rje rin po che'i gsung ltar 'don cha dang phyag len rnam par dag pa'i sgo nas smon lam chen mo gsar du btsugs par mdzad pa'i phyag srol bzang po da lta'i bar du ma nyams par yod pa 'di yin no / /
des na 'dir 'tshogs pa'i dge 'dun rnams kyis smon lam gyi skabs su nyams su blang bya'i sgrigs lam kun spyod kyi rim pa 'god pa la gnyis /
tshogs kyi sgrigs lam dngos dang /
der ma 'dus pa'i sgrigs lam gyi skor dang gnyis /
dang po ni /
'dir rab byung bcu bzhi pa'i chu stag lo nas brtsams te /
lha bcas 'gro ba'i gtsug rgyan lcang skya rdo rje 'chang sogs bla ma skyes @# / /
chen sku drin can rnams kyi zhabs brtan /
gong ma bdag po chen po'i chab srid brtan cing /
de'i mthu la brten nas bdag cag dge 'dun dmangs dang /
ho sho'i bdag bo hur tsha pes ze yum sras dpon blon ltos bcas dang /
tshe 'di'i drin can pha mas gtso byas 'brel thogs lus can kun gyi sdig sgrib kyi tshogs byang zhing dag nas skye ba'i phreng bar lha mi'i rten bzang rim par brgyud de thar pa dang thams cad mkhyen pa'i go 'phang 'thob pa'i rgyur dmigs nas /
'phags pa spyan ras gzigs kyi snying po dung phyur 'gro nges pa gzhir gzhag ste byin rlabs can gyi bum sgrub lo star zla ba drug pa'i tshes pa gnyis nas gral 'dzin mdzad de gnang rgyur /
thog mar dgon gnyer sogs kyis do dam byas te 'du khang gi phyi nang du gad dar dang /
mchod rdzas gsar pa rnams kyang legs par bkram /
tshogs chen dang /
gra tshang so so'i bum pa /
mchod gtor sogs gang ci'i gra bsgrigs tshul bzhin bya zhing /
gzhan yang mchod pa'i yo byad mtha' yas pa 'du bya /
de nas las sne rnams sku mdun du mjal te ril sgrub dang smon lam gyi snyan gsan phul /
phyi dro dung chen btang nas bum sgrub dang smon lam chen mo'i gral 'dzin lhan gcig byed rgyur /
bla brang dang /
spyi so'i zhabs gras las byed pa rnams dang /
de min r+wa bskor dang gur sogs kyi bsrung mkhan lta bu brel ba dmigs bsal can yig thor bkod pa ma gtogs /
mtshan nyid gra tshang /
zhabs brtan gra tshang /
sngags gra dang /
ho sho spyi'i gra pa thams cad nas ma Ni'i phan yon dran te /
dgongs pa zhus gnang med par thugs khur rgya chen pos 'di'i gral 'dzin rjes zin pa phebs dgos /
zhabs brtan gra tshang pa rnams tshogs chen du gral 'dzin byed /
gral 'dzin byas pa'i dgos pa 'tshang ka dang /
'ur zhogs /
thal 'tshub sogs mi langs pa'i ched yin pas sang nyin nas gral dang go sa sbos mi chog pa nges pa byed /
gral 'grig tshar ba dang dbu mdzad nas zhal 'don gyi 'go bskul te tshang mas mgrin gcig dbyangs gcig gis gsung zhing /
myur mdzad ma gdangs bcas gsung ba ma gtogs dkyus ltar yin la /
phyi chab btang ste tshogs grol /
sang gzhog gnam ma langs tsam na bzhengs brda btang ba dang bla ma dge 'dun dmangs dang bcas bzhengs te na bza' sogs tshul mthun bzhes nas yan lag lnga'i khrus dag 'chal gyi rdzas dang bcas legs par mdzad pa sogs bya rgyud spyi'i spang blang tshul bzhin byas te rim gyis 'du khang sogs su 'tshog nas dge 'phel gling du tshe rabs kun tu ma /
sher snying skyabs 'gro sems bskyed sbyi ltar sngon du btang mtshams su mang nga gtong /
de nas dbu mdzad kyis bskul ba dang lhan du 'gyur sngags /
bgrang phreng byin rlabs /
ngag byin rlabs rnams sngon du btang nas /
cho ga'i 'go tshugs te yig drug ji ltar rigs pa song ba'i mtshams nas dge @# / /
bskos kyis tshod 'dzin ste /
mang ja gnyis pa'i thog 'khur ba btong ba'i skabs sngags thun 'dzin pa gral phreng gsum lta bus snying po sgra ma chad pa gsung du bcug pa nas grol kha'i bzlas pa'i bar ma Ni rgyun mi 'chad pa'i do dam gang drag byed /
thun rer ma mtha' chu tshod phyed dang gnyis nges par 'gro ba'i tshod kyis chab btang ba dang cho ga'i mjug rdzogs par byas /
myur mdzad ma rkyang 'then byas te thun tshogs grol ba thun thams cad 'dra bas nges pa byed /
ma N-i gsung ba'i skabs su dad pa dang blangs kyis sun snang med par gsung ba ma gtogs glu rtsed kyi rnam pas mi byed dgu byed byas na phan yon mi thob pa'i khar 'di phyi kun tu phung bas thams cad kyis bsgrim dgos la /
las byed pa rnams nas do dam le shor med pa byed /
mtshams kyi sngags rgyun 'dzin lugs sngar 'dra zhing /
ma 'gyang bar snga chab gtong ba na rjes lus med par tshogs tshar ba dang thun gnyis pa'i cho ga gsung zhing /
khrus gsol bsdus pa rdzogs mtshams mang ja gtong /
thun tshod gong ltar gyi nyin gung sleb nges su dgung tshigs kyi thug pa gtong ste thun grol lugs gong mtshungs /
nyi tshod thig nges byas nas chab btang ste 'tshogs pa dang /
mang ja gtong lugs sogs nyin thun phyi ma gsum 'dra /
phyi dro'i thun nyi ma mi nub tsam du grol dgos la /
gra tshang so so yang tshogs chen dang dus mtshungs byed /
nyi ma nub tsam gyi tshod mtshan 'khyongs gnam stod kyi thun tshogs cher ba dang sngags rgyun 'dzin pa tsho grol /
gnam stod smad kyi thun tshod 'dzin lugs sogs yang rigs bsgre /
bzhengs brda btang ba dang gral 'gor bzhugs pa tshos sngags kyi rgyun 'thud tshul shes dgos so / /
mtshan 'khyongs yang tshogs chen dang gra tshang rnams res mos byas /
'don cha'i skor zur gsal ltar las tshigs bcad re tsam 'dod sbyar byas mi chog cing /
skyung gnas lha khang la bla ma mchod pa dang bla ma yi dam chos srung spyi'i gtor 'bul /
sku lnga'i gsol mchod /
sde brgyad gser skyems rnams btang /
grwa tshang gzhan bzhi dge 'phel gling dang mtshungs /
de lta bu'i tshul gyis nyin mo thun bzhi /
mtshan mo thun gnyis /
khyon thun drug /
nyin zhag gsum song nas nyin bzhi pa'i snga dro thun gcig mdzad de ma Ni'i tshogs grol ba yin no / /
'gyed kyi skal ba rnam gzhag 'phar ma med cing /
gong gsal tshogs su phebs mi thub pa nges can ma gtogs tshogs su ma yong ba tshor sku skal mi gtong /
nyin star ja thug bdun re dge 'dun kyi zhal du bzhes spro nges pa gtong dgos rgyur do dam gnyer pa rnams kyis khur len yang dag byed cing /
spyi so phan tshun 'dres pa sogs mi rung ba'i nges pa byed /
tshes pa drug gi zhogs tshogs grol ba dang /
sngar rgyun ltar so so'i gra bsgrig byas te tshes bdun nas smon lam tshogs rgyu yin la /
de yang nyin zhag phrug gcig gi kun spyod gtso bor gyur ba'i sgrigs lam gyi rnam bzhag @# / /
la mtshon na skya rengs gnyis pa shar ba'i tshe zhal ta pas dge bskos dang /
chab ril pa sogs la brda gtong /
chab ril pas sta gon grub mtshams dung mkhan gyis bzhengs brda gtong /
dge 'dun rnams mtha' gnyis spangs pa'i chos dang mthun pa'i na bza' bzhes /
de rjes skya rengs gsum pa'i skabs dung sgra ma byung bar du mi 'du zhing /
dung sgra dang po byung ma thag zhwa mo zla gam sogs gyon te kun spyod zhi 'dul gyis dmigs brtse ma gsung bzhin pa nas bag yod kyis so so'i nang nas byon /
dung thengs gnyis pa'i tshe 'du khang gi phyir phebs grub pa dang dbu mdzad pas ltung bshags kyi 'go bskul byed /
dge 'dun rnams nas kyang rje bla ma btsong kha pa chen po'i nyams mgur las /
sgo gsum sdig ltung dri mas sbags pa 'di / /
lhag par las sgrib sbyong ba gnad che bas / /
rgyun du stobs bzhi tshang ba bsten pa gces / /
zhes gsungs pa ltar rang rgyud khul nges pa'i nges 'byung gis kun nas bslangs te 'phags pa phung po gsum pa'i mdo gsung zhing lang tsho'i babs bstun gyis phyag la 'bad /
ltung bshags spyi bshags dang bcas pa song ba'i mtshams dung thengs gsum pa'i tshe dge bskos nas sgo phye ba dang bstun rgan rim bzhin 'du khang du phebs nas gdong gral la bla ma sprul sku dang skad dang 'don chos nges pa rnams dang /
gzhan ma'i gral la bka' ram rnams gral 'gor rang rang gi bslab pa'i go rim bzhin du bzhugs /
de'i 'phror ming btags ma byas pa'i dge slong /
de'i 'phror dge tshul rnams rang rang gi bslab gral ltar byed pa las rkang mgyogs kyis gral byas mi chog /
de yang gral la bzhugs pa'i tsha mu tig star la brgyus ba ltar la yo 'khyag 'khyog med par bzhugs shing /
de las gzhan du rtsig pa dang ka ba la snye ba /
kha sna ma bkab par mchil snabs 'dor ba /
gral mcho dang long gtam smra ba /
gnyid log pa /
bzhad gad /
lag rtsed /
kha gtums shing gzhogs gcus pa /
mjing pa bsgyur te g.yas g.yon du lta ba /
mgo ha cang sgur te sdad pa sogs mi byed /
zla gam gyi thu ba g.yas pa phrag pa g.yon pa la 'phang nas bzhugs pa ma gtogs mdun phye nas wa ba gyon pa lta bu byed sa med /
byang 'dren gyis zhal 'don bslab ba /
dung mkhan gyis dung 'phro 'jog pa /
dge bskos kyis sgo gcod pa gsum dus mtshungs long ba byed cing /
tshogs chen dge bskos nas rdul mnon spos bskor bya /
zhal 'don gyi rim pa nyin re bzhin gzhog pa'i thog 'du khang du sleb 'phral tshe rabs kun tu ma /
sher snying bzlog pa bcas /
skyabs sems /
dga' ldan lha brgya ma rdzogs mtshams ja drangs /
bza' btung gi tshe cag cag dang /
hu hu dang /
lces ldag pa sogs mi mdzes pa mi byed /
lag bde bas ja thug sogs 'dren skabs gral du 'bo zag med pa byed /
mang ja ngo re'i rjes su phyi nang gi @# / /
dkrugs shing byed pa sogs la dmigs pa'i mdo sgrub tshar gcig /
de nas bla ma mchod pa'i 'go nas bsngo ba'i yan lag gi bar gdangs dang bcas pa /
lam rim gsol 'debs /
yon tan gzhi 'gyur ma bcas tshogs 'don dbu mdzad pas gdangs 'dur ma ci lta bu zhig bskul kyang /
thams cad kyis rgyal ba'i bstan pa rin po che dar ba dang /
ma gyur mkha' mnyam gyi sems can thams cad bde ba /
khyad par dmigs yul gyi rgyu sbyor ba la phan 'dod kyi lhag bsam bzang pos /
mtha' dbus med par nyams 'ur chem chem gsungs pa las /
tshogs 'don mi 'don pa'am /
bton kyang dal brel mi snyoms pa'i sngon 'jug shor ba lta bu mi bya /
tshogs grol dus chab blang ba dang bstun ngal bus 'gro ba las mchod rgyug rgod pa'i rigs mi byed /
dros ja'i thog gnyer chen /
spyin bdag bcas kyis spos bskor bya /
gnas brtan phyag mchod sogs sangs rgyas byang sems kyi bstod pa /
rgyal ba yab sras kyi zhabs brtan sogs res mos kyi gsung /
tsha rting ma'i thog /
dmigs brtse ma gang 'gro /
bla ma mchod pa'i 'phro rdzogs pa byed /
nyin gung /
sher snying /
rgyal ba bye ba ma /
sgrol ma /
seng gdong ma gzungs dang bcas bzlog pa /
bzang spyod sogs smon lam /
bo dong paN chen gyis mdzad pa'i ma gcig gi gtor 'bul /
nyin phyi ma rnams la nyin gung bka' 'gyur gsung sgrog /
dgongs mo smon lam gyi dung sgra gtong ba dang dge 'dun rnams 'du khang du dal bus 'du zhing gral 'dzin tshar ba dang /
sgrol ma yan lag bdun pa dang bcas pa /
legs bris ma 'go tshugs nas smon lam mkhan po gdan drangs /
de nas skabs gsum pa blo bzang rgyal ba gnyis re mos /
byams smon dang /
thog mtha' bar smon lam gnyis re mos bya /
de nas mchod dbyangs pa rnams langs nas snyan gsan nas bzung mchod dbyangs kyi bar ma nyams pa byed /
deng nas ma /
sa gzhi ma /
ltung bshags rnams dkyus ltar bya /
mkhan po nas dkar gtor gsung 'phral ja 'dren /
de nas gsang ba'i rnam thar /
yon tan gzhi gyur ma rnams gsung /
mkhan po nas spyi'i bsngo ba /
bstan 'bar ma /
chos rgyal ma /
bde ba can gyi smon lam dang bcas gsung /
mjug tu shis brjod dmigs brtse ma rgyang 'then byas nas tshogs grol /
phyogs gtor yang sngar gyi phyag srol gang yod ltar gtong /
gtor zor 'phen nyin snga 'tshogs byas te gtor rgyag byed /
de'i tshe dge bskos kyis ser sprengs dang /
rgyal ba'i bstan sung mthu rtsal can rnams dang /
sngags 'chang rnal 'byor pa rnams kyis dgra bgegs gdug pa can rnams tshar gcod pa'i gar 'chams ji ltar mdzad pa de'i gar chas su bzhugs nas de'i nga rgyal dang ldan pas 'chams stabs rnams byas pas las byed pa la nus mthu che ba dang /
chos skyong sngags 'chang rnams kyi thugs rgyud @# / /
bskul te de rnams kyang 'chams stabs dang bcas te dgra bgegs sgrol ba sogs kyi las la 'jug par 'gyur ba'i dgos pa chen po yod par gsungs bas 'chams pa rnams gar 'chams khral chos su ma song ba'i tshul mthun mdzad pa dang /
dge 'dun rnams kyis gtor zor nus ldan du 'gyur ba'i spyan dmigs mdzad /
bco lnga'i gzhog kha dge slong rnams kyis chos gos gsum dang /
dge tshul gyis chos gos zhwa mo gyon pa dang bcas /
ma 'ongs pa na ma pham mgon po dbus 'gyur 'chang du 'byon pa'i tshe 'khor gyi thog mar skyes nas gsung gi bdud rtsi myong ba'i rten cing 'brel 'byung dang sa phyogs dgon gnas bkra shis pa'i phyir du byams pa mgon po'i snang brnyan bskor lam du gdan 'dren par ser sbrengs /
mchod dbyangs pa rnams kyis phyogs bzhir khrus gsol bsdus pa /
phyogs gtor gtong ba /
bstan 'bar ma bcas 'don /
gung tshigs grol nas smon lam rgyas par byed pa sogs gna' bo'i dus kyi srol las 'phyug med byed /
gnyis pa der ma 'dus pa'i sgrigs lam gyi skor ni /
yon tan thams cad kyi gzhi ma tshul khrims yin pas dge tshul slong rnams kyis rang rang gi bslab bya nges par byas nas dam tshig sdom pa mig 'bras ltar bsrung bar bya /
bslab ba rgan pa dang /
yon tan can dang /
las sne'i rigs la zhwa phud /
gzan 'bebs pa sogs bkur sti dang gzos gang che byed /
be'u bum sngon po las /
man ngag thams cad bsdus pa'i 'go ni /
dge ba'i bshes gnyen mi btang ba yin /
zhes gsungs pa ltar /
dge phrug rnams kyis rang rang gi bla ma dge rgan gang yin la dad pa dang gus pa lhur blangs te phyag dang sngon du ldang ba sogs kyi bsnyen bkur stob pa dang /
lbang dor gyi gnas dang /
skabs su gang babs kyi chos nyan pa byed /
bla mas kyang chos dang mthun pa'i kha ta byas te rnam dkar kyi lam du bkri ni thub byed /
tshogs grol ba'i mtshams rnams su dge sbyor la brtson pa gang che mdzad pa las ra skor du 'tshogs nas rtsed mo rtse ba /
gzhan dag la sun 'byin gyi tshig dang /
ngan shag dma' 'beb kyi mtshang 'bru ba /
don med kyi long gtam dang ca co sgrog par mi bya /
rdul gzan med par mi 'gro /
kha ma bsgyur ba'i gos mi gyon /
gri ring skra ring /
phor shubs /
me lcags mi 'dogs /
zhwa mo /
zla gam /
gding ba gsum 'dzom pa byed /
gra pa'i rigs dgos pa med par tshong ra la mi 'gro /
dgos gal che nges rigs la tshogs thengs gsum phan chang la dgongs ba zhus bstun babs ltos byas te dgongs pa ster /
glo bur du nad kyis thebs pa sogs ma gtogs rkyen phran tshegs la tshogs las mi ldang /
gling khrong du chas ka stor ba rnyed na dge bskos la sprod /
gtsug lag khang dang dge 'dun gyi kun dga' ra ba'i nye sar gung bsang ma gnang /
glu len pa sogs chos min gyi rtsed mo rtse @# / /
mkhan byung na dge 'dun gyi dbus su skad mthon po'i sgo nas ltung bshags 'don cing brgya phyag 'tshal du 'jug /
gzims brda btang ba nas skya ser gang yin kyang 'grim 'grul mi byed /
gnyer pas ja thug sogs dge 'dun gyis bzhes spro nges gtong /
mang ja bla brang la dem gang dang /
zo chen bzhi /
tA bla ma la dem gang dang zo chen gang /
nad pa yin nges la ji ltar 'tsham ba sbyin /
dmigs bsal dgos rigs byung na dge bskos la gnang ba zhus gnang las 'os min mi byed /
gzhan ma ja 'phro lus kyang dge 'dun gyi spyi rdzas 'di shin tu nas yul gnyan te /
rje btsun mi las /
dad pa can gyi rdzas 'di sa la btab na sags /
rdo la btab na rdzogs gsungs pa bzhin sprang po sogs la byin na nyes dmigs che bas sa la 'pho 'jug pa'i do dam dge bskos kyis byed /
ja ro thab g.yog pas khyer na ja mi thon pa'i rkyen yong bar 'dug pas ja ro spungs nas 'jog /
'gyed kyi skal ba 'di gar sum cu /
smon lam mkhan po zur du yod tshe sku skal bdun /
tA bla ma la skal ba bdun /
gra tshang bla ma rnams dang /
tshogs chen dge bskos tshogs chen dbu mdzad rnams la skal ba lnga /
gra tshang dge bskos dang spyi pa'i gnyer pa la skal ba bzhi /
gra tshang dbu mdzad la skal ba gsum /
mchod dbyangs pa brgyad dang dge g.yog gnyis la skal ba gnyis /
zhal ta pa dgon gnyer dung mkhan /
rgya gling pa rnams la gnyis la skal 'phar re /
chab ril pa /
do dar pa tsho la bzhi la skal 'phar re gtong /
nad pa sogs yod tshe las sne tshogs thog nas thel rtags len dgos /
bel tshe can ma ge togs yab gzhan ma tshogs su ma yong phyin skal ba mi gtong gra pa rgan gzhon che chung gang yin kyang don med kyi g.yeng ba'i dbang du ma song bar dus chen gyi phan yon dang /
'di phyi'i tshogs gsog sgrib sbyong bsams nas tshogs dang smon lam la ma chag ba byed /
dge 'dun gyi nang khrims de rnams las bag med pa dang khyad gsod kyis 'gal ba byung na nyes tshabs dang bstun pa'i chad pa 'gel ba yin /
mdor na bla ma las sne dge 'dun dmangs dang bcas pa thams cad kyis nyams len gyi rim pa zhal 'don dge sbyor kun spyod sogs gang ci skal ldan dang ba 'dren pa'i dmigs rkyen /
'byor ldan bsod nams gsog pa'i zhing sar 'gyur ba zhig mdzod /
de ltar gnyug mar gnas pa dang /
phyogs nas byon pa'i dge 'dun rnams snga dro skyabs sems /
dngos grub thams cad kyi rtsa ba bla ma mchod pa dang /
dgongs mo sras bcas rgyal ba slob ma bcas pa rnams mos pa dang bden pa'i mthu las mkha' khyab tu spyan drangs mchod pa dang bsngo smon gyis mtha' rten /
gdan gung skye dgu'i tshogs g.yog gi dus kun tu bzang po'i smon lam sogs chos spyod kyi rim pa la brten nas bsod nams kyi tshogs dbyar mtsho ltar spel ba'i rnam @# / /
dkar gyi las rlabs po che bskrun pa'i phan yon mtha' klas shing /
dge ba'i rtsa ba rgya chen po bskrun pa de tsam du ma zad bde bar gshegs pa'i sku gsung thugs kyi rten la sri zhu bgyis pa'i bsod nams kyi tshogs gzhal du med pa ni /
snying rje pad dkar las /
kun dga' bor yongs su mya ngan las 'das nas rigs kyi bu'am /
rigs kyi bu mo rab tu byung ba 'am /
khyim na gnas pa gang dag kha cig tha na ring bsrel yungs 'bru tsam la bsti stang byed /
bla mar byed /
rim gror byed /
mchod par byed na /
kun dga' bo dge ba'i rtsa ba de dag thams cad kyi 'bras bu yongs su mya ngan las 'das pa yin te /
tha ma yongs su mya ngan las 'das par nga smra'o / /
zhes bsod nams kyi phung po tshang gzung bar dka' ba'i ngang tshul de la 'jug byar yod pa ni /
tshe rabs mang por goms pa'i legs byas kyi 'bras bu yongs su dud pa'i bzang po'i skal ba can yin la /
khyad par dus chen 'di lta bu la dge ba gang byas 'gyur shin tu che ste /
thams cad mkhyen pa dge 'dun grub kyis /
bzang po'i dus chen de dag rnams la ni / /
yid ches rnyed pas dge ba gang bsgrubs de / /
bye ba brgya yi 'gyur du mdo las gsungs / /
de phyir dge ba bsgrub la brtson par mdzod /
ces gsungs pa ltar shes par byas te thun mong dang thun mong ma yin pa'i ting nge 'dzin bsgom pa /
kha 'don bzlas brjod /
mchod pa 'bul ba /
phyag dang bskor ba bya ba /
sbyin pa gtong ba sogs dge ba'i rtsa ba ci nus su sgrub ba la 'bad /
sbyin bdag rnams nas kyang sangs rgyas bcom ldan 'das kyi bga' bslu ba med pa 'di dag la nges shes rnyed nas dkon mchog gi mchod pa /
phyag dang bskor ba sogs rnam dkar spyi dang lhag tu dge 'dun gyi bsnyen bkur sogs la brtson par mdzad na thegs tshogs thams cad kyi rtsa ba 'tshugs par 'gyur ba yin te /
thub dbang rdo rje 'chang yongs 'dzin dz+nyA na d+h+wa dza'i zhal snga nas /
dkon mchog gi nang nas dge 'dun dang de'i yang so skye'i dge 'dun ni dngos kyi phan yon gyi zhing la dkon mchog gzhan gnyis las kyang bka' gnyan la mchog len par mdo dang rgyud sde las mang du byung ba bzhin bka' gdams pa'i phyag len du gnad che ba'i gnas gcig yin par bsams nas lag len la yang ci thebs byas pa yin gsungs pa dang /
rje btsun mi las /
phu ru sgrub ba byed pa'i sgom chen dang / /
mda' ru 'tsho ba sbyor ba'i yon bdag gnyis / /
'tshang mnyam por rgya ba'i rten 'brel yod / /
rten 'brel gyi snying po bsngo ba yin /
zhes gsungs pa bzhin phan yon bla lhag tu ches las bsod nams kyi dpung ldan rnams skyes bu'i rtsal ci yod kyis 'bad par rigs so / /
mdor na gong smes kyi blang dor rnams 'jol ba med par lhur blangs na 'jig rten kun tu gnas skabs dang mthar thug gi bde skyid rgya chen po 'byung bar 'gyur ba ni /
spyod @# / /
'jug las /
'gro ba'i sdug bsngal sman gcig pu / /
bde ba thams cad 'byung ba'i gnas / /
bstan pa rnyed dang bkur sti dang / /
bcas te yun ring gnas gyur cig /
ces gsungs pa ltar ro / /
smras pa /
skye dgu'i bsod nams zhing mchog rig grol gyi / /
yon tan gnyis ldan 'phags tshogs 'dus pa'i sde / /
'khor gsum dang 'brel mdzad bzang chos spyod kyis / /
'gro blo'i rgud mun sel 'di e ma rmad / /
'jam mgon ring lugs dbang phyogs nor 'dzin gzhir / /
dar rgyas mdzad smon 'bras grub skyes chen de'i / /
'phrin las cha shas smon lam chen mo yi / /
srol bzang mi nyams yun du spel ba'i phyir / /
khrims su bca' ba nam yang mi 'gyur ba'i / /
yi ger bkod pa'i dge bas thub bstan mchog /
'dzin skyong spel la skyabs gsum kun 'dus rje / /
rol ba'i rdo rje lta bu bdag 'gyur shog /
ces chos sde chen po dge 'phel dga' ldan chos mdzod gling du /
rnam 'dren zas gtsang sras po'i chos 'khor bskor ba'i dus chen smon lam chen mo'i tshe dge 'dun rnams kyis nyams su bstar 'os pa'i nang khrims kyi yi ge rab gsal nor bu'i me long zhes bya ba 'di ni /
lnga brgya pa rnams kyi gtsug nor rgyal dbang thams cad mkhyen gzigs gong sa brgyad pa chen po'i bka' lung gis dga' ldan bstan pa gsal bar byed pa'i paN+Di tar bsngags pa /
shAkya'i btsun pa ngag gi dbang phyug blo bzang bstan pa'i rgyal mtshan dpal bzang pos rnga chen zhes pa chu pho khyi'i lo tha skar zla ba'i dmar phyogs kyi chos la bla brang bkra shis bsam gtan pho brang du bris pa dge /
@# / /
mkhas grub phal gsum spyod tshul ston byed pa / /
legs par bshad pa'i sbrang rtsi'i ro mngar gyis / /
rab myos b+h+ra ma ra yi glu snyan po / /
blo gsal gzhon nu'i rna ba'i bcud len mtshar / /
@## / /
na mo many+dzu shrI ku ma ra ya /
lung rig sbrang rtsi'i bcud kyis rab myos pa'i / /
don ldan snyan tshig glu dbyangs 'then mkhas pa / /
yid 'ong sbrang rtsi'i brtul zhugs snyan sgron 'di / /
blo gsal yongs kyis rna ba blags te nyon / /
de'ang sngon mi gcig gis nga mkhas pa gcig byed dam grub pa gcig byed dam rang dga' ba gcig byed dam snyam pa'i re ba gnyis dang rtog pa gcig 'thab pas /
gcig nas gcig tu mched de blo ma bde ba byung tshe me tog gcig gi gseb nas pung ba gcig thon /
mi de la gar stabs kyis skor nas sngar gyi me tog gi steng du 'khod de glu 'di 'dra gcig blangs skad /
mkhyen brtse'i gter mdzod bla ma lhag pa'i lha / /
spyi bos mchod nas b+h+r-ing+ga b+h+ra ma ras / /
mkhas grub phal gsum @## / /
lam mdor 'khyams pa'i grogs / /
khyod dang khyod 'drar phan pa'i glu 'di 'then / /
ched du dmigs pa'i zur rnga'i nya mig dang / /
ma 'dres smra 'dod nya phyis bar ma chod / /
lhag bsam bzang po las byung muk+ti ka'i / /
don rtogs tshig gi srad bur spel lo kye / /
mkhas pa byed tsa na /
ka bum gang rung dngos po yin min dang / /
kha dog dkar dmar tsam gyis chog shes te / /
ga ler bsam sgom rgyud thogs ma khel na / /
tshigs la mkhas snyam kyis ngoms nas bsam bsgom gyi shes rab la ma 'bad na mdo las /
dge slong smra ba lhur len pa gang dag yin pa dag 'byung bar 'gyur te /
yi ge lhur len pa /
yi ge la mkhas pa /
yi ge'i rjes su 'brang ba /
yi ge la rton pa /
yi ge la mos pa'i gang zag /
gsang tshig ngan pas 'tsho ba /
nyin mtshan du rtsod pa'i gtam la mngon par dga' zhing /
shin tu bzang ba'i mal sngas nang tshan can bcug pa /
gding ba dang g.yogs pa 'jam po la nyal bar byed kyis /
de dag bsam gtan la gzhol ba'i sems gcig kyang skyed par mi byed na /
'bras bu thob par byed pa lta smos kyang ci dgos te de ni gnas med do zhes gsungs /
nga rgyal ni mdo las /
nga rgyal can rnams bsten mi bya / /
zhes dang /
nga rgyal gyi sgang po la yon tan gyi chu mi 'byung zhes pa ltar yon tan sngar yod pa rnams nyams shing gsar du mi skye ba dang /
brgyud mar bran gyi yang bran 'gyur pa sogs nyes dmigs mtha' yas /
me yis rang rgyud bsreg nyen yod / /
ca co'i 'chad bu ston gyis /
'chad nyan bstan pa 'dzin zhes gsungs pa yang / /
nges 'byung rnam dag khrims la rten bcas nas / /
nyan po gzur gnas blo ldan don gnyer la / /
mkhas pas sde snod 'chad la dgongs pa yin / /
tshe 'di'i rnyed dag 'dod pas 'khor bsdus te / /
ma dad mi 'dod bzhin du chos 'chad cing / /
nyams len mi byed chags sdang skye ba'i rgyu / /
'chad nyan 'di yang 'khor ba'i zhags pa yin / /
zhes dang /
rtsod tshul yang de nyid kyis rtsod pas bstan pa 'dzin par gsungs pa yang / /
rang gzhan grub mtha'i gzhung lugs kun shes nas / /
pha rol yang dag lam la zhugs pa'i phyir / /
lta ngan rig pas bzlog la dgongs pa yin / /
rang nyid grags 'dod pha rol @# / /
dma' dbab 'dod / /
g.yo sgyu'i spyod pa tshig rtsub ngan sems can / /
ngag 'khyal sna tshogs smra zhing gzhan rgyud sreg /
de lta'i rtsod pa de yang dmyal ba'i rgyu / /
zhes gsungs /
nus kyang de dus la / /
cha tsam ma babs khe chung nyen che sa paN gyis sdom gsum rab dbye rtsom pa'i thugs 'dun yod tsa na /
nye gnas rnams kyis phal mo che'i sems la mi 'dod zhus par brten re zhig 'jog pa gnang ba dang /
rtsod pa yang rgya gar gyi lugs srol ltar rgyal po dang mkhas mang dpang du bzhag nas rgyal pham gyi zhal lce mi gcod par /
lkog tu kha lab mang po byed pa dang /
rang rang gi rtsom chos kyi zhor la tshigs bcad lhug sna tshogs bkod nas yin min gyi mtshang rdol ba ni 'khrugs gzhi'i rgyur 'gro bas / /
ja sogs dkor rje ma ti d+h+wa dza'i zhal nas / /
khyad par ja 'dis brlag pa tsam / /
dgra bo yis kyang ga la byed / /
'di dang phyi ma thams cad brlag /
nor shor spog shor chos kyang shor / /
zhes dang /
bla ma rdo rje 'dzin pa la'ang / /
khong gis nga la ja gcig kyang / /
ma blud zhes 'khang dam nyams su / /
gyur pa bdag gis du ma mthong / /
zhes gsungs pa ltar gyi sdig pa tshab che ba sbyong thabs la 'bad par rigs / /
nya ltar 'khyug 'khyug ma mang lhung thengs gyis / /
ta la'i bla mas mtshon pa'i skyes chen la / /
tha mal rtog ngan bskyed pa mi legs pas / /
de lta bu'i skyes chen lta zhog sems can thams cad la ston pa'i 'du shes brten dgos par gsungs la 'od srung gi le 'ur yang /
bdag gi skyon ni 'chab byed cing / /
pha rol nyes pa rtog byed pa / /
'di gnyis dug gi rma dang 'dra / /
rtogs pa rnams kyis rma 'di spangs / /
zhes gsungs la thal phung nang gi me ltar byang chub sems dpa' gang du 'dug pa bdag cag gis mi shes pas /
da nas bshags sdom dran shes rtag bsten la / /
na rga tshoms las /
sang dang 'jig rten phyi ma gnyis / /
sngon du gang 'ong gtol med pas / /
sang gi tshis la mi 'bad par / /
phyi ma'i don la 'bad par rigs / /
zhes gsungs ltar / /
'chi ba'i zon grabs da lta rang nas bsgrub na bzang / /
pa ra mi ta'i nges don 'grims te 'tshol / /
pha rol gnod 'tshe blo sbyong mtshon cha 'khor lor /
las ngan mtshon cha rang la 'khor ba yin zhes gsungs ltar /
rang las su thag chod / /
ba glang lta bu'i 'gro la'ang ting 'dzin rgyal po'i mdo las /
gcig la gcig gis gnod sems byas na ni / /
de la tshul khrims thos pas skyob mi byed / /
tshul khrims 'chal ba ngan 'gro der 'gro ste / /
de la thos pa mang pos skyob mi nus / /
zhes dang /
zla ba sgron me'i mdo las /
gang gis 'khrul ba ci mthong yang / /
de dag nyes pa mi bsgrag te / /
ci 'dra ba yi las byas pa / /
'bras bu de 'dra thob par 'gyur / /
ces gsungs pas gzhan la mi smod par / /
mar gyur lan nyung min pa'i tshul de dran / /
nang pa'i mkhas pa tshad ldan zer ba sems 'dul ba la mkhas pa zhig la ngos 'dzin dgos pas bka' gdams pa'i rnam thar de bzung ba gal che che /
tsa na ka tsam yon tan yod tshod la'ang / /
legs bshad kyi @# / /
tsha la yung ba 'dres pa'i dpe bzhin du / /
dza ya'i gsung la blta rtog gros bstun las / /
skye bo gso thig gi wa dang mo yi dpe bzhin phan tshun khyad ma gsong / /
zhwa gos grub mtha' mthun nam mi mthun rung / /
za btung yan chad bya spyod ci 'dra yang / /
dge bshes ston pa'i rnam thar ltar bsnyen bkur ba'i gnas su 'dzin dgos /
'a 'ur tshad bzung mi rigs pa mdo las /
gang zag gis gang zag gi tshod mi bzung gyis /
nga 'am nga 'dra bas gang zag gi tshod bzung ngo zhes gsungs so / /
gleng 'dod bdud kyi las / /
ya ga ma sgrogs paN chen blo bzang ye shes kyis /
dbus gtsang mnga' ris bar gyi grub pa'i mtha' / /
kun kyang rgyal bstan kho na yin pas na / /
phyogs lhung gdon gyis sdang zhugs mi mdzad par / /
dag snang nor bu'i 'od kyis khyab na legs / /
zhes gsungs ltar dag snang 'byongs pa gnad / /
ra ltar gyong zhing rdo ltar skam blo yis / /
la rgyar bsnyad btags rang 'dod brtsam brtsam na / /
sha ba'i r+wa co sha bar gnod tshul sogs / /
sa kar lta spyod gang gi sgo nas kyang gzhan las ches khyad 'phags du gyur pa /
dge lugs gsum thog ma'i dar lugs dpyad / /
ha las rgyu las 'bras bu'ang der zad gshis / /
a ru ra ltar kun phan sems bskyed byos / /
! grub pa byed tsa na /
ka dag gdod ma'i gnas lugs ma rtogs par / /
kha chos ji skad du mdo las /
gar la blta ba'i khrod du 'dug pa zhig /
dpa' bo gzhan gyi yon tan brjod pa bzhin / /
bdag nyid nan tan nyams par 'gyur pa ste / /
smra la dga' ba'i nyes pa 'di dag go /
zhes gsungs ltar /
ji tsam legs kyang e ran 'bras / /
ga re bsam mno nang bkug rang gros thob / /
nga ru grags pa'i kha bo che de su / /
don med kyi ca co'i 'bel gtam sems kyi dkrugs rkyen phyir / /
cha lang 'debs shing zhi ba lhas /
byis las thag rings byol bar bya / /
'phrad nas dga' bas mgu bya ste / /
'dris chen nyid du mi bya bar / /
tha mal pa tsam legs par bya / /
zhes dang /
smra na yid phebs 'brel ba dang / /
don gsal yid du 'ong ba dang / /
chags dang zhe sdang spangs pa dang / /
'jam dang ran par smra bar bya / /
zhes pa ltar rnar snyan zhing snying la 'bab pa'i gtam kho na min pa gzhan rgyud sreg pa'i lab lab ma mang bar / /
ja yun bar yang me lhod dge sbyor 'bungs / /
de yang spyan snga rin po ches /
khyed ja khog ma gang bskol ba'i ring la ngas bzlas pa 'di rnams song ba yin /
jas dge sbyor bcag pa tsam sus bcag zhes gsung skad /
nya rgyas zla bzhin rnal 'byor ngang gis 'phel / /
ta la'i lo ma rlung gis 'khyer 'khyer 'dra'i / /
tha mal 'khor bar 'khyams la yid gting nas skyo shes nas / /
mi rnams tshe ni lo brgya la / /
mtshan mo nyal bas phyed du byas / /
de yi nyin mo yang nyal bas / /
de yi phyed kyang dum bur byas / /
@# / /
zhes pa'i don bsam te /
da ni mgyogs par gsang sngags bka' bzhin sgrub 'dod / /
a la la he he /
ti lo ba ltar ting 'dzin sgrub pa la brtson dang brtson dang /
nA ro pa ltar rnam rtog gzhom pa la 'bungs dang 'bungs dang /
tog rtse pa ltar rtogs pa 'khrungs na dga' yi dga' yi /
a b+hi ya ltar a b+hi shi ka ster ba la ma rings ma rings /
na ba'i gto chog 'dra 'dras go mi chod / /
pak+Shu'i rgyun bzhin sngags bsnyen ma theng par / /
pha mgo tho bas bcom pa'i dbang bskur zhog /
ba men 'dra tshor gsang bam bsgrag par / /
ma mo mkha' 'gro'i chad pa yong ba sogs mi min gyis gnod pa skyel yong ba sngon gtsang na bla ma zhig grong zhig tu me mang la dbang bskur byed dus mig mthong ba zhig gi mthong snang la yul de'i btsan zhig bla ma de'i 'khris su bsdad nas dbang bskur tshar ba dang rkang bug nas khrag gcig bla ma'i mgo la byug song ba mthong /
de ci yin snyam pa'i dogs pa skyes pas bla ma de nang la sleb nas ma 'gyangs par dmar bshal gyis shi ba'i gtam rgyud ltar /
'khrugs pa'i rgyu la gzab / /
tsa ri ta sogs byin chags gnas chen nam / /
tsha grang ran zhing zas gos mod pa ru / /
bka' gdams pa rnams kyis /
skye ba lhas ma tshor ba dang /
shi ba 'dres ma tshor ba zhig byed dgos zhes pa ltar dza lang can gyi skye bos ma tshor bar / /
wa ler sgom grub tshad du 'khyol ba gces / /
zhwa ltar bkur 'os rje bdag nyid chen pos /
'jig rten 'jig rten 'das pa'i dge legs kyi / /
yon tan kun gyi rtsa ba drin can rje / /
zhes gsungs ltar bde legs thams cad kyi rtsa ba bla ma'i rnal 'byor dang / /
za byed mkha' 'gro'i sbyin sreg dam tshig rdor bzlas /
rdor sems bsgom bzlas /
ngan 'gro dgug dral /
sku gzugs bzhengs ba dang /
tsha tsha 'debs pa /
mdo rgyud klog pa /
phyag bskor maN+Dal 'bul ba la sogs pa / /
'a cag bstar 'os nyams len ma 'phyug na / /
ya mtshan thun mong pa mig sman ril bu rkang mgyogs sogs dang /
thun mong ma yin pa mchog gi dngos grub gnyis de gang du 'bros / /
r+wa lo'i lad mo byed mkhan mang na yang / /
tshar chen gyis /
stobs ldan chen po'i brag rir gnas bcas shing / /
phrag dog nyin byed 'od kyis mig zum nas / /
bstan 'dzin kun la ya dmod pa'i hUM sgra yis / /
smre sngags than chen phyogs brgyar 'gyed pa'ang mthong / /
zhes dang /
tshe 'di'i 'dod pa phra mo tsam gyi ngor / /
drag po'i las spyod byung rgyal rtsom byed cing / /
chos la brten nas sdig chen gsog pa yi / /
blun po zhe sdang can de'ang 'di'i snod min / /
sdig can mi dpon stobs ldan khyim nang du / /
las sbyor drag pos lto gos 'tshol byed cing / /
las 'bras rgyab bsgyur mthu stobs chen por rlom / /
dmyal ba'i bud shing chog 'di'i snod ma yin / /
zhes gsungs ltar sngags kyi snod rung tsam du'ang mi 'gyur ngas la las tshur la gnod bkug mngon mthong tshe / /
sha khrag dmar gtor nor skyong ston mor zad / /
sa rko rdo rlog spyod ngan des ci bya / /
ha cang spros pas rang gzhan g.yengs pa @# / /
las / /
rang mgo mi thon par gzhan gyi yar 'dren du rlom nas mi tshe zad pa las gcig pur /
a thung bsgom dang da gzod sems ngo mthong / /
! rang dga' ba byed tsa na /
ka ma la bzhin khyim mtshor rtag 'tsho yang / /
mi dge bcu sogs kha na ma mtho'i 'dam gyis ma gos shing / /
ga na gnas kyang grogs ngan pa brten na nags kyi tha ga ba'i dpe ltar phung bar 'gyur ba yin zhing /
rnga sgra'i tshigs bcad las kyang / /
skye bo ngan pa yun ring mchod byas shing / /
bza' btung zhim po mang pos phan btags kyang / /
des ni nges par grogs po spong 'gyur te / /
glang chen gyis ni ke'u shi'i skyil bu bzhin / /
zhes dang /
klu sgrub kyis /
ngan pa rnams dang bshes 'dod na / /
phung bar 'gyur ba kho nar zad / /
ces gsungs ltar yin no / /
des na mdza' bshes ngan pa 'dor dgos te rje bdag nyid chen pos /
dmu rgod ma rung dug sbrul khros 'dra zhing / /
'grogs pa tsam gyis rang gzhan phung bar byed / /
thar ba'i srog rtsa gcod par byed pa yi / /
grogs ngan myur du spong dang rgyal khams pa / /
zhes gsungs ltar ro / /
bsten par 'os pa'i dge ba'i bshes gnyen ni rje bla mas /
yin lugs khong du chud cing dbang po 'dul / /
mthong ba tsam gyis gzhan yid 'phrog par byed / /
bsten pa tsam gyis dge 'phel skyon grib pa'i / /
bshes gnyen dam pa bsten dang rgyal khams pa / /
zhes gsungs pa ltar gnod chung phan che ba'i / /
nga lhag skyes bu de 'dra bshes su 'os / /
mdo las /
'jig rten nag po 'byung ba'i phyir / /
yid ni dug gi rtsa ba yin / /
nyes par smra rnams 'byung ba'i phyir / /
kha ni sdig pa'i sgo yin no / /
zhes dang /
jo bos kyang /
mang po'i nang na ngag la brtag /
gcig pur 'dug tshe sems la brtag /
ces dang /
sa paN kyis kyang /
smra mang nyes pa 'dzin pa'i gzhi zhes gsungs ltar /
ca co'i 'khyal tshig ma mang 'brom gyis /
nges par kun la gsang bar 'os pa rnams / /
lkugs pa'i tshul gyis kha rogs dben par bzhugs / /
ces dang /
snying gtam bu la gsang dang brtan pa yin / /
zhes pa ltar /
gsang sgo sdom / /
cha lugs spyi mthun rnyed slar longs su spyad / /
ja chang bud med rje ngag dbang grags pa gzhan la phan pa'i sdes /
zla bo gzhan la dga' ba'i blo skyes na / /
rang gi skyes pa'ang gsod par the tshom med / /
mi mo gcig gis bcu gsum bkum zhes thos / /
de 'dra ba la su zhig yid brtan byed / /
ces gsungs ltar /
la yang sred ma thal / /
legs bshad las /
mi gang brjod bya ma yin pa / /
gzhan gyi drung du brjod pa de / /
bden nam 'on te brdzun kyang rung / /
mkhas pas de la bag zon byed / /
ces pa ltar / /
nya mnga'i ngag la mi nyan don po che / /
ta thA ga ta'i bka' dang bstan bcos dang / /
shes rab brgya pa /
shes rab sdong bu /
skye bo gso thig sogs lugs kyi bstan bcos tha na mu stegs gzhung la'ang dpyod thub tshe / /
da gzod 'phral phugs dgos nges mang du mchis / /
slob dpon la chog gren gyis /
rig pa gzhon pa'i dus su slob / /
pa ni dgun gyi dus @# / /
su gsos / /
zhing ni ser dang ldan la rmos / /
'di gsum 'bras bu smin pa'i rgyu / /
zhes gsungs ltar /
na tshod gzhon dus nyer mkho 'di rang gtso / /
pa sangs ltar dkar kun slong rtag tu 'chong / /
pha ma la gnod pa skyel na nyes dmigs shin tu che ba mdza' bo'i bu mo'i lo rgyus ltar bla ma slob dpon bkur bar mi las mar pa bsten pa ltar ngal ma gso / /
ba glang rta phyugs skyong dang zhing las sogs / /
ma lus las kun phyi bshol mi 'debs gnad / /
tsa na yin kyang rang rgyud mi 'gyur bar / /
tsha ba'i nad kyis 'thebs bzhin mdo las /
byang chub phyogs kyi chos rnams ji snyed pa / /
kun gyi rtsa ba bag yod 'di yin te / /
zhes gsungs ltar /
bag yod brten / /
dza gad dbang du shor na phung grol kun gyi rtsa ba chang nag po zhes dang /
chang 'thung ba la mngon par dga' ba'i mi / /
bdag la phan dang gzhan la bde mi nus / /
rmongs dang mdog ngan byed pa chang yin te / /
ji ltar ha la'i dug bzhin de mi btung / /
zhes gsungs ltar /
ya rabs kyang / /
wa spyang lta bu smad pa'i gnas su 'gyur / /
zhwa ltar las kyis bskos pa'i rje dpon dag /
za byed stag ltar rngams shing rtsub na yang / /
'a cag gus pas zhabs phyi byed nus na / /
legs bshad las /
yul gyi bdag po zhe sdang na'ang / /
de la dga' bas bsnyen te bsdad / /
sa la rkang pa 'gred gyur nas / /
sa nyid la ni brten pa bzhin / /
ya yo med pa'i rgyu las de 'bras legs bshad las /
bdag nyid chel phan btags na / /
cung zad tsam la'ang 'bras bu 'byin / /
skyu ru ra gcig sbyin pa las / /
chos rgyal bu dang mnyam la ltos / /
zhes pa ltar 'byung / /
ra lug phyugs 'dra'i skye bo dman pa dang / /
la la mchog gam 'bring po ci rigs la 'ang / /
rnga sgra'i tshigs bcad las /
blo ldan g.yo sgyu can du mi 'gyur te / /
rmongs par mi 'gyur tshig rtsub khro mi 'gyur / /
phongs pa'i gnas na mya ngan mi byed pa / /
gzhan gyi gnad la 'bebs par byed re skan / /
ha cang thal dang ha cang zhum pa yi / /
dman pa'i mi rnams la yang ma yin te / /
bar ma'i gnas la brten par byed pa dag /
de ni mkhas pa rnams kyi mtshan nyid yin / /
zhes pa ltar /
sha tsha'i bsam pa sngon btang 'grogs shes na / /
pha yis bu la ji lta bar / /
khyod kyis 'khor la byams bgyis na / /
bu yis pha la ji lta bar / /
khyed la zhabs 'bring dga' bar bgyid / /
ces dang /
gnas gang du bsdad kyang gzhal yas khang / /
grogs su dang 'grogs kyang yi dam lha / /
zhes pa ltar /
gnas gang du bsdad kyang rang gi yul / /
grogs su dang 'grogs kyang gnyen dang bshes / /
zhes bya bar 'gyur bas / /
sa steng gnyen gyis mi phongs man ngag yin / /
hwa shang gis mtshon lam zhugs drang srong la / /
Ar+ya de bas /
dmangs rigs stong phrag gnyis dag ni / /
bram ze gtsang ma gcig dang 'dra / /
bram ze stong phrag gnyis dag ni / /
dge slong gcig la rab tu sbyar / /
dge slong stong phrag gnyis dag ni / /
rdul med pa ni @# / /
gcig dang mnyam / /
rdul med stong phrag brgyad dag ni / /
ye shes ldan pa gcig la sbyar / /
ye shes ldan pa stong phrag gnyis / /
slob dpon gcig dang mnyam par brtag /
ces gsungs ltar phan yon che bas a mra la sogs 'tsho rkyen gang 'os phul / /
rang bzhin ngan pa'i mi rnams phyogs lhung gis / /
zha dang phye bor gyur pa'i glen pa rnams la dgos pa med kyang / /
skyes sbyangs stobs rtsal lam du song ba yi / /
gzur gnas mdzes sdug gzugs can mkhas pa'i rgyan du mkho / /
grogs khyod mkhas grub phal gsum gang byed kyang / /
yid kyi dpal be'u'i rgyan du bcangs par mdzod / /
dge bas bdag gzhan bla ma dkon mchog nyid / /
skyabs su bzung la de yis rjes 'dzin shog /
ces zer nas bung ba de me tog de nyid la zhugs /
mi des bde ba dpag med thob zer lo / /
legs bshad gtam kyis mkhas grub phal gsum kun / /
don bzang la sbyor stag chung bung ba 'di / /
bla ma'i sprul ba nyid las gzhan du ci / /
de phyir gdams don snying bum bcud du bsten / /
zhes kyang smras so / /
