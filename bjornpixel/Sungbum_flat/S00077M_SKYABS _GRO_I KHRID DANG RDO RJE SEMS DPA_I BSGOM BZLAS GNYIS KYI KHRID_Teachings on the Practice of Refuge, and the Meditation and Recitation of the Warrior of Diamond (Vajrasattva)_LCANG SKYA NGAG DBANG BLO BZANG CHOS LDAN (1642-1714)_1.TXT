@# / /
skyabs 'gro'i khrid dang rdo rje sems dpa'i bsgom bzlas gnyis kyi khrid bzhugs so / /
skyabs 'gro'i khrid ni /
mdun gyi nam mkhar seng khri padma nyi zla'i steng du rang gi drin can rtsa ba'i bla ma dang dbyer med pa'i rgyal ba shAkya thub pa /
de'i mthar bla ma yid dam sangs rgyas byang sems dpa' bo mkha' 'gro chos skyong srungs ma dpag tu med pa sbrin gyi phung po 'thib pa ltar bzhugs par mos /
rang gi mtha' skor du rigs drug gi sems can @# / /
thams cad kyang 'khod par mos te /
rang gzhan sems can thams cad 'khor ba thog ma med pa nas da lta'i bar du spyir 'khor ba dang khyad par ngan song gi sdug bsngal gyis yang dang yang du mnar /
da dung de las skyob pa'i skyabs shig ma bsten na sdug bsngal mu mtha' med par myong dgos par 'dug pas da res skyabs shig bsten par bya /
de la skyabs su 'os na mdun gyi bla ma yi dam sogs rang 'jigs pa mtha' dag las grol /
gzhan sgrol ba'i thams la mkhas /
kun la thugs rje nye ring med par skyobs par byed pas na 'di rnams skyabs su 'os /
des na rang gzhan sems can thams cad kyi sdug legs nyes ci byung yang skyabs dkon mchog gsum min pa res med pas bla ma dkon mchog mkhyen snyam pa'i blo gdung shugs drag pos /
bla ma la skyabs su mchi'o sogs mang nyung skabs bstun brjod pas /
skyabs yul rnams kyi thugs ka nas 'od zer 'phros pa rang gzhan thams cad la phog te byin gyis brlabs par bsam /
de nas sems can thams cad kyi don du myur ba nyid du bla na med pa yang dag par rdzogs pa'i sangs rgyas kyi go 'phang thob par bya /
de ltar byin gyis brlab tu gsol snyam pas /
sangs rgyas chos dang tshogs kyi mchog rnams la /
zhes sogs brjod pas skyabs yul rnams las 'od zer 'phros te rang gzhan thams cad byin gyis brlabs par bsam /
de nas sems can thams cad bde ba dang bde ba'i rgyu dang ldan par gyur cig /
ldan na ci ma rung /
ldan par bdag gis bya'o snyam pas /
sems can thams cad bde ba dang ldan par gyur cig ces brjod pas /
skyabs yul rnams las 'od zer 'phros te rang gzhan thams cad bde ba dang bde ba'i rgyu dang ldan par byin gyis brlabs par bsam /
de bzhin du phyi ma gsum la'ang 'dra /
de nas tshig bcad gzhan brjod 'dod na ci rigs brjod kyang rung la ma brjod kyang skyon du mi ? /
mthar skyabs yul thams cad 'od du zhu nas rang gzhan thams cad la thim pas byin gyis brlabs par bsam /
ces pa 'di ni ha ra chen gyi sa'i cha phun tshogs khang gsar du don gnyer can 'ga' zhig gis bskul ba'i ngor ngag dbang blo bzang chos ldan gyis bgyis pa'o / / / /
rdo rje sems dpa'i bsgom gyi bzlas gyi khrid ni /
skyabs sems sngon du btang nas /
rang gi spyi bor baM las padma dang a las /
zhes pa nas /
mthu stobs phun sum tshogs par gyur /
ces pa'i bar gzhan las 'byung ba ltar brjod cing bsam /
yig brgya bzla ba'i tshe rdor sems kyi thugs kha'i hUM yig sngags phreng dang bcas pa las 'od zer 'phros sems can thams cad kyi sdig sgrib sbyang /
sangs rgyas byang sems la mchod pa phul te de thams cad kyi byin rlabs thams cad 'od zer gyi rnam par spyan drangs te sa bon sngags 'phreng dang bcas pa la thim /
de las bdud rtsi 'od zer dang bcas pa bab rang gi tshangs bu gnas zhugs lus thams cad gang sdig sgrib thams cad dud khu dang sol khu'i rnam pas 'og sgo nas ded nas dag par bsam /
yang 'od zer dpag med 'phros rang gi tshangs bug dang ba spu'i sgo thams cad nas zhugs /
sdig sgrib thams cad gar song cha med du yal bar bsam la yig brgya ci grub bzla mthar /
bdag ni mi shes rmongs pa yis /
dam tshig las ni 'gal zhing nyams /
bla ma mgon pos zhes sogs brjod /
ces pa 'di ni har chin gyi sa'i cha phun tshogs khang gsar du don gnyer can 'ga' zhig gis bskul ba'i dor ngag dbang blo bzang chos ldan gyis bgyis pa'o / /
dge'o / /
legs so / /
mngalaM / /
b+ha wan+tu
