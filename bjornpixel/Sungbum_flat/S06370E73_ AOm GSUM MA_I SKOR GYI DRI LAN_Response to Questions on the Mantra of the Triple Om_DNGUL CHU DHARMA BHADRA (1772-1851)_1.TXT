! dri ba bcu gcig pa /
oM gsum ma'i sngags don 'dod 'jor gsal ba 'di min pa'i khyad par bzhig bka' 'khrid kyi skabs stsal ba brjed thor thor bu 'khod kyang /
nges pa rnyed dka' bas zhib rgyas shig gnang ba mkhyen /
zhes pa'i lan ni /
sngags 'di la oM dang hUM dang phaT /
gsum 'byung ba'i rgyu mtshan /
rje byams pa chos legs kyis /
chos longs sprul gsum gyi sku gsung thugs su gsungs /
bskyed rim mun sel sgron mer /
rtsa sngags /
snying po /
nye snying gsum tshang ba'i don du gsungs /
sgrub thabs rin 'byung gi phag mo dbu bcad ma'i skabs su /
oM sarba bud+d+ha DA ki nI ye hUM phaT swA hA /
sangs rgyas mkha' 'gro ma dang /
oM badzra war+Na nI ye hUM phaT /
rdo rje rab sngags ma dang /
oM badzra bai ro tsa nI ye hUM phaT rdo rje rnam snang ma'i sngags su bshad cing /
sngags 'di gsum bsdoms na oM gsum 'byung /
sngags dang po'i don sangs rgyas thams cad kyi thugs bde ba chen po'i ye shes chos nyid kyi nam mkha' la 'gro pas @# / /
sangs rgyas thams cad kyi mkha' 'gro ma ste chos sku'am thugs rdo rje ma /
sngags gnyis pa'i war+Na zhes pa rab sngags /
rigs /
mdog /
yi ge| brdung ba /
dkrol ba /
tshigs bcad /
kha| rjod byed sogs don mang po la 'jug pas bde stong gnyis su med pa'i ye shes kyi rdo rje gdul bya la chos kyi don rjod par byed pa'i sgra'i rnam par shar bas /
rdo rje rjod byed ma ste longs sku'am gsung rdo rje ma /
sngags gsum pa'i don bde stong gnyis su med pa'i ye shes kyi rdo rje gzugs sku'i rnam pa can du gdul bya la snang bar mdzad pas /
rdo rje rnam par snang mdzad ma ste sprul sku'am sku rdo rje ma yin pas /
mdor na sangs rgyas thams cad kyi sku gsung thugs kyi rdo rje gsum dbyer mi phyed pa'i rje btsun rdo rje rnal 'byor ma'i rtsa sngags snying po nye snying gsum ga'i go chod pa zhig go /
de ltar ji skad dris pa rnams kyi lan bsam tshod bkod nas phul zin cing /
bdag nyid kyi spyod tshul yi ger bkod dgos zhes pa /
lho brag grub chen nam mkha' rgyal mtshan gyis /
snyigs dus mtha' 'khob yul du skyes pa yi / /
snyom las dge slong nam mkha' rgyal mtshan gyis / /
snying nas lha chos tshul bzhin ma nus pas / /
yi ger 'dri 'os rnam thar bdag la med / /
ces gsungs pa ltar lags so / /
bsnyen sgrub mthar phyin pa sogs bzhed pa 'grub phyir mchog gsum la gsol 'debs gang drag zhu /
gzigs rten bcas tshes bzang por phul / /

