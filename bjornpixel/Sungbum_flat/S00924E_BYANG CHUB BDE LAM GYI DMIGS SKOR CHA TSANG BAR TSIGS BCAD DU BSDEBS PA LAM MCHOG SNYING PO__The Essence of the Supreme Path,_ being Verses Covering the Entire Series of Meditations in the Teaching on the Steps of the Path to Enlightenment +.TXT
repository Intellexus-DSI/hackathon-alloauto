@# / /
byang chub bde lam gyi dmigs skor cha tshang bar tshigs bcad du bsdebs pa lar mchog snying po byas bya ba bzhugs so / /
@# / /
bde gshegs thugs rje mnga' ba shAkya'i tog /
ma pham 'jam dbyangs shing rta che gnyis dang / /
jo 'brom rgyal ba gnyis pa brgyud par bcas / /
byang chub bar du 'bral med mgon mdzod cig /
gsung rab kun gyi snying po gcig bsdus pa / /
che ba bzhi ldan byang chub lam rim zhes / /
skal ldan thar 'dod yongs kyi 'jug dogs der / /
sbyor dngos rjes gsum tshang ba'i nyams len bya| |de'ang gnas khang byi dor byas shing sku gsung thugs kyi rten dgram /
mchod pa'i sprin gyi gzungs 'don bzhin du mchod pa g.yo med cing bkod pa mdzes par bshams la de ma thag 'bru gsum brjod de chab kyis bran pa'am /
dkon mchog gi bden pas byin gyis brlab par bsam /
bde ba'i stan la spyod lam tshul mthun gyis 'khod cing /
de dag kyang dgos don sems kyi 'khyer so dang bcas pa dgos pas tshigs bcad kyi don dran bzhin pa'i sgo nas brjod /
! chos mthun sgrub gnas gtsang byas byams dga' bar / /
mchog gsum rten gyi gzi 'od 'bar ba'i drung / /
bkod legs phul byung mchod sprin bstar ba yis / /
gzhan don gzhir gyur rgyal ba'i zhing sbyong bya / /
spyod lam dag pas lus kyi skyon sbyangs shing / /
kun slong mi dge'i skyon gyis ma sbags par /
dge sems khyad par can sgyis zin pa yis / /
rnam dag sgom sgrub rtsa ba tshugs par@## / /
bya / /
mdun du seng khri pad zla nyi ma'i steng / /
rtsa ba'i bla ma thub dbang rdo rje 'chang / /
dngos brgyud bla ma ltar bcas dkon mchog gsum / /
bdag sogs mgon du dgyes bzhin bzhugs par gyur / /
thog ma med nas srid 'dir ches mnar yang / /
da dung sdug bsngal gting mtha' mi mngon pas / /
da ni bslu med mchog gsum la brten te / /
cis kyang btsan sa zin par byed dgos pas /
! /
rje btsun bla ma rnams la skyabs su mchi / /
ston pa sangs rgyas rnams la skyabs su mchi / /
skyob pa dam chos rnams la skyabs su mchi / /
'dren pa dge 'dun rnams la skyabs su mchi / /
yi dam lha tshogs rnams la skyabs su mchi / /
dam can chos srung rnams la skyabs su mchi / /
lan gsum /
nyam thag ma rgan 'gro rnams bsgral ba'i phyir / /
bdag gis byang chub mchog tu sems bskyed cing / /
zab mo bla ma'i lam gyis srog bzung ste / /
byang chub lam bzang myur du bsgrub par bya / /
lan gsum /
bla ma lha yi thugs rje'i 'od 'phros pas / /
'gro kun thub pa'i dbang po'i skur bzhengs shing / /
de nas skyabs yul mtha' dag gcig bsdus te / /
smin mtshams nas thim byin gyis brlab par gyur / /
slar yang seng khri pad zla nyi ma'i steng / /
bla ma thub pa'i dbang po'i phyogs bzhi ru / /
brgyud pa gsum dang dngos kyi bla ma'i tshogs / /
rgyud sde rnam bzhi'i yi dam dkyil 'khor lha / /
sangs rgyas byang sems nyan thos rang rgyal dang / /
dpa' bo mkha' 'gro chos srung rgyal chen bzhi / /
'gog lam rang bzhin gsung rab glegs bam bcas / /
dpag yas sprul pa'i bkod pa spro bzhin bzhugs / /
so so'i gnas lngar yi ge lngas brgyan pa'i / /
hUM gis spyan drangs rab 'byams lha'i 'khor lo / /
rdzogs par bstim pas spangs rtogs dbyer med pas / /
skyabs gnas ma lus 'dus pa'i ngo bor gyur / /
de bzhin gshegs dang de yi sras rnams la / /
rin chen bum pa mang po spos kyi chus / /
yid 'ong legs par bkang ba glu dang ni / /
rol mor bcas pa du mas sku khrus gsol / /
de dag sku la mtshungs pa med pa'i gos / /
gtsang la dri rab bsgos pas sku dbyi'o / /
mchog gsum kun 'dus bla ma lha tshogs la / /
sgo gsum gus pa chen pos phyag 'tshal lo / /
thugs rje mnga' ba rgyal ba sras bcas la| |bdag nyid bran du 'bul lo brtse bas bzhes / /
sngon chad bka' dang 'ag ya rnams snying nas bshags / /
srid zhi'i dge ba kun la rjes yi rang / /
nyam thag 'gro la phan bde'i lam ston phyir / /
'khor ba ma stongs bar du bzhugs su gsol / /
bdag la dus gsum dge ba ci yod pa / /
ma rgan rigs drug yongs la bsngos pa yis / /
rang rang sdug bsngal rgyu bcas las grol te / /
bla med bde ba mchog la reg gyur cig /
sa gzhi spos kyis @# / /
byugs shing me tog bkram / /
ri rab gling bzhi nyi zlas brgyan pa 'di / /
sangs rgyas zhing du dmigs te phul ba yis / /
'gro kun rnam dag zhing la spyod par shog /
dpal ldan rtsa ba'i bla ma rin po che bdag gi spyi bor pad zla'i steng bzhugs la / /
bka' drin chen po'i sgo nas rjes bzung ste / /
sku gsung thugs kyi dngos grub stsal du gsol / /
phun tshogs dge legs bye bas bskrun pa'i sku / /
mtha' yas 'gro ba'i re ba skong pa'i gsung / /
ma lus shes bya ji bzhin gzigs pa'i thugs / /
rnam 'dren shAkya seng ger gsol ba 'debs / /
byams pa thegs med dbyig gnyen rnam grol ste / /
mchog sde dul ba'i sde dang grags pa'i sde / /
seng bzang ku sA li gnyis gser gling pa / /
rgya chen spyod pa'i brgyud la gsol ba 'debs / /
'jam dbyangs yod med phyogs 'jig klu sgrub dang / /
zla ba grags pa rig pa'i khu byug che / /
sangs rgyas dgongs sbyong 'phags pa yab sras te / /
zab mo lta ba'i brgyud la gsol ba 'debs / /
thugs rje chen po bde gshegs rdo rje 'chang / /
mchog gzigs te lo pa dang nA ro pa / /
dpal mchog DoM b+hi pa dang a ti sha /
nyams len byin rlabs brgyud la gsol ba 'debs / /
lha chos bdun ldan bka' gdams rim byon dang / /
khyad par rgyal ba gnyis pa yab sras sogs / /
yang dag lam bzang ji bzhin gsal mdzad pa'i / /
dngos brgyud bla ma rnams la gsol ba 'debs / /
bshes la mi gus dal 'byor chud gzon zhing / /
'chi ba mi dran tshe 'di'i bde thabs bsgrub / /
ngan 'gror mi 'jigs yang dag skyabs mi 'tshol / /
las 'bras mi sems blang dor log par bsgrub / /
'khor ba 'der 'dzin de rgyu las nyon spel / /
thar par mi spro bslab gsum sten mi byed| |ma rnams yal bor rang nyid gces par 'dzin / /
bdag tu mngon zhen sngags la mi mos sogs / /
phyin ci log gi blo sna mtha' dag rnams / /
myur du 'gag par byin gyi brlab tu gsol / /
bshes la dad gus dal 'byor snying po len| |'chi ba rjes dran tshe 'di'i 'dun ma bsgyungs / /
ngan 'gro'i 'jigs dran dkon mchog skyabs su 'dzin / /
las 'bras bsams nas blang dor tshul bzhin bsgrub / /
'khor ba'i skyon mthong las nyon spong bar 'dod / /
thar pa don gnyer rnam dag bslab gsum bsten / /
ma rnams gces 'dzin rang nyid yal bar 'dor / /
bdag med don mthong sngags la mos pa sogs / /
phyin ci ma log blo sna mtha' dag rnams / /
myur du skye bar byin gyis brlab tu gsol / /
khyad par byams dang snying rje sems bskyed dang / /
phyin drug la sogs rgya chen spyod pa'i lam / /
snying po lam dus kun rdzob sgyu ma'i lus / /
yang snying 'bras bu'i dus kyi rdo rje'i sku / /
bdag med gnas lugs ji bzhin mthong ba yi / /
zhi lhag gnyis sogs zab mo lta ba'i lam / /
snying po dpe dang don gyi 'od gsal gnyis / /
lam snying bde stong dbyer med chos sku ste / /
zab dang rgya che'i lam bzang snying por bcas / /
myur du skye bar byin gyis brlab tu gsol / /
zhes bdud rtsi 'beb sbyang dang @# / /
sprags te gsol 'debs bya /
spron khrus gsol gyi 'phror /
ji snyed su dag /
ces sogs kyis yan lag bdun pa dang /
maN+Dal legs par gyis /
'bru rnams dri bzang gis brlan la sngags btab ste so bdun ma'am /
nyer gsum ma rgyas par dbul /
lam mchog sgo 'byed dang byin rlabs spungs zhus kyi steng nas gsol 'debs byas kyang legs so / /
de nas tshogs kyi zhing rnams gtso bor thim / /
khyad par rdo rje 'chang dbang thugs ka ru / /
spyan drangs sems dpa' gsum gyi bdag nyid ni / /
slar yang rang gi spyi bor bzhugs par gyur / /
sgo gsum gus pa chen pos phyag 'tshal lo / /
mchod tshogs kun 'bul sdig ltung thams cad bshags / /
dge la yi rang bskul zhing gsol ba 'debs / /
'dis mtshon dge ba byang chub chen por bsngo / /
bdag lus longs spyod dus gsum dge tshogs bcas / /
rin chen maN+Dal kun bzang mchod sprin 'di / /
blo yis blangs nas bla ma lha la 'bul / /
thugs rjes bzhes nas byin gyis brlab tu gsol / /
bla ma yi dam dkon mchog rnam gsum sogs / /
skyabs gnas ma lus 'dus pa'i ngo bo nyid / /
mgon po khyod min re sa gzhan med pas / /
gsol ba 'debs so bdag rgyud byin gyis rlobs / /
de ltar gsol ba btab pas sku lus las / /
'od dang bdud rtsi sna lnga'i rgyun bab pas / /
bdag sogs 'gro kun nyes pa'i tshogs sbyangs nas / /
rtogs pa khyad 'phags rgyud la skye bar gyur / /
de dag ni sbyor ba'i rim ba'o / /
! dngos gzhi ni /
thub bas dus mthar tha mal tshul 'dzin par| |gsungs bzhin skal ba mnyam pa'i skur bstan nas / /
bstan pa'i snying po rdzogs par 'doms mdzad pa / /
rgyal ba kun las lhag pa'i bka' drin can / /
'di nyid kho na legs tshogs rtsa ba ru / /
yid ches rnyed pas skyon rtog kun spangs te| |sems dgus bsten cing rnyed dang bkur sti dang / /
khyad par bka' bzhin sgrub pas mnyes par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
mi khom skyon bral mthun rkyen kun tshang ba'i / /
dal 'byor 'dis ni mngon mtho nges legs kun / /
'grub pas yid bzhin nor las don che la / /
rgyu dpe ngo bo gang nas bsam na yang / /
rnyed thabs med de bla ma'i drin las ni / /
lan gcig rnyed kyang sngon chad don med 'das / /
da ni tshe lhag cung zad gnas kyi bar / /
don ldan chos kyis snying po blang bar bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
phyi rkyen bshes gnyen dam pa'i mgon dang bcas / /
nang nas dal 'byor rnyed dka'i lcag gis bskul / /
snying po len 'dod rnal ma skyes pa na / /
de yi thabs tshul ma nor tshang ba gces / /
de yang blo stobs spel phyir 'og ma dang / /
thun mong lam la sngon du ma sbyangs par / /
gong ma'i rtogs pa skye ba'i skabs med pas / /
dang por tshe 'di'i snang shas bzlog par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
shin tu mi bzad stobs ldan 'chi bdag ni / /
glo bur steng du bab cing zlog tu med / /
nyam rung spog gi mar me @# / /
rkyen mang gi /
bu yug 'tshub bas nam gsod cha med la / /
skabs der tshe 'di'i phun tshogs mtha' dag gis / /
bslus nas shul du bskyur te 'gro dgos shing / /
de tshe phan pa chos las gzhan med pas / /
rnam dag chos shig de ring nyid nas bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
sgo gsum sdig la gzhol ba'i ngang tshul 'dis / /
phyi ma'i skye gnas ngan 'gror thag chod cing / /
da lta lus la me thig phog ba'am / /
zhag 'ga' tsam gyi bkres skom mi bzod na / /
mi lo dpag med btso bsreg dmyal ba dang / /
lo brgyar chu thigs mi myong yi dwags gnas / /
gcig la gcig za glen lkug dud 'gro sogs / /
bzod thabs med pas de rgyu spang bar bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
'jigs chen de las skyob par byed pa ni / /
srid pa'i lha chen rnams kyang mi nus bas / /
gang la brten na bslu ba med pa ni / /
'jigs pa kun spangs gzhan sgrol thabs la mkhas / /
nye ring mi mnga' skyabs gnas dkon mchog gsum / /
kho nar yid ches skyabs 'gro la 'bad cing / /
de yi phan yon mthong bas yid drangs te / /
gnang bkag pa slab bya nyams pa med par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
bslab bya'i gtso dang 'jigs pa'i skyabs dngos ni / /
dkar nag las kyi blang dor nyid yin pas / /
las 'bras 'chol med nges shing 'phel che bar / /
yid ches rnyed pas mi dge bcu la sogs / /
che phra mtha' dag spong zhing brgya lam na / /
sdig ltung phra mos gos kyang phyir bcos dang / /
stobs bzhi'i gnad tshang bshags pas myur sbyangs te /
rnam smin rten bzang 'grub pa'i gdeng thob bya / /
de ltar nus par bla ma lhag ba'i lhas / /
thugs rje bdud rtsi'i chu yis byin gyis rlobs / /
dge bcu'i lam gyis bde 'gro'i rten thob kyang / /
'khor ba 'di las gtan du ma thar na / /
btson ra'i nang du yud tsam ngal bsos bzhin / /
yid brtan med par slar yang 'khor ba 'dir / /
lam gsum zo chun 'phyan pa ltar 'khyams nas / /
mtha' med ngan song sdug bsngal myong dgos pas / /
'du byed sdug bsngal rang bzhin nyer len gyi / /
srid las thar 'dod nges 'byung bskyed par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
sdug bsngal de yang las nyon bdag 'dzin las rim par 'byung tshul lugs 'byung lugs ldog gi /
rten 'brel bsam nas srid rtsa gcod ba'i phyir / /
bden pa bzhi yi blang dor la 'bad cing / /
khyad par gnyen po'i bslab pa gnyis kyi rgyu / /
bstan pa'i gzhi ma lhag pa'i tshul khrims ni / /
dran shes bag yod brtan pos legs bsrungs te| |nyes med thar pa'i rgyal mtshan tshugs par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
chags sdang 'khrul pas dag gnyen phyogs ris su / /
bcad kyang khyad par med par 'gro @# / /
'di kun / /
thog med dus nas 'khor bar 'khyams pa'i tshe / /
yang dang yang du bdag gi ma byas te / /
gnod pa kun bsrungs phan pa kun la sbyar / /
gzhal dka'i drin gyis bskyangs pa sha stag yin / /
des na yal bar 'dor ba mi rigs pas / /
phan pa bsgrub la drin du gzo bar bya /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
'gro ba ma lus sdug pa'i bu bzhin du / /
yid 'od rnam pa'i byams sems skyes pa na / /
de yi sdug bsngal mi bzod gces pa'i bu / /
me 'ongs ltung la brtse ba'i ma bzhin du / /
shugs drag snying rje chen po'i dbang gyur te / /
ma lus bde sgrub sdug bsngal sel ba yi / /
khur chen zhum pa med par rang steng du / /
blangs pas lhag bsam rnam dag bskyed par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
sdug bsngal mi 'dod bde bas mi ngoms pa / /
bdag dang gzhan la khyad par yod min yang / /
rang gces 'dzin pas nyes dmigs kun skyed la / /
ma rnams gces 'dzin legs tshogs rgyur mthong nas / /
gtong len dmigs pas gzhan gyi sdig sdug kun / /
rang gi steng du len zhing rang nyid kyi / /
bde dge ma lus 'gro la gtong ba yi / /
thabs mkhas rlabs chen spyod pa'i 'phrul 'degs bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
de yang bla med byang chub ma thob na / /
dman pa'i dgra bcom rnams kyang gzhan gyi don / /
lta ci rang gi don yang ma rdzogs bas / /
'ching ba kun ldan bdag 'dra smos ci 'tshal / /
des na 'bad rtsol med par lhun grub pa'i / /
sku gsung thugs kyi mdzad pa'i cha res kyang / /
'gro ba dpag med sgrol nus sangs rgyas kyi / /
go 'phang thob 'dod sems mchog bskyed par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
de nas bla ma thub pa'i dbang po'i rjes su zlos par dmigs nas /
sangs rgyas byang chub sems dpa' kun / /
bdag la dgongs par mdzad du gsol / /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems dpa'i bslab pa la / /
rim pa bzhin du gnas pa ltar / /
bdag kyang 'gro la phan don du / /
byang chub sems ni bskyed bgyi zhing / /
byang chub sems dpa'i bslab pa la / /
rim pa bzhin du bslab par bgyi / /
zhes pa lan gsum gyis smon 'jug mnyam du len pa'am /
sangs rgyas chos tshogs mtshar gsum gyis sems bskyed gzung la /
e ma long bas nor bu rnyed pa bzhin / /
rin chen sems mchog rnyed 'di skal ba bzang / /
da ni pan yon bsam zhing dus drug tu / /
sems bskyed bzung ste sems can blos mi spong / /
de nyid 'phel phyir dkon mchog mchod la brtson / /
nag chos bzhi spangs dkar chos bzhi la slob / /
mdor na ji ltar khas blangs bslab bya kun / /
srog dang bsngos te rtag tu bsrung bar bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
@# / /
zhing dang bsam sbyor rnam par dag pa yis / /
lus dang longs spyod dge ba'i 'bras bur bcas / /
ma lus zhen pa med par gtong ba'i sems / /
spel bas sbyin pa'i phar phyin rdzogs byed cing / /
ngang gis khas blangs sdom gsum bcas mtshams kyi / /
nyes ltung mtha' dag sdom pa'i tshul khrims dang / /
dge ba chos sdud sems can don byed kyi / /
tshul khrims rnams la tshul bzhin bslab par bya / /
de ltar nus par bla ma lhag pa'i lhas| |thugs rje bdud rtsi'i chu yis byin gyis rlobs / /
gnod byed kun la bzod pa'i go bgos te / /
sdug bsngal rkyen ngan mtha' dag lam du slong / /
zab mo'i chos la mi skrag slob pa sogs / /
rnam gsum bzod pa'i phar phyin sgom byed cing / /
sems zhum bya ba ngan la zhen pa sogs / /
g.yeng ba kun spangs snying stobs go 'gos te / /
dge chos sdud cing mkha' mnyam 'gro ba'i don / /
sgrub pa lhur len brtson pa'i stobs bskyed bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
nyes pa lnga spangs 'du byed brgyad kyi sgos / /
dmigs pa'i rten la g.yo med ting 'dzin mchog /
bying rgod skyon bral dwangs gsal dar? dang bcas / /
shin sbyang stobs ldan zhi gnas sgrub byed cing / /
dgag bya'i snang tshul myong bas ngos bzung ste / /
dri med rigs pas spros pa'i mtha' bkag nas / /
zab mo'i gnas lugs ji bzhin nges pa yi / /
so sor rtog pa'i lhag mthong bskyed par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
'khrul snang rdzun pa'i rang ma tshang rig pa yis / /
gdod ma'i dngos po rtag pa'i mtha'i 'gog cing / /
gdod nas sdod byas chad pa'i mtha' bkag ste / /
snang tsam bya byed bsnyon med 'grub nus pas / /
bden gnyis zung 'jug chos kun dgongs pa'i mthil / /
klu sgrub lugs bzang ji bzhin nges byed cing / /
rang gis ji ltar nyams su blangs pa bzhin / /
bsdu ba bzhi yis 'gro rnams smin par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
de ltar thun mong lam gyis rgyud spyangs te / /
de nyid bcu ldan rdo rje slob dpon la / /
brten nas zab gsang rdo rje theg pa yi / /
'jug sgo rnam dag dbang gis smin byas te| |bla ma lhar bcas dpang du legs bzhag nas / /
ji ltar khas blang dam tshig sdom pa kun / /
srog dang bsdos te tshul bzhin bsrung ba yis / /
dngos grub gnyis kyi rtsa ba tshug par bya / /
de ltar nus par bla ma lhag pa'i lhas / /
thugs rje bdud rtsi'i chu yis byin gyis rlobs / /
gzhi yi 'chi ba bar do skye ba gsum / /
lam dang 'bras bu'i dus kyi sku gsum du / /
sgyur byed bskyed rim phra rags rnal 'byor gyis / /
tha mal snang zhen dri ma kun sbyong zhing / /
rdo rje'i lus la gnad du bsnun pa yis / /
zhugs gnas thim pa'i 'od gsal phyag rgya che / /
kun rdzob sgyu ma'i sku dang zung 'jug pa'i / /
rdzogs urim spyod dang bcas la bslab par bya / /
de ltar nus par bla ma lhag pa'i ltas / /
thugs rje@# / /
bdud rtsi'i chu yis byin gyis rlobs / /
mdor na bshes gnyen dam pa'i ded dpon gyis / /
yongs bzung tshul khrims ngag pa'i gru gzings mchog /
gsung rab kun la phyogs rer ma gyur pa'i / /
thos bsam sgom pa'i dri bzhon gyis bskul te / /
myur ba myung bar sku gsum go 'phang mchog /
yid bzhin nor bu'i gling du phyin gyur nas / /
mtha' yas 'gro ba srid mtsho las bsgral te / /
bde chen thar pa'i sal 'god par bya / /
de ltar nus par bla ma lhag pa'i lhas / /
thugs rje bdud rtsi'i chu las byin gyis rlobs / /
zhes rim pa bzhin gyi tshig don dang bdud rtsi 'phebs sbyang gi dmigs rnam sogs bde lam gyi zhal shes ji lta ba bzhin du ngal bu'i sgo nas blo 'byongs nges su bya /
mjug tu /
dge 'dis mtshon nas dus gsum dang 'brel ba'i / /
bdag gzhan dge ba'i rtsa ba ji snyed pa / /
de dag thams cad skye zhing skye ba ru byang chub mchog gi rjes su mi mthun pa'i / /
shes kyi de 'dod ba dang grags ba dang / /
'khor dang longs spyod rnyed dang bkur sti'i rgyur / /
skad cig tsam yang nam mi yang mi smin bar / /
bla med byang chub kho na'i rgyur gyur cig /
rgyal sras smon lam gang+gA'i klung rnams ni / /
dam chos 'dzin pa'i smon lam nang 'dus par / /
gsungs phyir dge rtsa ji snyed pas gas ba ni / /
kun kyang thub bstan rgyas pa'i rgyu bsde / /
bdag gis ji snyed bsags pa'i dge ba 'dis / /
zhes sogs bsngo smon rnam bar dag pas mtshams sbyar te rgyal ba'i bstan pa yongs su rdzogs ba la pag chags ci thebs kyi wo nas dal ba'i rten la snying po blang bar bya'o / /
smras pa /
gsung rab 'o ma'i rgya mtsho tshe / /
bsrubs pa'i mar gyi nyung khu dang / /
man ngag gi sar bcud bsdus pa'i / /
snying bo sbrang rtsi'i thigs pa bzhin / /
byang chub lam gyi rim pa yi / /
dmigs skor tshang zhing mdor bsdus pa / /
bsnyad pa'i dge 'dis 'gro ba kun / /
yang dag lam la spyad gyur cig /
ces pa 'di ni sngar byang chub bde lam gyi don tshigs bcad du bsdebs pa shin tu nyung du zhig bris yod pa de las cung zad rgyas pa zhig dgos tshul /
ba ron su nyid shog nas dad brtson blo gros kyi nor dang ldan zhing sgrub pa la gzhol ba phu shri blo bzang dkon mchog gas bskul bltar /
don tshan gal che ba du mas zur bskangs te /
btsun pa dkon mchog bstan pa'i sgron mes dben gnas yid dga' chos 'dzin du bris pa'o / / / /
