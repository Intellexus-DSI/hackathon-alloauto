@# / /
na mo gu ru mu ni in+d+rA ya /
legs ldan rgyal ba rgya mtsho'i yon tan tshogs / /
ma lus gcig tu bgyis 'dra zhabs sen gyis / /
dregs ldan kun gyi spyir gnon shAkya'i gtso / /
thub dbang lha yi lha la phyag 'tshal lo / /
bdag cag nyam thag 'gro ba ma lus la / /
ring nas thugs rje chen pos nyer dgongs te / /
sna tshogs sgyu 'phrul dra ba'i zlos gar gyis / /
rnam rol ston pa de la snying nas 'dud / /
gang gi zhal skyin dran pa'i zla zer gyis / /
srid pa'i tsha gdung bcil ba'i bsil sbyin mkhan / /
dpe zla mi mnga' don kun grub pa la / /
snying nas byang chub bar du skyabs su mchi / /
bdag cag grogs med gcig pu nyam nga bar / /
'khor ba'i nags tshal stug por rgyu ba na / /
dman la brtse ba'i gnyen du zhal bzhes bzhin / /
grogs gnyen mgon du re ba'i 'bras bu stsol / /
de'i phyir 'dren mchog shAkya'i rgyal po sogs / /
rab 'byams rgyal ba'i 'khor lo sras dang bcas / /
dgyes pa bskyed phyir dngos su bshams pa dang / /
yid kyis sprul pa sna tshogs mchod pa'i sprin / /
kun tu bzang po'i mchod pa'i rjes 'gro zhing / /
kun bzang mchod pa'i dra ba stong 'phro ba / /
ma lus zhing kun 'gengs pa'i 'od zer can| |bdag cag bsam pa dag pas khyed la 'bul / /
de bzhin mos dang ting 'dzin gyis sprul pa'i / /
yid 'ong mchod pa'i lha mo 'bum phrag brgya / /
phal cher drug ldan dbang po tshim byed pa / /
sna tshogs mchod pa'i bye brag mtha' yas 'dzin / /
'ga' zhig ngo mtshar mdzes pa'i gar bsgyur zhing / /
la la drug ldan snyan pa'i glu dbyangs len / /
gzhan dag nyer spyod lnga yis nam mkha'i khyon / /
yongs 'gengs @# / /
lha mo'i tshogs kyis mngon par mchod / /
de bzhin rgyal srid rin chen sna bdun dang / /
nye ba'i rin chen bdun dang bkra shis brgyad / /
gzhan yang lha dang mi yi mchod sprin tshogs / /
zhing kun gang ba shAkya'i gtso la 'bul / /
de las byung ba'i dge tshogs ci mchis pa / /
dus gsum legs spyad kun dang lhan cig tu / /
bgyis pas mar gyur 'gro ba'i don gyi phyir / /
bla med byang chub go 'phang myur thob shog /
de ma thob kyi tshe rabs kun tu bdag /
mi khom gnas su nam yang mi skye zhing / /
'khor lo chen po bzhi ldan rten thob nas / /
rgyal ba'i dam chos ma lus 'dzin gyur cig /
gal te 'di dang tshe rabs gzhan dag tu'ang / /
las nyon dbang gis sdig pa'i bsam sbyor gyi / /
nyal 'gro 'bab na 'phral du de yi gshed / /
'bad med chu lon brtan po 'byung gyur cig /
bdag cag dmyal mes lan brgyar bsregs kyang bla / /
srid na 'khyam tshe blo bzang grags pa yi / /
skyon bral bstan la chos kyi rjes 'brang ba'i / /
dad dang ldan las nam yang 'bral ma gyur / /
ji srid zab don mngon du ma gyur bar / /
dal 'byor bcu ldan yon tan bdun mdzes shing / /
skyes thob rnam dpyod shes rab phul byung thob / /
sdig med dge ba'i blo dang 'bral med shog /
bdag ni mthong dang dran reg gyur pa dang / /
ming tsam thos pa'i yid can ma lus kyang / /
rtag tu bde 'gro brgyud nas skal ba bzhin / /
byang chub gsum po ci rigs thob gyur cig /
bdag la legs par dad pa'i skye bo la / /
tshe rabs kun tu bdag gis thabs mkhas kyis| |dge ba'i bshes kyi bya ba rab bsgrubs te / /
phan bde nam mkha'i mdzod la 'god gyur cig /
khyad par 'di yi dge bas srid lam du / /
'khyams pa'i ngal gso ngan 'gro'i sgo gtan dang / /
mtho ris them skas thar pa'i grong khyer du / /
'jug pa'i lam mkhan bzang por bdag gyur cig /
dmyal me bzod dka'i bsil yab grang dmyal du / /
drod 'bebs nyi ma dud 'gro'i bkol spyad kyi / /
ngal gso yi dwags gdung 'joms 'o rgyun gyi / /
mi zad bdud rtsi'i mchog tu bdag gyur cig /
sdug dang bral ba rnams la gnyen mchog dang / /
dbul phongs bkren pa rnams la yid bzhin nor / /
nad dang gdon gyis mnar ba'i sman sngags g.yog /
nyam thag mgon med rnams kyi mgon gyur cig /
ces pa 'di yang shAkya'i dge slong blo bzang chos kyi rgyal mtshan gyis /
smon pa'i don tshigs bcad du bsdebs pa'o / / / /
