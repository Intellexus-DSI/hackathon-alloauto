@# / /
ri khrod lo ma can gyi sgrub thabs rje rin po ches gnang ba bzhugs so / /
@## / /
nad thams cad 'joms ma /
'phags ma ri khrod lo ma can sgom par 'dod pas sgom du 'gro ba byas /
swa b+hA was stong par sbyangs /
paM las padma dang zla ba'i steng du rang gi shes pa paM las rdo rje baM gyis mtshan pa las 'od zer 'phros /
'phags pa mchod /
sems can thams cad kyi nad thams cad bsal /
nad bdag thams cad btul /
tshur 'dus yongs su gyur pa las /
rang nyid bcom ldan 'das ma ri khrod lo ma can /
sku mdog ser mo zhal gsum phyag drug ma /
rtsa zhal ser /
g.yas dkar /
g.yon dmar /
zhal re re la'ang spyan gsum gsum /
mi'u thung shin tu khros pa'i cha lugs can /
phyag g.yas dang pos gser gyi rdo rje thugs kar 'dzin pa /
gnyis pas dgra lta 'debs pa'i tshul /
gsum pas mda' gsor zhing 'dzin pa /
g.yon dang pos sdigs mdzub rdo rje'i zhags pas dkris pa /
gnyis pas 'bras bu sna tshogs kyis brgyan pa'i shing lo gsar pa'i rnga yab 'dzin pa /
gsum pas gzhu 'dzin pa /
shing lo gsar pa'i na bza' mnabs pa /
me tog dang 'bras bu sna tshogs pas brgyan par bsgom mo / /
de'i spyi bor @# / /
oM /
mgrin par AH snying gar hUM /
snying ga'i paM las 'od zer 'phros /
bcom ldan 'das ma spyan drangs /
mchod /
dzaH hUM baM hoH dgug gzhug bya /
yang rigs lnga yab yum spyan drangs /
mchod /
dbang bskur nas chu lud pas /
mi bskyod pas dbu brgyan /
mchod pas mchod /
snying ga'i baM gyis mtha' skor du sngags phreng gis bskor ba'i 'od kyis /
'gegs dang nye bar 'tshe ba rnams dang /
nad rnams bsal bar bsam zhing /
oM pi shA ci par+Na sha wa ri sarba dzwa ra pra sha ma Na ye swAhA /
zhes pa ci nus bzlas /
bum mchog byed na spyi dang mthun no / /
rgyal ba kun gyi ye shes sgyu ma yi / /
cho 'phrul rnam par 'phrul pa las byung ba'i / /
lha mo gang gis bsgrub pa'i nad rims bgegs / /
kun tu zhi mdzad khyod la phyag 'tshal lo / /
mang+ga laM / / / /

