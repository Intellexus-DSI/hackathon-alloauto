! / /
na mo gu ru many+dzu g+ho ShA ya /
'dir bla ma lnga bcu pa las /
bla ma dang ni rdo rje 'dzin / /
tha dad par ni mi brtag go /
zhes gsungs pa ltar bla ma dang rdo rje 'chang tha mi dad du byas pa'i bla ma'i rnal 'byor bsgom par 'dod pas /
skyabs 'gro sems bskyed tshad med bzhi sngon du btang nas 'di ltar nyams su len no / /
rang gi spyi bor seng khri pad zla'i steng / /
bka' drin gsum ldan rtsa ba'i bla ma ni / /
skyabs gsum kun 'dus khyab bdag rdo rje 'chang / /
sku mdog sngon po mtshan dpe'i dpal 'bar cing / /
zhal gcig dgyes pa'i 'dzum ldan phyag gnyis kyis / /
rdor dril bzung nas rang 'dra'i yum la 'khyud / /
nor bus mtshan pa'i ral ba'i thor cog mdzes / /
rin chen las grub rnam mang rgyan gyis spras / /
rnam bkra lha rdzas dar gyi na bzas klubs / /
yid 'phrog 'ja' tshon 'od dpung 'khrigs pa'i dbus / /
zhabs gnyis skyil krung gis bzhugs gnas gsum du / /
yi ge gsum mtshan hUM gi 'od zer gyis / /
rang bzhin gnas nas bla ma rdo rje 'chang / /
dzaH hUM baM hoH dgyes bzhin bzhugs par gyur / /
rab 'byams rgyal ba'i 'khor lo kun gyi dngos / /
rdo rje can zhabs padmor gus phyag 'tshal / /
phyi nang gsang ba'i mchod tshogs rgya mtshos mchod / /
nyes tshogs bshags shing dge la rjes yi rang / /
chos 'khor bskor phyir bskal brgyar bzhugs su gsol / /
dge tshogs ma lus byang chub mchog tu bsngo / /
khyab bdag dkyil 'khor kun gyi gtso bo mchog /
gang sprul ci yang ston pa'i sgyu 'phrul gyis / /
ngur smrig 'dzin pa'i gar gyis rnam rol ba'i| |bla ma rin po che la gsol ba 'debs / /
bla ma sangs rgyas dam chos 'phags pa'i chogs / /
gnas gsum dpa' bo mkha' 'gro chos skyong ba'i / /
bstan bsrung kun 'dus bslu ba med pa'i skyabs / /
bla ma rin po che la gsol ba 'debs / /
gang la brten na bar chad kun sel cing / /
mchog dang thun mong dngos grub ma lus pa / /
'bad rtsol med par bde blag ster mdzad pa'i / /
bla ma rin po che la gsol ba 'debs / /
deng nas bzung ste tshe rabs thams cad du / /
mgon po khyod kyis 'bral med rjes bzung nas / /
ma rnams srid pa'i rgya mtsho las sgrol ba'i / /
kun mkhyen ded dpon mchog tu 'gyur bar shog /
de ltar gsol btab ting 'dzin dbang bzhi blangs / /
slar yang bla ma gnyis pa rang la stim / /
rang gi snying khar sngags phreng legs bkod nas / /
spro bsdus snod bcud sbyong zhing sngags mang bzla / /
oM AH badzra d+h+r-ika hUM hUM /
de nas mjug tu dge ba bsngo zhing smon lam bkra shis kyis brgyan par bya'o / / / /
tshul 'di yang dad ldan 'ga' zhig gis nan cher bskul ba la brten nas btsun pa blo bzang chos kyi rgyal mtshan gyis sbyar ba'o / /
! / /
na mo gu ru bu d+d+ha bo d+hi satwA ya /
bla ma'i rnal 'byor mdor bsdus bsgom par 'dod pas @# / /
skyabs 'gro sems bskyed sngon du btang nas 'di ltar /
chos dbyings ngang las mdun gyi nam mkhar / /
rin chen khri steng chu skyes mdzes ma'i / /
pad nas nyi zla rgyas pa'i steng du / /
bka' drin gsum ldan rtsa ba'i bla ma / /
rnam pa khyab bdag rdo rje 'chang dbang / /
dbang sngon mdangs ldan zhal gcig phyag gnyis / /
rdor dril bzung nas dbyings phyug mar 'khyud / /
'dzum ldan mtshan dpe'i me tog rgyas shing / /
rin chen rgyan 'phreng gzi 'od stong 'bar / /
'jam mnyen lha rdzas na bza'i 'dab mas / /
lhab lhub g.yo bas mngon par klubs shing / /
'ja' tshon sna lnga'i gur khyim dbus su / /
mi phyed skyil krung tshul gyis bzhugs pa'i / /
gnas gsum rdo rje gsum gyis legs mtshan / /
thugs ka'i 'od zer lcags kyu lta bus / /
rtsa brgyud bla ma dkon mchog gsum po / /
dzaH hUM baM ho dbyer med gcig gyur / /
dus gsum sangs rgyas kun gyi ngo bo / /
brgyad khri bzhi stong chos kyi 'byung gnas / /
'phags tshogs dge 'dun kun gyi 'dren pa / /
rdo rje can zhabs padmor phyag 'tshal / /
oM AH hUM gis sbyangs rtogs sbar ba'i / /
phyi nang gsang ba'i mchod sprin kun 'bul / /
thog med nas bsags sdig ltung ma lus / /
gnong zhing 'gyod pas bshags shing sdom mo / /
rang gzhan rnam dkar dge ba'i tshogs la / /
bsam pa thag pas rjes su yi rang / /
zab dang rgya che'i chos kyi 'khor lo / /
rgyun mi 'chad par bskor bar mdzod cig /
nam mkha' ji srid gnas kyi bar du / /
mya ngan mi 'da' rtag par bzhugs gsol / /
'di ltar bskrun pa'i dge tshogs rgya mtsho / /
bla med byang chub chen por bsngo'o / /
gang gi drin gyis 'dod dgu'i dngos grub / /
skad cig gis stsol yid bzhin nor mchog /
skyabs gsum kun 'dus dpal ldan bla ma / /
gsol ba 'debs so byin gyis rlobs shig /
lan gsum /
de ltar gsol bas bla ma'i sku las / /
'od zer dkar dmar mthing gsum rim dang| |cig car byung nas bdag la thim pas / /
sgrib bzhi dag cing dbang bzhi thob nas / /
sku bzhi mngon gyur slar yang bla ma / /
dgyes bzhin rang gi spyi bo nas byon / /
bdag snying padmo'i ze'u 'bru'i dbus su / /
'bral ba med bzhugs tiShTHa badzra / /
mjug tu de las byung ba'i dge tshogs / /
bshes gnyen dam pas 'dzin pa'i rgyur bsngo / /
'di ltar nyin bzhin nyams su blangs pas / /
gnas skabs mthar thug dgos pa kun 'grub / /
tshul 'di dad dang rnam dpyod la sogs / /
yon tan gyis mdzes sa yi brgya byin / /
lha bzang mtshan can thugs dam spel phyir / /
dge slong chos kyi rgyal mtshan gyis bkod / /
