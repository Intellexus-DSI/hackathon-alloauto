@# / /
bod gzhung dril bsgrags las khungs nas rgya gar spyi yongs rlung 'phrin thog dang /
gsar shog khyab 'grems gnang byed du dus chen khag gi 'grel bshad bsgrig rtsom \u0f38snyan bskul gnang don ltar /
phyogs bsgrigs mdzad pa / /
@## / /
bdag cag gi ston pa zas gtsang sras po de nyid bgrang yas bskal pa'i snga rol nas byang chub mchog tu thugs bskyed /
rdzogs smin sbyang gsum mthar phyin te bla med sku bzhi'i rgyal thabs mngon du mdzad zin na'ang /
mgon po byams pas /
gang gis 'khor ba ji srid par / /
'gro la phan pa sna tshogs dag /
mnyam du mdzad pa'i sku de ni / /
thub pa'i sprul sku rgyun mi chad / /
ces gsungs pa ltar /
'dzam bu'i gling 'dir mchog gi sprul sku'i rnam pa ston par bzhed de /
yum lha mo sgyu 'phrul ma'i lhums su zhugs shing sku bltams pa'i mdzad pa ni /
byang chub sems dpa' dam pa tog dkar po dga' ldan gyi lha'i gnas na lha'i dpal phun sum tshogs pa la bde bar rol bzhin /
lha rnams la chos ston cing @# / /
bzhugs pa'i tshe /
sangs rgyas rnams kyi byin rlabs kyis lha'i sil snyan gyi rol mo'i sgra las /
bsod nams rgya che tshogs mnga' dran rtogs dang / /
blo gros mtha' yas shes rab 'od mdzad pa / /
mtshungs med stobs mnga' sgyu rtsal rgya che ba / /
mar me mdzad kyi lung bstan dgongs par mdzod / /
skyes mchog khyod kyi bsod nams dpal gyis ni / /
dga' ldan pho brang shin tu mdzes mod kyi / /
'on kyang thugs rje'i mthu dang ldan pas na / /
'dzam bu'i rgyal mtshan du ni char pa phob / /
ces sogs 'dzam bu'i gling du 'byon pa'i dus la bab par bskul ba la brten nas rin po che'i cod pan byang chub sems dpa' ma pham pa'i dbu la bcings te lha rnams la chos ston pa'i rgyal tshab tu dbang bskur zhing /
'jig rten na rigs dang /
rus dang /
yul dang /
dus dang /
yum byed par nus pa'i bud med bcas gzigs pa rnam pa lnga la gzigs nas /
lha yi 'khor grangs med pa dang /
mchod pa'i bye brag bsam gyis mi khyab pa dang bcas dga' ldan nas phebs te glang po che'i phrug gu thal dkar mche ba drug dang ldan pa'i gzugs kyis sa lug hor zla tshes bco lnga'i nam gyi gung thun la yum lha mo sgyu 'phrul ma gso sbyong blangs pa'i glo g.yas pa nas zhugs shing /
lha yi dbang po brgya byin gyis kyang /
lha'i bu dpa' zhing brtul phod pa bzhi zhig sku'i srung mar bzhag /
yum yang lus ngal du ba dang /
sems nyon mongs pa med par gnas /
de ltar lhums su zla ba bcu lon te lcags spre sa ga zla ba'i tshes bdun nyin yum sgyu ma lha mdzes grong khyer lhas bstan dang nye ba'i lum+bi ni'i tshal du 'byon par chas te rin po che sna bzhi'i khyogs bshams pa la 'dug cing /
g.yog mo du mas yongs su bskor /
rgyal po zas gtsang yang dpung dang bcas te ser skya'i grong khyer nas 'phags te lum+bi ni tshal du son pa na yum shing rta las babs te phyogs kun tu gzigs pas /
sa phyogs yangs pa zhig tu shing mya ngan 'tshang br-ik+Sha me tog rab tu rgyas pa zhig gzigs te de'i yal ga la phyag g.yas pas bzung ste bya rmyang byed cing 'greng ste bzhugs @# / /
bzhin pa'i tshe byang chub sems dpa' yum la gnod pa med par rtsibs logs g.yas nas brtol te sku bltams /
de'i tshe brgya byin gyis lha'i gos kyis blangs par brtsam pa na /
nga thongs gsungs te sa la zhabs bzhag nas phyogs bzhir gom pa bdun bdun bor zhing /
'di ni shar phyogs yin te mya ngan las 'das pa'i thog mar 'gro bar bya'o / /
'di ni lho phyogs te 'gro ba thams cad kyi yon gnas su 'gyur bar bya'o / /
'di ni nub phyogs te nga'i skye ba'i tha ma 'di yin par 'gyur ro / /
'di ni byang phyogs te srid pa'i mtsho las brgal bar bya'o / /
zhes gsungs /
de'i nyin par phyogs kyi rgyal po chen po bzhi la bu btsas /
rgyal po zas gtsang gi rim gro pa rnams la 'dun pa la sogs pa'i bu lnga brgya btsas shing /
de bzhin du shAkya'i grong du bzang ldan la sogs pa'i shAkya'i bu lnga brgya /
grags 'dzin ma sogs shAkya gzhon nu ma lnga brgya /
glang mo lnga brgyar glang phrug lnga brgya /
rta rgod ma lnga brgyar rte'u lnga brgya skyes /
gter lnga brgya yang kha bye /
khams kyi rgyal phran rnams kyis kyang dpya phul zhing 'dud pas /
rgyal pos bdag gi bu btsas pa na don thams cad grub par gyur to zhes gzhon nu'i mtshan don thams cad grub par btags so / /
! / /
nges par 'byung ba'i mdzad pa ni /
sangs rgyas rnams kyi mthus /
sil snyan sogs rol mo'i sgra las /
sdug bsngal brgyas gang sems can mthong nas ni / /
'gro ba'i mgon dang skyabs dang gnas gyur cing / /
phan byed mgon dang dpung gnyen gyur cig ces / /
khyod kyis sngon ni smon lam de ltar btab / /
dge ba dpa' bo sngon gyi spyod pa dang / /
'gro phan bya zhes smon lam dran par byos / /
'di ni khyod kyi dus dang tshod yin gyis / /
drang srong mchog rab khyim nas 'byung bar byos / /
zhes sogs bskul ba na /
byang chub sems dpa' gzhon nu don grub kyis kha lo sgyur ba 'dun pa la bzhon pa bzang po myur du shoms shig gsungs nas shing rtar zhugs te skyed mos tshal du gshegs pa'i lam du mi rgas shing 'khogs pa rgas pa'i sdug bsngal gyis nyen pa gzigs nas /
'dun pa la gsungs pa /
'di ci /
lha| 'di ni rgas pa'o / /
de ci zhig yin /
lha| 'di ring por mi thogs par 'gum pa'o / /
'o na nga yang rgas pa'i chos las ma 'das sam /
lha yang bgres pa'i chos nyid las ma 'das so / /
'dun pa /
shing rta phyir sgyur zhi ga pho brang du 'di nyid bsam par bya'o / /
de bzhin du /
na ba dang /
ro skyel ba dag gzigs nas /
kha lo pa 'dun pa la gong bzhin dri ba mdzad /
de nas yang gnas gtsang ma'i lhas sprul pa'i dge slong zhig gzigs pa dang /
'dun pa /
'di ci /
lha| 'di ni rab tu byung ba ste /
du la ba /
legs pa sogs yin no sogs rgyas par gsol bas /
byang chub sems dpas rgyal srid ni gnod pa du ma'i 'jug ngogs /
sdug bsngal 'bum gyi 'byung gnas /
nyes pa'i btson khang lta bur gzigs nas khyim nas khyim med par nges par @# / /
'byung ba'i yi dam brtan por bcas so / /
mtshan mkhan rnams kyis gzhon nu zhag bdun gyi bar du rab tu ma byung na 'khor sgyur du 'gyur bar lung bstan pa ltar /
yab rgyal po zas gtsang gis gzhon nu bsrung ba'i slad grong khyer la lcags ri dang 'obs rim pa bdun res bskor /
sgo 'phar rnams lcags las byas shing dril bu'i sgra chen po 'byung ba btags / /
pho brang gi phyi'i skas spo ba dang 'dzugs pa mi lnga brgyas byed dgos pa bcos /
phyogs bzhi'i sgo bzhi yang rgyal po'i mched bzhi dpung dang bcas pas bsrungs shing gnas /
de ltar zhag drug 'das te byang chub sems dpa' dgung lo nyer dgu la bab pa kun 'dzin ces pa sa pho byi ba'i lo'i sa ga zla ba'i tshes brgyad kyi tho rengs gnod sbyin lngas rtsen gyis khang bzang gi steng nas skas chen po btsugs pa las babs nas /
'dun pa la rta longs shig gsungs te rta bsngags ldan la chibs 'dun pa chibs rgyab tu bskyon /
'jig rten skyong ba'i lha bzhis bsngags ldan gyi sug bzhi btegs nas nam mkha' las gshegs te dpag tshad bcu gnyis kyi sa myur bar bgrod de chu klung yid 'ong ldan gyi 'gram du byon zhing /
chibs las babs /
der mchod rten rnam dag gi drung du sku'i rgyan bkrol nas 'dun pa la byin te /
rgyan dang /
rta khyer la slar ldog cig /
skye rgu 'di na skye na'ang gcig pur skye / /
de bzhin 'chi na'ang gcig pur 'chi bar 'gyur / /
'di na gcig pus sdug bsngal myong 'gyur gyi / /
'khor ba la ni grogs yod ma yin no / /
zhes sogs gsungs nas ut+pal sngon po'i 'dab ma lta bu'i ral gris rang gis dbu skra rang gis bregs te nam mkhar bor ba na /
brgya byin gyis blangs nas lha yul du mchod pa chen po btsugs so / /
de nas brgya byin rngon pa'i gzugs su sprul nas ngur smrig gi gos phul /
ka shi ka'i na bza' rnams lha yul du 'khyer /
de nas rab tu byung ba'i cha byad kyis chu bo gang+gA brgal te ma ga d+har byon nas bla na med pa'i byang chub kyi lam 'tshol bar mdzad / /
! / /
rnam 'dren shAkya'i rgyal po de nyid 'og min du longs spyod rdzogs sku'i ngo bor sangs rgyas zin yang /
ji skad du /
rgyud bla ma las /
chos kyi sku las ma g.yos par / /
sprul pa'i rang bzhin sna tshogs pas / /
skye ba mngon par skye ba dang / /
dga' ldan gnas nas 'pho ba dang / /
lhums su zhugs dang bltams pa dang / /
bzo yi gnas la mkhas pa dang / /
btsun mo'i 'khor gyi rol pa dang / /
nges 'byung dka' ba spyad pa dang / /
byang chub snying por gshegs pa dang / /
bdud sde bcom dang rdzogs par ni / /
byang chub chos kyi 'khor lo dang / /
mya ngan 'das dang gshegs mdzad rnams / /
yongs su ma dag zhing rnams su / /
srid pa ji srid gnas par ston / /
zhes nam mkha' ji srid bar mdzad pa bcu gnyis la sogs pa'i bkod pa rim dang cig car ba du ma'i tshul du ston par mdzad pa las /
'dzam gling 'dir skye rgu'i tshe lo brgya pa'i dus su mchog @# / /
gi sprul sku'i rnam par byon te yul dbus ma ga d+har mngon par byang chub pa'i tshul bstan pa'i mdzad pa ni /
byang chub sems dpas sgyu rtsal shes kyi bu ring 'phur dang /
rengs byed kyi bu lhag spyod sogs las gdams pa nod de chu klung nair dza na'i 'gram na lo drug tu dka' ba spyad kyang 'di tsam gyis byang chub la reg par mi nus par dgongs nas dka' thub las bzhengs te zhal zas rags pa gsol /
sde can gyi bu mo dga' ma dang /
dga' stobs ma gnyis kyis ba stong gi 'o ma nying khur byas pa phul ba gsol bas sku lus gser gyi kha dog tu gyur cing /
rdo rje gdan du gshegs pa na brgya byin gyis rtswa tshong gi khye'u bkra shis kyi gzugs su sprul te rtswa sngo ljang reg na 'jam pa phul ba bzhes te byang chub kyi shing la lan bdun du bskor ba mdzad nas de'i drung rtswa'i gding ba bting ba'i steng du skyil mo krung bcas te bzhugs nas /
ji srid sdug bsngal kun gyi mtha'i / /
zag zad yang dag ma thob par / /
de srid srog gi mthar gyur kyang / /
skyil krung 'di ni gzhig mi bya / /
zhes dam bca' mdzad /
de'i tshe bdud sdig can 'ongs te /
byang chub sems dpa' la /
khyod kyis byang chub ga la thob /
ces zer /
bka' stsal pa /
khyod kyis sbyin pa gcig byas pas /
'dod pa'i dbang phyug thob na /
ngas bskal pa grangs med gsum du tshogs bsags pas /
byang chub mi thob pa srid re kan /
des smras pa /
ngas mchod sbyin gcig byas pa'i dbang po khyod yin la /
khyod kyi dbang po su yod /
byang chub sems dpas nga'i dbang po 'di yin zhes phyag sa la reg pa na /
sa'i lha mos sa brtol te byung nas de de bzhin no /
smras pas /
bdud bag 'khums par gyur nas /
bdud kyi bu mo sred ma dang /
dga' sred ma sogs btang nas de rnams kyis bud med kyi g.yo sgyu rnams bstan te bslu bar brtsams pa na /
de dag rgan mor byin gyis brlabs /
slar yang bdud dmag bye ba phrag dung phyur bskul te mtshon cha sna tshogs 'phangs pa rnams byams pa'i ting nge 'dzin gyi mthus me tog gi bla bre dang gzhal med khang du gyur cing bdud dmag rnams pham ste mi snang bar gyur /
de nas byang chub sems dpas nam gyi thun dang po la rdzu 'phrul gyi mngon shes dang /
lha'i rna ba'i mngon shes dang /
gzhan gyi sems shes pa'i mngon shes rnams bskyed /
gung thun la sngon gyi gnas rjes su dran pa'i mngon shes bskyed /
thun tha ma la lha'i mig dang /
zag zad kyi mngon shes bskyed de bla na med pa'i ye shes brnyes /
de ltar dgung lo so lnga la bab pa rgyal ba zhes pa shing pho rta'i lo sa ga zla ba'i tshes bco lnga'i tho rangs mngon par rdzogs par sangs rgyas shing /
de'i tshes chen po ni rab tu g.yos /
phyogs thams cad 'od kyi snang ba chen pos khyab pa sogs ngo mtshar ba'i ltas bsam gyis mi khyab pas 'jig rten thams cad khyab par gyur cing /
phyogs @# / /
bcu'i zhing kun na bzhugs pa'i rgyal ba thams cad kyis kyang phyag g.yas pa brkyangs te ded dpon chen po rgyal bar gyur cig /
ces ched du brjod pa mdzad do / /
! / /
bsngags 'os bsngags bstod las /
nyid kyi don ni yongs rdzogs shing / /
gzhan gyi don la mngon brtson pa / /
dam chos bdud rtsi stsol ba po / /
tshim par mdzad la phyag 'tshal lo / /
zhes bsngags pa ltar /
'o skol gyi ston pa mnyam med shAkya'i rgyal po zhes mtshan gyi sgra dbyangs rna bar thos pa tsam gyis kyang srid zhi'i gdung ba sel bar nus pa gang des tshogs gnyis kyi mthu phul du byung ba bsags nas 'og min du lnga ldan longs spyod rdzogs pa'i skur sangs rgyas zin kyang /
gdul bya'i don du 'phags yul rdo rje gdan du mchog gi sprul pa'i skur 'tshang rgya ba'i tshul bstan te /
mdzad pa kun gyi nang nas mchog tu gyur pa gsung gi mdzad pa chos kyi 'khor lo rim pa gsum du bskor ba'i nang tshan bka' dang po bden bzhi'i chos 'khor bskor ba'i tshul ni /
ston pa dgung lo so lnga la bab pa shing rta sa ga zla ba'i tshes bco lngar byang chub shing drung du mngon par rdzogs par sangs rgyas pa'i tshul bstan pa'i rjes su 'di snyam du dgongs te /
bdag gis chos zab mo zab par snang ba /
khong du chud par dka' ba /
rtog ge pa rnams kyis rtog ge'i spyod yul ma yin pa /
mkhas pas 'di shes shing rtogs na /
gzhan la smras kyang mi shes pas bde bar gnas pa'i rnal 'byor la rjes su brtson par bya'o / /
zhes dgongs nas /
zab zhi rdul bral 'od gsal 'dus ma byas / /
bdud rtsi'i chos 'di bdag gis thob par gyur / /
bdag gis bstan kyang gzhan gyis mi shes te / /
mi smra nags 'dab gnas par bya ba snyam / /
zhes sogs gsungs te zhag bdun phrag bdun du thugs las chung ngur bzhugs te chos kyi 'khor lo ma skor ba'i tshul bstan pa na /
phyogs bcu'i zhing nas lhags pa'i byang chub sems dpa' bgrang ba las 'das pa dang /
brgya byin la sogs pa'i dkar phyogs kyi lha rnams kyis chos ston par gsol zhing /
khyad par stong gsum gyi bdag po tshang pa chen po 'khor tshangs pa 'bum phrag drug cu rtsa brgyad bcas kyis thal mo sbyar te gsol pa /
ma ga d+har ni sngon chad chos byung ba / /
dag pa ma lags dri mar bcas par rtogs / /
bdud rtsi chos kyi sgo ni phye mdzod la / /
dri ma med pas rtogs pa bshad par mdzod / /
ces bskul ba na /
tshangs pa ngas ni tshegs chen gyis / /
skyon rnams bcom nas rtogs gyur pa / /
srid dang chags pas dkris rnams kyis / /
chos ni legs par rtogs mi 'gyur / /
zhes bka' stsal pas /
tshangs pas 'jig rten na dbang po mchog dang /
'bring dang /
dman pa dag yod pas 'ga' zhig gis chos thos na rtogs par 'gyur bas nges par chos gsung du gsol /
zhes zhus pa na /
bka' stsal pa /
bdud rtsi'i sgo mo dag ni dbye bar bya / /
nyan bar @# / /
su 'dod som nyi sol cig dang / /
tshangs pa mi rnams la ni gya nom chos / /
klan ka mi btsal mdo tsam bshad par bya / /
zhes zhal gyis bzhes pas tshangs pa dga' ste mi snang bar song ngo / /
de nas bcom ldan 'das grong khyer wA ra NA sir byon te /
de'i tshe 'bab chu gnod pa can gyi 'gram drang srong lhung ba ri dwags kyi nags na lnga sde dag 'khod pas /
de bzhin gshegs pa 'byon pa rgyang ring po nas mthong ste /
shes ldan dag /
dge sbyong gau ta ma mi brtan pa /
bya ba mang ba /
mang pos 'tsho ba /
mang du za ba /
spong pa nyams pa de 'ong gi /
bdag cag rnams kyis de la smra bar mi bya /
phyag dang ldang ba mi bya /
stan stob par mi bya'o / /
stan nar ma bting pa 'di la 'dod na 'dug tu chug cig /
ces nang khrims bcas so / /
de nas bcom ldan 'das lnga sde'i gnas su byon pa na gzi brjid ma bzod pas nang khrims dral te thams cad langs shing phyag phul nas kau'u de n+yas rim gro byed /
rta thul gyis bsus te chos gos dang lhung bzed blangs /
rlangs pas gdan bshams /
ming chen gyis zhabs rten stob /
bzang ldan gyis zhabs bsil phul te /
tshe dang ldan pa gau ta ma byon pa legs so| |gdan bshams pa la bzhugs shig /
ces zer ro / /
de nas ston pas gdan bshams pa la bzhugs nas bka' stsal pa /
de bzhin gshegs pa la tshe dang ldan pa zhes sogs ma smra zhig /
khyod yun ring por sdug bsngal bar 'gyur ta re /
zhes bka' stsal ba na /
lnga sdes /
khyod sngon dka' ba spyod pa na mi'i chos bla ma ma thob la /
da bya ba mang zhing mang du za ba sogs kyi spyod tshul 'dis ga la thob nus /
zhes gsol ba na /
ngas ni thob bo /
dge slong dag rab tu byung bas ni mtha' 'di gnyis la brten par mi bya ste /
'dod pa bsod snyoms kyi mtha' dang /
ngal zhing dub pa'i mtha' 'o / /
khyed kyis mtha' 'di gnyis la mi brten par dbu ma'i laM la brten dgos te /
gang zhe na /
'phags lam yan lag brgyad pa'o / /
zhes gsungs /
de nas zla ba drug pa'i tshes bzhi'i nyin bcom ldan 'das kyis sa'i phyogs 'di gang du chos 'khor bskor snyam du dgongs pa na /
gang du sngon gyi rgyal ba rnams kyis chos 'khor bskor ba'i sa phyogs der rin po che sna bdun gyi khri stong phrag gcig byung zhing /
bcom ldan 'das kyis sngon gyi rgyal ba rnams la gus par mdzad pa'i phyir khri gsum la bskor ba mdzad nas khri bzhi pa la skyil mo krung bcas te bzhugs /
sku las spros pa'i 'od zer gyis bskul te /
lha /
klu /
gnod sbyin /
dri za /
lha ma yin sogs dang /
phyogs bcu'i byang chub sems dpa' grangs med pa dag lhags te 'dus pa na /
tshangs pas /
nyon mongs tshogs kyi nad brgyas gtses pa'i skye bo de dag la / /
rgyal ba sman pa 'khor lo dam pa bskor te thar mdzad gsol / /
nor bdun bgo bsha' mdzod cig 'dren pa 'khor lo bskor bar @# / /
gsol / /
dgongs pa yongs rdzogs rims nad ma mchis 'khor lo mchog bskor gsol / /
zhes lha'i 'dzam bu chu bo'i gser las byas pa'i 'khor lo rtsibs stong pa phul zhing /
brgya byin gyis kyang gser gyi maN+Dal dpag tshad lnga bcu pa dang /
dung dkar po g.yas su 'khyil ba phul te gsol ba btab pa na /
bcom ldan 'das kyis /
lnga sde bzang po la bos te /
dge slong dag /
bden pa bzhi gang zhe na /
sdug bsngal dang /
kun 'byung dang /
'gog pa dang /
lam mo / /
sdug bsngal gang zhe na /
skye ba ni sdug bsngal lo / /
zhes sogs dang /
kun 'byung gang zhe na /
yang srid pa'i sred pa dga' ba'i 'dod chags dang ldan pa de dang de la mngon par 'dod pa ste zhes sogs dang /
'gog pa gang zhe na /
yang srid pa'i sred pa de nyid ma lus par spangs pa ste /
sogs dang /
lam gang zhe na /
'phags lam yan lag brgyad pa ste /
de bsgom par bya'o / /
zhes sogs bden pa bzhi po dag gi ming dang /
spang blangs dang /
de dag yongs su shes /
spangs /
mngon du bya /
bsgom par bya ba ste bden bzhi lan gsum /
rnam pa bcu gnyis su bzlas te chos kyi 'khor lo bskor /
de'i tshe kau di n+ya la /
khyod kyis chos kun shes sam /
zhes bka' stsal pa na /
bcom ldan 'das /
bdag gis kun shes so / /
zhus pas kun shes kau di n+yar grags shing dgra bcom thob /
gzhan bzhi pos mthong lam thob /
de ltar lnga sdes bden pa rtogs ma thag bsnyen par rdzogs pa'i dge slong gi dngos por gyur /
yang dge slong dag /
gzugs ni bdag ma yin no / /
zhes sogs bdag med pa las brtsams te chos 'khor bskor bas /
gzhan bzhis kyang dgra bcom pa mngon du byas /
'khor du 'dus pa'i lha brgyad khris kyang chos la chos kyi mig rdul med cing dri ma dang bral ba skyes so / /
! / /
mdo sde gser 'od dam pa las /
sangs rgyas bcom ldan bsam mi khyab / /
de bzhin gshegs pa rtag pa'i sku / /
sems can rnams la phan pa'i phyir / /
bkod pa rnam pa sna tshogs ston / /
zhes gsungs pa ltar /
sangs rgyas rnams kyis 'gro ba'i mos khams dang 'tsham par dag dang ma dag gi sprul pa'i rol gar sna tshogs su ston par mdzad pa las /
bdag cag gi ston pa shAkya'i rgyal po de nyid 'dzam gling 'dir mchog gi sprul sku'i rnam par bstan te /
ji skad du /
rin chen phreng ba las /
snying rje'i dbang du gyur pa rnams / /
gshegs dang bltams dang rol pa dang / /
khab nas 'byung dang dka' spyod dang / /
byang chub ched du bdud sde 'joms / /
chos kyi 'khor lo bskor ba dang / /
lha rnams kun nas babs pa dang / /
de bzhin du ni mya ngan las / /
'das pa ston par mdzad pa yin / /
zhes pa ltar mdzad pa mtha' yas pa'i sgo nas gdul bya rnams smin grol gyi skal ba mchog la sbyor bar mdzad pa'i nang @# / /
tshan / /
rgyal ba lha las babs pa'i dus chen ni /
bcom ldan 'das dgung lo bzhi bcu zhe gcig tu phebs pa lcags pho byi ba'i lor /
yum lha gnas su skye ba bzhes pa de nyid bden pa la 'god par bzhed pa dang /
gzhan yang lha bgrang ba las 'das pa zhig la dge ba'i rtsa ba yod par gzigs nas /
bcom ldan 'das 'khor dang bcas pa ri rab kyi rtse mo sum cu rtsa gsum gyi gnas su gshegs te /
der shing yongs 'du sa brtol dang nye ba lwa ba dkar po lta bu'i rdo leb kyi steng du bzhugs nas /
shA ri'i bu dang /
'od srungs chen po sogs dgra bcom pa brgyad stong dang /
kun dga' bo dang thabs cig tu dbyar gnas mdzad cing /
yum la sogs pa'i lha rnams la chos ston par mdzad /
de'i ring 'phags pa mo'u 'gal gyi bu chen po sogs dge slong mang po mnyan yod du dbyar gnas par mdzad pa na /
rgyal po gzugs can snying po dang /
gsal rgyal sogs skye bo rnams kyis sangs rgyas gang na bzhugs ma shes pa na /
mo'u gal gyi bu chen po'i drung du song ste dris pa la /
lha'i gnas su bzhugs so /
zhes bshad /
de nas zla ba gsum 'das pa na /
slar yang mo'u gal gyi bu'i drung du song nas /
bdag cag gis bcom ldan 'das ma mthong nas yun ring lon te /
'phags pa rdzu 'phrul gyis bzhud la bcom ldan 'das spyan 'dren du gsol /
zhes zhus pa na /
mo'u gal gyi bus skad cig la lha yul du song nas bcom ldan 'das la /
'dzam bu gling ba'i mi rnams kyis lha'i gnas su 'dzeg mi nus shing /
lha rnams ni 'dzam bu'i gling 'dir 'ong ba la dka' ba med pa'i phyir /
da ni 'dzam bu'i gling du gshegs su gsol /
zhes sogs 'dzam gling gi mi rnams kyi 'phrin gsol ba na /
khyod song la /
zhag bdun nas grong khyer gsal ldan gyi a pa dza ra'i nags u dum wa ra'i shing drung du gshegs par 'gyur ro zhes bsgos shig gsungs /
des kyang skad cig la 'dzam gling du 'ongs nas mi rnams la bshad pas /
de rnams kyis sa phyogs der byi dor byas shing mchod pa sna tshogs pa bshams so / /
de nas ston zla 'bring po hor zla dgu pa'i tshes nyi shu gnyis la bcom ldan 'das 'dzam gling du zhabs kyis gshegs par bzhed pa na /
brgya byin gyis lha'i bzo bo bi shwa karma la bka' bsgos pas des sum cu rtsa gsum nas 'dzam gling bar la dbus su baiDU r+ya'i skas dang /
g.yas su gser dang /
g.yon du shel gyi them skas sprul /
de'i tshe lha tshangs pas gser gyi skas las 'bab cing /
gzugs khams kyi lha rnams dang lhan cig nor bu'i rnga yab kyis bcom ldan 'das la g.yob bzhin g.yas nas 'gro /
brgya byin gyis 'dod pa'i lha rnams dang lhan @# / /
cig shel gyi skas las 'bab cing /
gdugs rtsibs ma stong ldan bzung ste bcom ldan 'das kyi sku'i g.yon phyogs nas 'gro /
bcom ldan 'das 'khor dang bcas pa ni bai DU r+ya'i them skas las gshegs te /
gal te zhabs kho nas byon na mu stegs pa dag gis dge sbyong gau'u ta ma rdzu 'phrul nyams so / /
zhes 'phya bar 'gyur la /
rdzu 'phrul kho nas gshegs na lha'i bzo bo'i bsod mi 'phel bar gzigs nas /
res 'ga' ni rdzu 'phrul gyis byon /
res 'ga' ni zhabs kyis gshegs shing /
mi'i 'gro ba'i dri mi zhim pa des lha rnams 'ong mi bzod pa la /
ston pas tsan dan gyi drir byin gyis brlabs par mdzad cing /
skyes pa rnams kyis lha'i bu mo mi mthong ba dang /
bud med rnams kyis lha'i bu mi mthong bar mdzad nas grong khyer gsal ldan du gshegs te seng+ge'i khri bshams pa la bzhugs shing /
'khor rnam bzhi dang /
rgyal po dang /
blon po dang /
bram ze dang /
khyim bdag sogs skye bo'i tshogs mtha' yas pa 'dus pa la chos kyi sgo du ma dag 'byed par mdzad do / /
! / /
bskal bzang rnam 'dren bzhi pa nyi ma'i gnyen de nyid kyis 'dzam bu'i gling 'dir mchog gi sprul sku'i snang brnyan bzung ste gdul bya rnams kyi khams dang dbang po'i bye brag bsam mi khyab pa de dang der gang la gang 'dul gyi mdzad pa mtha' klas pa'i nang tshan grong khyer mnyan yod du mu stegs kyi ston pa drug 'khor dgu khri dang bcas pa cho 'phrul chen pos btul ba'i tshul ni /
bcom ldan 'das dgung lo nga bdun pa me pho 'brug gi lor /
rgyal po'i khab 'od ma'i tshal na bzhugs shing /
de'i tshe skye bo thams cad kyis sangs rgyas dang dge 'dun la mchod cing /
mu stegs byed rnams kyi bsod snyoms dang rnyed pa ngan par gyur pa na /
bdud sdig can gyis mu stegs kyi ston pa 'od srungs rdzogs byed la sogs pa drug po'i rgyud bskul ba la brten nas de dag lhan cig 'dus te /
'di skad ces /
sngon ni rgyal po la sogs pa thams cad kyis bdag cag la bkur ba sti byed pa yin na /
da ni gau ta ma la byed kyi bdag cag la ma yin pas /
dge sbyong gau tam 'di bdag cag gis mi'i chos bla ma'i cho 'phrul 'gran pa'i phyir bkug ste /
des rdzu 'phrul gcig ston pa na /
bdag cag gis gnyis ston pa soT nyis 'gyur gyis lhag pa bstan par bya'o / /
zhes gros byas te /
rgyal po gzugs can snying po'i drung du song nas /
lha /
bdag cag dang dge sbyong gau ta ma rdzu 'phrul 'gran du chug cig /
rgyal pos 'di skad ces kyai ro dang 'dra ba khyed rnams kyis sangs rgyas la ji ltar 'gran /
de rnams kyis /
bdag cag zhag bdun na rdzu 'phrul 'gran na mngon no / /
zhes smras /
rgyal pos bcom ldan 'das la don de gsol pa dang / /
@# / /
nga nyid dus mkhyen no / /
zhes gnang /
rgyal pos cho 'phrul ston pa'i gnas byed du bcug pa na /
zhag bdun gyi nyin par bcom ldan 'das rgyal po'i khab nas yangs pa can du gshegs so / /
ston pa drug gis kyang yangs pa can du bsnyegs nas li tsa byi rnams la bskul cing /
zhag bdun thog bcom ldan 'das yul kau sham+bir gshegs /
de bzhin du yul tsam pa dang /
wA ra NA si sogs su rim gyis gshegs pa'i mthar mnyan yod du byon nas rgyal byed tshal du bzhugs /
ston pa drug gis kyang phyi bzhin bsnyegs nas rgyal po gsal rgyal la gong bzhin brjod pas /
rgyal pos bcom ldan 'das la rdzu 'phrul ston par gsol ba na /
zhag bdun nas ston par zhal gyis bzhes so / /
de nas rgyal pos zhag bdun gyi bar la mnyan yod dang rgyal byed tshal gyi bar cho 'phrul gyi 'dun khang chen po lha'i khang bzang lta bu byas shing /
gser gyi seng+ge'i khri yang bshams /
mu stegs can gyi dge bsnyen sogs kyis kyang rang rang gi 'byor pa dang bstun pa'i 'dun khang drug dang /
gdan khri drug kyang bshams so / /
de ltar zhag bdun 'das pa'i nang par ston pa drug shin tu snga bar 'ongs to /
rgyal po la /
bdag cag ni 'dir mchis lags na /
dge sbyong gau ta ma dgug tu gsol /
zhes pho nya btang bas rgyal po 'khor bcas cho 'phrul gyi 'dun khang du song nas /
bcom ldan 'das spyan 'dren par bram ze'i khye'u bla ma zhes pa btang bas /
dgun zla tha chung gi yar ngo'i tshes gcig nyin bcom ldan 'das bya ngang pa'i rgyal po ltar nam mkha' las cho 'phrul gyi 'dun khang du gshegs so / /
de'i tshe cho 'phrul chen po blta bar spro ba'i mi grangs med pa dang /
nam mkha' la lha grangs med pa yang 'dus pa na bcom ldan 'das me'i khams la snyoms par bzhugs pas /
sgo 'phar gyi gseb nas me 'od byung zhing cho 'phrul gyi khang pa'i phyi nang thams cad me dpung 'bar bar gyur pa na /
mu stegs rnams rab tu dga' zhing /
gau ta ma mthu dang ldan na 'di zhi bar bgyid grang /
zhes zer /
de ma thag me lce'i cho 'phrul bsdus nas 'dun khang gi dri ma nag nog thams cad me 'od kyis sbyangs te sngar las gsal zhing mdzes par gyur /
de nas rgyal po gsal rgyal gyis thog mar zhal zas bshams te bsnyen bkur ba na /
bcom ldan 'das kyis tshems shing sa la btsugs ma thag tu skyes nas rin po che sna bdun gyi ljon pa chu zheng dpag tshad du ma can /
me tog shing rta'i 'phang lo tsam dang /
'bras bu 'bras bre lnga shong ba'i bum pa tsam pa| dri bsung dang ldan pa zhig sprul to / /
tshes gnyis la rgyal po u tra ya nas bsnyen bkur ba na /
bcom ldan 'das kyi sku'i g.yas g.yon du rin po che'i ri gnyis shin tu mtho zhing mdzes pa /
me tog dang 'bras @# / /
bu rgyas pa'i shing sna tshogs skyes pa la mi dang dud 'gro'i tshogs kyis longs spyod cing tshim pa sprul /
tshes gsum la rgyal po shun tsi da las bsnyen bkur ba na /
bcom ldan 'das kyi zhal bsil ba'i chu sa la dor ba rin po che'i rdzing bu dpag tshad nyis brgya pa padma kha dog sna tshogs pas gang ba /
de dag las spros pa'i 'od zer gyis phyogs kun snang bar byas pa sprul /
tshes bzhi la rgyal po in+d+ra wa rmis bsnyen bkur ba na /
rin po che'i rdzing de'i ngos bzhir yur ba chen po brgyad brgyad las chu 'bab pa las chos kyi sgra 'byung ba phyir yang 'khor zhing rdzing nyid du 'bab pa sprul /
tshes lnga la rgyal po tshangs sbyin gyis bsnyen bkur ba na /
bcom ldan 'das kyi zhal nas gser gyi 'od bkye bas stong gsum gyi stong chen po'i 'jig rten gyi khams snang bar byas te /
'od des reg pa'i sems can rnams sdug bsngal dang bral nas lus sems rab tu bde bar gyur /
tshes drug la li tsa byi rnams kyis bsnyen bkur ba na /
bcom ldan 'das kyis 'khor mang po dag gcig gi bsam pa gcig gis shes shing /
so so'i dge mi dge'i las kyang rtogs par mdzad do / /
tshes bdun la shAkya pa rnams kyis bsnyen bkur ba na /
'khor de dag so so 'khor los bsgyur ba'i rgyal por gyur te rin po che sna bdun dang ldan cing /
rgyal phran dang blon po rnams kyis bsti stangs byed par mthong bas spro ba skyes so / /
tshes brgyad la lha dbang brgya byin gyis spyan drangs te seng+ge'i khri la bzhugs nas phyag sa la reg pas /
sa 'og nas klu rnams kyis phul ba'i gser gyi padma chen po 'dab ma stong ldan zhig sa brtol nas byung ba na /
bcom ldan 'das padma de'i snying po la bzhugs /
de bzhin du padma de 'dra ba lnga brgya byung ba la sangs rgyas lnga brgya bzhugs shing /
de dag kyang bzhengs pa dang /
bzhugs pa /
'chag pa /
char 'bebs pa /
glog 'byin pa la sogs pa'i cho 'phrul tha dad pa sna tshogs ston pa rnams byis pa gzhon nu dang /
srog chags phra mo tshun chad kyis kyang sgrib pa med par mthong bar mdzad rjes sprul pa'i bkod pa bsdus te mi snang bar gyur to / /
de nas gsal rgyal gyis ston pa drug la /
kye| da ni khyed rnams kyi res la bab kyi rdzu 'phrul ston cig /
ces bskul ba na /
de dag yul yul po dang zhum zhum por gyur nas gdong pa smad de 'dug go /
de nas bcom ldan 'das kyi phyag gis seng+ge'i khri mnan bas de las glang po che'i skad lta bu'i sgra chen po zhig grags ma thag tu srin po chen po lnga byung nas ston pa drug gi khri drangs te bshigs /
phyag na rdo rjes rdo rje 'bar ba thogs nas ston pa drug gi mgor gzas shing /
rlung dmar dang /
char drag @# / /
po btang bas ston pa drug po 'jigs shing skrag nas rdzogs byed chu rdzing du mchongs te shi /
gzhan rnams ni phyogs thams cad du bros /
de dag gi 'khor khri khrag dgus sangs rgyas la dad nas skyabs su gsol ba dang /
bcom ldan 'das kyis legs par 'ongs so / /
zhes bka' stsal bas skra dang kha spu rang byi ste dge slong du gyur to / /
des na tshe bdun yan chad du ston pa drug pos kyang rdzu 'phrul 'gran pa'i khul gyis khri bshams nas gnas pa las /
tshes brgyad nas srin po lnga dang /
phyag na rdo rjes tshar bcad pas /
'di man chad kyi cho 'phrul la 'gran zla med pa'i cho 'phrul du grags so / /
! / /
tshes dgu'i nyin lha tshangs pas bsnyen bkur ba na /
bcom ldan 'das kyi sku tshangs pa'i 'jig rten la thug gi bar shin tu mtho ba lhang nge lham mer bzhugs pa las 'od zer chen pos gnam sa kun gsal bar mdzad pa skye bo kun gyis mthong zhing /
gsung thos pa sprul / /
tshes bcu la rgyal chen bzhis bsnyen bkur ba'i tshe /
bcom ldan 'das kyi sku srid pa'i rtse mo la thug gi bar du yongs su gang bar mdzad cing /
de dag las 'od zer chen po 'bar ba skye bo kun gyis mthong ba sprul / /
tshes bcu gcig la khyim bdag mgon med zas sbyin gyis bsnyen bkur ba'i tshe /
bcom ldan 'das seng+ge'i khri la bzhugs bzhin du sku mi snang bar mdzad nas 'od zer bkye ste /
shin tu 'jam pa'i gsung gis chos bstan pa 'khor rnams kyis mthong zhing thos par mdzad / /
tshes bcu gnyis la khyim bdag tsi tas bsnyen bkur ba na /
bcom ldan 'das byams pa'i ting nge 'dzin la bzhugs nas gser gyi mdog lta bu'i 'od zer bkye ste /
des reg pa'i sems can kun dug gsum gyi bsam pa zhi nas phan tshun mdza' zhing byams pa la la gnas par mdzad do / /
tshes bcu gsum la rgyal po shun tsi da las bsnyen bkur ba na /
ston pa seng+ge'i khri la bzhugs pa'i sku'i lte ba las 'od zer gnyis byung ba /
sku las 'dom bdun tsam du nam mkhar 'phags pa'i steng na padma re re /
de re re'i steng na sprul pa'i sangs rgyas re re /
de gnyis kyi lte ba las kyang 'od zer gnyis gnyis byung ba re re'i rtser padma re re /
de'i steng sprul pa'i sangs rgyas re re bzhugs pa /
de lta bu'i tshul gyis stong chen po'i 'jig rten gang bar sprul / /
tshes bcu bzhi la rgyal po u tra ya nas bsnyen bkur ba na /
rgyal pos me tog gtor ba de dag rin po che'i shing rta nor bus brgyan pa stong nyis brgya lnga bcur gyur cing /
de re re'i steng na sprul pa'i sangs rgyas re bzhugs te 'od kyis 'jig rten gyi khams kun snang bar byas pa sprul /
tshes bco lnga la /
rgyal po gzugs can snying pos bsnyen bkur ba'i tshe /
zhal zas kyi snod bshams te /
@# / /
gdugs tshod kyi dus la bab pa na /
snod thams cad zas ro brgya dang ldan pa sna tshogs pas gang ste cho 'phrul blta ba'i 'khor thams cad tshim pa dang /
bcom ldan 'das kyis phyag sa la reg pas dmyal khams bco brgyad dag na sems can tshad med pa dmyal ba'i sdug bsngal sna tshogs myong zhing /
de dag so so nas 'di skad ces /
bdag cag gis sngon sdig pa ji lta bu zhig byas pas sdug bsngal 'di ltar myong ngo / /
zhes nyam thag gi 'o dod 'bod pa 'khor rnams kyis thos shing mthong bar mdzad pas thams cad skrag cing snying rje skyes /
dmyal ba pa rnams kyis sangs rgyas mthong zhing /
ston pas phyag sor lnga las 'od zer spros pa de rnams kyi lus la reg pa tsam gyis sdug bsngal zhi zhing /
chos bstan pa thos pas mtho ris su skyes so / /
de ltar cho 'phrul chen po 'di dag gi skabs su nyi ma re re la'ang lha mi dpag tu med pa mngon par mtho ba dang /
rnam par grol ba'i 'bras bu thob par mdzad do / /
! / /
bstod pa brgya lnga bcu pa las /
gzugs kyi sku dang chos 'di dag /
gzhan don kho nar mdzad do zhes / /
'jig rten yid ches dka' 'di la / /
khyod kyis mya ngan 'das pa bstan / /
zhes gsungs pa ltar ston pa mnyam med bu ram shing pa de nyid re zhig sku dngos kyi gdul bya rnams rdzogs te chos dbyings zhi ba chen po'i dbyings su mnal ba'i mdzad pa ni /
ston pa thugs rje can de nyid kyis theg pa che chung gi chos kyi 'khor lo mtha' yas pa zhig bskor te lha mi bgrang ba las 'das pa zhig smin cing grol bar mdzad pa'i mthar mya ngan las 'da' bar bzhed de /
grong khyer rtswa can du byon te rtswa can gyi gyad kyi grong dang nye bar shing sA zung bar du khri chos la dbu 'phang byang du ston cig /
do nub nam gyi gung thun la mya ngan las 'da' bar 'gyur ro / /
zhes gsungs shing /
kun dga' bos kyang de ltar 'du byas /
de bzhin gshegs pa der phebs glo g.yas pa phab /
zhabs kyi steng du zhabs bzhag /
snang ba'i 'du shes dang /
dran pa dang /
shes bzhin dang /
mya ngan las 'das pa'i 'du shes mdzad / /
der kun dga' bos ston pa'i gdung la mchod pa ji ltar bgyi ba'i tshul zhus pas /
'khor bsgyur gyi rgyal po'i gdung la ji ltar bya ba bzhin byed tshul rnams zhu lan gyi tshul rgyas par gsungs /
de nas sku dngos kyi gdul bya'i mtha' ma dri za'i rgyal po rab dga' dang /
kun tu rgyu rab bzang gnyis lus pa las /
dri za'i rgyal po rab dga' de bcom ldan 'das kyis rab dga' ci 'dra ba'i gzugs can bai DUr+ya'i pi wang rgyud stong ldan bsnams par sprul nas dregs pa brtul /
sku dngos su bstan nas chos bstan pas rgyun zhugs tho ba /
kun tu rgyu rab bzang la dga' bar bya ba'i gtam mang po mdzad pas bden pa mthong zhing /
@# / /
tshur shog gis bsnyen par rdzogs nas dgra bcom thob /
de nas ston pas 'khor rnams la bka' stsal pa /
rang gzhan la phan pa'i phyir gsung rab yan lag bcu gnyis la bslab /
ston pa so sor thar pa'i mdo la gyis /
dge slong gzhon pas rgan rabs la thad kar ming 'bod mi bya /
rgan pas kyang gzhon pa rnams chos gos sogs yo byad kyis bsdu /
dad pa can la ston pa sku bltams pa dang /
sangs rgyas pa /
chos 'khor bskor ba /
mya ngan las 'das pa ste bzhi po'i sa phyogs bstan par bya'o / /
dge slong dag dkon mchog gsum dang /
bden pa bzhi la the tshom yod na zhus shig /
ces gsungs /
de nas sku'i stod g.yogs bsal te /
dge slong dag ltos shig /
de bzhin gshegs pa mthong ba ni rnyed par dka' ba yin no / /
'di ltar 'dus byas thams cad ni mi rtag cing 'jig pa'i chos can yin te /
de la 'di ni de bzhin gshegs pa'i gsung gi tha ma yin no / /
zhes gsungs nas /
dgung lo brgyad cu song nas gya gcig tu phebs pa rnam gnon zhes pa lcags pho 'brug gi lo sa ga zla ba'i tshes bco lnga'i thun tha ma'am nam gyi gung thun la don dam par nam mkha' ma zad kyi bar du gzugs sku'i bkod pa dang /
'phrin las rgyun chad pa med kyang gdul bya rtag 'dzin can rnams chos la bskul ba dang /
de bzhin gshegs pa 'jig rten du 'byung ba dkon zhing /
rnyed par dka' ba 'doms pa dang /
sngon gyi thugs bskyed dang smon lam gyi dbang sogs kyis mya ngan las 'da' ba'i tshul bstan /
de ltar ston pa rang mya ngan las 'da' tshul bstan kyang bstan pa lo lnga stong du gnas par byin gyis brlabs shing /
sku gdung dang ring bsrel mang du 'phel nas 'dzam gling gi khyon la mchod rten grangs med pa skye dgu'i bsod nams kyi zhing du khyab par byin gyis brlabs so / /
spyir dus chen thams cad la dge ba gang byas phan yon che zhing /
khyad par sangs rgyas pa /
chos 'khor bskor ba /
cho 'phrul chen po /
lha las bab pa'i dus chen bzhi la dge ba gang byas bye ba phrag brgyar 'gyur pa bcom ldan 'das nyid kyis mdo sde las gsungs shing /
de yang lung phran tshegs las /
zla ba skar mar bcas pa sa la lhungs kyang srid / /
sa 'di ri dang nags tshal mkha' la 'gro yang srid / /
rgya mtsho chen po'i chu ni skam par 'gyur srid kyi / /
drang srong chen po rdzun gsung gyur pa srid pa min / /
zhes gsungs pa bzhin /
rgyal ba'i bka' bslu ba med pa'i tshul yid la bcings te /
bde legs thams cad kyi rtsa ba las 'bras la yid chen kyi dad pa dang /
dkon mchog rin po @# / /
che rnam pa gsum de gnas skabs dang mthar thug kun tu mi bslu ba'i skyabs yang dag tu shes nas thugs rje dang byin rlabs la mos pa drag po skyes te /
skyabs su 'gro ba dang /
phyag mchod bskor ba dang /
sri zhu bsti stangs sogs sgo gsum dge ba'i las la ci nus su brtson te dal 'byor gyi rten bzang khyad par can da res lan gcig tsam thob pa 'di la snying po lon pa zhig 'bad gal che ba lags so / / / /
