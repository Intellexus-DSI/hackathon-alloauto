@# / /
rje btsun thams cad mkhyen pa'i gsung 'bum thor bu las bka' gdams glegs bam gyi bsdus don bzhugs / /
@## / /
smra ba zla med 'dren mchog shAkya'i tog /
rgyal ba'i rgyal tshab mi pham chos kyi rje / /
sangs rgyas kun gyi ye shes 'jam pa'i dbyangs / /
gsol ba 'debs so thugs rje'i spyan gyis gzigs / /
rgya chen spyod brgyud zab mo lta ba dang / /
byin rlabs brgyud pa'i bla ma mchog rnams dang / /
jo bo'i bla ma brgya dang lnga bcu'i tshogs / /
'bral med spyi gtsug rgyan du bzhugs su gsol / /
dpag med bskal pa'i sngon rol sangs rgyas kyang / /
snyigs dus gdul bya yal bar mi 'dor bar / /
'jigs med ma chags mtsho skyes rdo rje sogs / /
sprul pa'i gar mdzad a ti sha la 'dud / /
rgyal ba kun gyi yab gyur spyan ras gzigs / /
dkon cog 'bangs dang dad pa brtan sogs dang / /
bod yul chos rgyal rim par byon pa sogs / /
grangs med sprul mdzad 'brom rje'i zhabs la 'dud / /
'jam dbyangs ngo bo shes bya kun gzigs kyang / /
rgyal ba yab sras @# / /
zhabs pad legs bteg nas / /
dam chos zla med glegs bam rin po che / /
zhu zhing sdud mdzad legs pa'i shes rab dang / /
dgra bcom bstan pa'i ka chen shAkya dbang / /
bka' drin mtshungs med nag tsho lo ts+tsha ba / /
gtum po gos sngon can dngos khu ston sogs / /
jo bo yab sras dngos slob rnams la 'dud / /
spyan ras gzigs dbang gzhon nu rgyal mtshan dang / /
bka' gdams bstan pa'i bdag po po to ba / /
mkhas shing grub pa'i dbang phyug tshul khrims 'bar / /
'brom rje'i sras kyi thu bo rnams la 'dud / /
rgyal ba'i sras kyi mchog gyur rgyal mtshan bzhi / /
byang chub bzang po nam mkha' rin cen dang / /
gzhon nu blo gros tsha zer mtshan 'chang sogs / /
chos 'di'i brgyud pa'i bla ma rnams la 'dud / /
skyabs mchog bla ma dam pa de rnams kyi / /
rnam thar rjes dran dad pa'i spu long g.yo / /
rang dang rigs drug drin can pha mar bcas / /
dkon cog gsum la 'bral med skyabs 'gro zhing / /
sangs rgyas kun dngos shAkya'i rgyal po dang / /
zhi tshogs sems dpa'i ngo bo spyan ras gzigs / /
khro tshogs kun 'dus bcom ldan mi g.yo ba / /
ye shes lha mo kun 'dus sgrol ma ste / /
rang nyid lha bzhi'i 'khor lo rab 'byams su / /
'char ba'i lha yi rnal 'byor mi 'bral zhing / /
'gro kun drin can pha mar rjes dran nas / /
de don byang chub mchog tu sems bskyed cing / /
stong nyid snying rje gcig gyur don dam gyi / /
byang chub sems la rtag tu mnyam bzhag cing / /
rjes thob yul snang sgyu ma ltar 'char ba'i / /
rjes dran lnga dang nam yang mi 'bral shog /
zab cing rgya che bla med byang chub sems / /
ma lus rgyal ba kun gyi 'byung gnas mchog /
dag dang ma dag snod bcud rab 'byams su| |rtag 'char rgyal ba rgya mtsho bcu gcig zhal / /
phyag stong spyan stong pa spu'i khung bu re'i / /
zhing khams nyan rang rgyal sras tshogs rnams kyis / /
dpyad par mi nus dus gsum rgyal ba'i yum / /
bkod pa bsam gyis mi khyab gnas thob shog /
bye ba phrag brgya'i 'dzam bu gling rnams su / /
de snyed grangs ldan shAkya'i rgyal po'i skur / /
skad cig gis gyur mdzad pa bcu gnyis kyis / /
rnam rol mkha' khyab 'gro ba 'dren par shog /
zla ba zhun ma'i 'brom ston spyan ras gzigs / /
phyag g.yas nor bu'i phreng ba phyag g.yon gyis / /
shel dkar 'khar bas bteg pa'i 'dab stong dbus / /
rgyal ba kun yum shAka thub mar me mdzad / /
'dab stong bskal bzang sangs rgyas stong gis mtshan / /
ral pa'i khrod na 'od dpag med bzhugs shing / /
@# / /
dus gsum rgyal ba'i sku dang zhing khams rnams / /
gang gi sku la me long gzugs brnyan ltar / /
rtag 'char kha ba can dang gnas khang gi /
thig le snying la 'bral med sgom par shog /
de rnams phyi yi rnam pa lha yi sku / /
nang gi dbang po'i gzhu lta'i gzhal yas khang / /
phyogs drug yi ge drug gi rnam pa can / /
gong 'og kun tu de ltar bsgoms pa'i dbus / /
rgyal ba kun yum shes rab pha rol phyin / /
de yi thugs kar sras mchog shAkya'i gtso / /
snying gi ze'u 'brur mgon po spyan ras gzigs / /
thugs kyi padmar bcom ldan mi g.yo ba / /
de yi thugs kar 'phrin las lha mo mchog /
zhi khro gnyis su rim par bsgoms pa las / /
brten pa yi dam lha yi thig le drug /
yid la sems pa'i rnal 'byor rtag sgom shog /
de dag skabs su'ang rgyud sde bzhi rnams kyi / /
skabs su gang 'brel yi dam lha rnams kyi / /
so so'i rnal 'byor bzlas sgom lhur blangs pas / /
chung 'bring chen po'i dngos grub thob par shog /
'phags ma'i thugs kar sngar lta'i gzhal yas khang / /
seng khri padma nyi zla'i gdan steng du / /
mar me mdzad dpal rig 'dzin grub pa'i gtso / /
dge slong rdo rje 'dzin pa'i cha lugs can / /
gar dgu'i nyams ldan phyogs bzhir lha bzhi dang / /
mtshams bzhir jo bo paN chen cha lugs can / /
'brom dang rngog dang khu gsum rim can du / /
sgom zhing steng gi nam mkha'i cha rnams la / /
brgyud pa gsum dang brgya dang lnga bcu'i tshogs / /
bsgoms nas yan lag bdun pas tshogs bsags shing / /
ting nge 'dzin gyi dbang bzhi rab blangs nas / /
byin rlabs chu bos bdag rgyud gang bar shog /
de yi thugs kar rgyal ba ma pham pa / /
gser ri ltar brjid rgya chen spyod brgyud kyis / /
bskor zhing slar yang de yi thugs kar ni / /
mgon po klu sgrub rten 'brel phyag rgya can / /
mtha' bral lta ba'i brgyud pas bskor ba la / /
rim bzhin tshogs bsags sngar ltar gsol btab pas / /
zab dang rgya che'i lam rim snod gyur cig /
klu sgrub zhal nas bu khyod tshogs gnyis kun / /
phal cher rdzogs zin 'og min gnas mchog tu / /
rdo rje 'chang dbang rdo rje bsnyems ma dang / /
mnyam par sbyor zhing nyams len byin rlabs kyi / /
bla mas bskor zhing brgyud pa gsum ga'i yang / /
gtso bo'i ldem du jo bo yab sras bzhugs / /
der yang sngar bzhin tshogs bsags gsol btab cing / /
pha rgyud ma rgyud gnyis dang legs 'brel ba'i / /
bskyed rdzogs zab mo'i nyams len lhur blangs pas / /
skye shi bar do sku gsum du bsgyur te / /
dbang phyug brgyad kyi go 'phang mchog thob shog /
slar yang de yi thugs kar zhugs pa na / /
stobs bcu mi 'jigs bzhi dang so sor rig /
ma 'dres bco brgyad rdzogs pa'i sangs rgyas kyi / /
bla med yon tan rang bzhin gzhal med khang / /
de dbus rang nyid ngo bo chos kyi sku / /
rnam pa longs spyod rdzogs sku grangs med kyi / /
sprul pa'i sprin spro sku gsum dbyer med pa'i / /
thugs kar bden pa gnyis kyi byang chub sems / /
dbyer med thig le'i gzugs su nam yang ni / /
'bral ba med par yid la rtag sgom shog /
de las spros tshe sku gsum mi zad pa / /
rgyan gyi 'khor los snod bcud kun khyab cing / /
@# / /
bsdus tshe stong nyid snying rje'i dngos gyur pa'i / /
thig le nyag gcig yid la g.yo med shog /
mkha' khyab rgyal bas bgrang yas sems can la / /
ji snyed khams dang bsam pa'i dbye ba bzhin / /
rang rang skad du rgyu dang 'bras bu yi / /
theg pa gnyis las bstsal ba'i chos kyi tshul / /
grangs dang tshad kyis gzhal bar mi nus kyang / /
gdul bya'i mngon mtho nges legs sgrub pa'i thabs / /
gnyis su kun kyang ma tshang med par 'dus / /
mngon mtho sgrub byed gsung rab thams cad kyi| |don rnams skyes bu chung ngu'i lam dang ni / /
thar pa sgrub pa'i thabs las brtsams pa yi / /
chos kyi rnam grangs kun gyi brjod bya'i don / /
skyes bu 'bring gi lam gyi rim par 'dus / /
thams cad mkhyen pa'i go 'phang sgrub pa'i thabs / /
rgyu dang 'bras bu'i theg chen rnam gnyis las / /
brtsams pa'i gsung gi gsang ba ma lus pa / /
skyes bu chen po'i lam gyi rim pas te / /
de phyir rgyal ba kun gyi gsung rab kun / /
rjod byed thams cad sde snod gsum dang ni / /
brjod bya ma lus bslab pa rin cen gsum / /
de yi nyams len mtha' dag skyes bu gsum / /
de la bka' gdams zhes byar mtshan gsol ba'i / /
drang srong chen po'i bka' brgyud dri ma med / /
lha bzhi chos gsum lha chos bdun ldan du / /
legs par bsdus nas nyams su len par shog /
dpal ldan mar me mdzad dpal yab sras kyi / /
gdams pa'i srol bzang shin tu nyams pa'i tshe / /
a ti sha nyid rje btsun tsong kha par / /
legs par sprul nas bka' gdams bstan pa'i srol / /
khyad par dpal ldan 'dus pa la sogs pa'i / /
sbas rgyud dgongs 'grel bcas pa mtha' dag dang / /
bka' gdams gsar rnying lung rtogs dam pa'i chos / /
phyogs dus kun tu ches cher rgyas byed shog /
dpal ldan ye shes mgon po gri gug can / /
legs ldan nag po sgrol ma bcu gnyis dang / /
dkar po brgyad cu'i tshogs kyis 'di don rnams / /
sgrub la g.yel ba med par grogs mdzad shog /
ces bka' gdams glegs bam dang /
mdo sngags kyi lam gyi rim pa'i gnad thams cad bsdus pa'i smon lam 'di ni /
'gro ba'i 'dren pa dam pa a kro dka' bcu pa shes rab rgyal mtshan gyis mdo khams smad nas 'bul ba mtha' yas pa dang bcas nas nye bar bskur zhing /
rig gnas kyi dbang phyug dpal ldan blo gros bzang pos kyang gsol ba btab pa'i ngor /
bka' gdams kyi tha shal du gtogs pa btsun pa dge 'dun rgya mtsho'i dpal gyis chos grwa chen po dpal ldan 'bras spungs su nye bar sbyar ba'i yi ge pa ni chos kyi dpal 'byor legs pas bgyis pa 'dis kyang bka' gdams rin po che phyogs dus kun tu rgyas par byed nus par gyur cig / / /
mang+ga laM / /
