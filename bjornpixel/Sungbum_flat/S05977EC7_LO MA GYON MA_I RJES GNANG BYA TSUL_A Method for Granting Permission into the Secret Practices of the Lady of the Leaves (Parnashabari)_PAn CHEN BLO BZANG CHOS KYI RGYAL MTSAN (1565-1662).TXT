@# / /
na mo gu ru b+h+yaH 'dir lo ma gyon ma'i rjes gnang byed par 'dod pas phyag len bzhin mchod gtor bdag mdun dang bcas pa sngon du btang /
slob ma khrus byas /
kun mkhyen ye shes phung po can /
zhes sogs kyis gsol ba gdab /
spyi dang bye brag gi chos bshad pa /
dkon mchog gsum la bdag skyabs mchi /
zhes sogs kyis sdom pa bzung /
bgegs bsangs /
stong pa'i ngang las paM las padma dang /
a las zla ba'i steng du /
slob ma rnams paM las rje btsun ri khrod ma sku mdog ljang ser /
ljang ser dkar dang dmar ba'i zhal gsum phyag drug ma /
phyag g.yas kyi dang po na rdo rje /
gnyis pa na dgra sta /
gsum pa na mda' /
g.yon dang pos sdigs mdzub dang bcas pa'i zhags pa /
gnyis pa na shing lo /
gsum pa na gzhu /
shing lo'i stod g.yogs dang /
stag sham can /
zhi ma khro /
zhabs g.yas pa'i pus mo dang /
g.yon pa'i mthil gyis zla gdan la bzhugs par bskyed /
de nas gtor ma rje btsun mar gsal ba'i sku las rang 'dra dpag med spros /
slob ma'i lus la thim pas sku'i rjes gnang thob par dpon slob gnyis kas bsams /
sngags brjod rol mo'i sgra bya /
rje btsun ma'i gsung gi byin rlabs thams cad lha mo'i gzungs kyi rnam par slob ma'i mgrin par thim par bsams /
rjes zlos lan gsum bya /
yang rje btsun ma'i thugs kyi byin rlabs phyag mtshan gyi rnam par spyan drangs /
slob ma la thim /
thugs kyi byin rlabs thob /
nad rims sogs las rnam par rgyal ba'i dngos grub thob par bsams la gzungs brjod rol mo bya /
mthar gtor ma lha mor gsal ba slob ma'i spyi bor bzhag /
bka' bsgo bya /
mjug chog spyi 'gro ltar bya /
smras pa /
gangs ri'i mgon po spyan ras gzigs / /
ngur smrig gar gyis rnam rol mdzad / /
dpal ldan gnas rnying mkhan chen gyis / /
bskul 'phral chos kyi rgyal mtshan gyis / /
skad cig tsam la bris nas phul / /
