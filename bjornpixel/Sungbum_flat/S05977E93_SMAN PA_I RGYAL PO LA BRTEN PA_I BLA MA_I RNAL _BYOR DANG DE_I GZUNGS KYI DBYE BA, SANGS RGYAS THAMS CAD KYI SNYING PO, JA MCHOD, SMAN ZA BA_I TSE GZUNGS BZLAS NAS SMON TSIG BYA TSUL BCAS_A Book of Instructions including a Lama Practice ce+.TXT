/ / /
swasti /
'dir sangs rgyas bcom ldan 'das sman pa'i rgyal po la brten pa'i bla ma'i rnal 'byor bsgom par 'dod pas /
skyabs 'gro sems bskyed sngon du btang /
sems can thams cad kyi don du myur ba myur bar sangs rgyas kyi go 'phang thob par bya| de'i phyir du lam zab bla ma'i rnal 'byor bsgom par bya'o snyam pa gsum sogs bya /
de nas 'di ltar /
mdun gyi nam mkhar nor bu'i rgyan mdzes pa'i / /
gnyis 'thung dbang pos bteg pa'i rin chen khri| |yid 'ong chu skyes ri bong 'dzin pa'i steng / /
rtsa ba'i bla ma bde gshegs sman gyi bla / /
baiDUr+ya yi 'od kyi rgyal po ni / /
sku mdog sngon po mtshan dpe'i gzi 'od 'bar / /
dgyes pa'i 'dzum ldan zhal gcig phyag gnyis pa / /
phyag g.yas nyon mongs nad sel a ru ras / /
rab mdzes 'dod dgu'i mchog sbyin phyag rgya can / /
g.yon pa mnyam gzhag steng na lhung bzed bsams / /
gser 'od dang 'dres padma rA ga yi / /
mdangs ldan chos gos gsum gyi lhab lhub g.yo / /
yid 'phrog 'ja' tshon sna lngas bskor ba'i dbus / /
mi phyed rdo rje'i skyil krung tshul gyis bzhugs / /
nyi ltar gsal byed zla ltar snang @# / /
byed sogs / /
'khor tshogs rgya mtshos bskor ba'i gnas gsum du / /
oM AH hUM mtshan hUM gi 'od zer gyis / /
ye shes pa rnams spyan drangs ro gcig gyur /
de nas /
tshad med thugs rjes bskyod pa'i 'od zer gyis / /
bdag blo'i ma rig mun pa sel mdzad cing / /
mchog dang thun mong dngos grub kun stsol ba'i / /
rtsa brgyud bla ma rnams la phyag 'tshal lo / /
thugs rje kun la snyoms pa'i bcom ldan 'das / /
mtshan tsam thos pas ngan 'gro'i sdug bsngal sel / /
dug gsum nad sel sangs rgyas sman gyi bla / /
bai DUr+ya yi 'od la phyag 'tshal lo / /
ston pa bla med sangs rgyas rin po che / /
skyob pa bla med dam chos rin po che / /
'dren pa bla med dge 'dun rin po che / /
skyabs gnas dkon mchog gsum la phyag 'tshal lo / /
mchod tshogs kun 'bul sdig ltung so sor bshags / /
dge la yi rang chos 'khor bskor du gsol / /
mya ngan mi 'da' bzhugs gsol 'dis mtshon pa'i / /
dge tshogs ma lus byang chub chen por bsngo /
de ltar yan lag bdun pa phul te /
rtse gcig tu gdung shugs drag pos /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas sman gyi bla bai DUr+ya 'od kyi rgyal po la phyag 'tshal lo / /
mchod do skyabs su mchi'o / /
zhes brgya stong sogs ci mang brjod /
de'i tshe dmigs pa sman pa'i rgyal po'i sku'i cha thams cad las bdud rtsi 'od zer dang bcas pa'i rgyun babs /
rang gzhan sems can thams cad la zhugs pas sdig sgrib nad gdon thams cad dag nas /
sman pa'i rgyal po'i byin rlabs zhugs par bsams /
slar yang gsol ba btab pas sman pa'i rgyal po'i sku gnyis pa zhig chad /
rang la thim pas rang dang mdun bskyed gnyis ka'i thugs kar sngags phreng bkod pa'i spro bsdu'i dmigs pa dang bcas pas /
gzungs ring dang /
khyad par /
oM b+hai Sha dzye b+hai Sha dzye mahA b+hai Sha dzye b+hai Sha dzye sa mut+ga te swAhA /
zhes pa'i gzungs brgya stong khri 'bum sogs bzla| mjug tu /
dge ba 'di yis myur du bdag /
sman pa'i rgyal po 'grub gyur nas / /
'gro ba gcig kyang ma lus pa / /
de yi sa la 'god par shog /
ces sogs bsngo ba smon lam bya'o / /
de ltar nyin re bzhin nyams su blangs na gnas skabs bar chad sel zhing /
mthar thug bde ba can dang bai DUr+ya'i zhing du skye ba'i phan yon bsam gyis mi khyab pa 'byung bar gsungs so / /
snyigs dus 'gro ba mgon med rnams / /
nyon mongs nad kyi gdung sel gnyen / /
ston mchog sman pa'i rgyal po yi / /
sgrub thabs phan dang bde ba yi / /
bdud rtsi 'dzag pa'i zla shel 'di / /
'tsho byed nang so byang ngos pas / /
nan gyis bskul ba'i bser bu yis / /
@# / /
chos kyi rgyal mtshan rnam dpyod kyi / /
padmor reg pa'i dri bsung yin / /
dge bas mar gyur 'gro ba kun / /
sgrib gnyis nad las grol gyur cig / / /
@# / /
oM na mo b+ha ga wa te /
b+hai Sha dzye gu ru bai DUr+ya pra b+ha rA dzA ya /
ta thA ga tA ya /
ar+ha te samyaka saM bud+d+ha ya /
tadya thA /
oM b+hai Sha dzye b+hai Sha dzye mahA b+hai Sha dzye b+hai Sha dzya rA ja sa mud ga te swAhA /
sman bla'i gzungs ring ba gzungs 'bum par ma dag pa ji bzhin no / /
gzungs thung yang gzungs 'bum ltar na /
oM b+hai Sha dzye b+hai Sha dzye mahA b+hai Sha dzye b+hai Sha dzye sa mud ga te swAhA /
zhes pa yin /
yang| yongs grags la /
oM b+hai Sha dzye b+hai Sha dzye rA dza sa mud ga te swAhA| zhes pa yin cing ma dag pa yang med /
des na sman gtong ba'i sngags gzungs thung snga ma dang /
phyi ma sman bla'i gzungs thung du byas na legs sam snyam /
yi ge'i sdeb kyang 'ga' zhig tu /
b+hai Sha dz+he zhes dza la ha btags pa yang mang po 'dug kyang /
gzungs 'bum du dzye zhes pa yod pa ltar legs /
yang de bzhin gshegs pa spyi'i snying po bzla 'dod na /
na maH sarba ta thA ga ta hr-i da ya a nu ga te /
oM ku ruM gi ni swAhA /
zhes pa ste sangs rgyas thams cad kyi snying po byin rlabs can khungs btsun yin cing /
dag par yang yod do / / / /
lha bcas 'dren pa mnyam med sman gyi bla / /
drang srong rig 'dzin rtsa brgyud bla ma dang / /
mchog gsum mkha' 'gro chos bsrung thams cad la / /
zag med rgya ja bdud rtsi'i mchod pa 'bul / /
dgyes shing bzhes nas bdag sogs 'gro ba kun / /
tshe ring nad med bde skyid longs spyod ldan / /
nyon mongs dug gsum nad kun zhi ba dang / /
mchog dang thun mong dngos grub ma lus stsol / /
yang sman za ba'i tshe /
gzungs thung snga ma bzlas nas /
mchog gsum khyad par bde gshegs sman gyi bla / /
drang srong grub pa rnams kyi thugs rje dang / /
bden pas sman 'di nad rnams kun 'joms pa'i / /
'chi med bdud rtsi'i mchog tu 'gyur bar shog /
'di dag gso ba rig pa dang / /
rgyud sde 'dzin pa'i sngags ram pa / /
sa chen dge slong dar rgyas kyis / /
bskul tshe blo bzang chos rgyan gyis / /
smras pa'i dge bas ma rnams kun / /
bzhi brgya rtsa bzhi'i nad rnams kyi / /
'byung gnas dug gsum drungs phyung ste / /
sku gsum mngon du 'gyur bar shog / / /
