deb ther sngon po /
smad cha /
wXL.ii  mdzad pa po /
'gos lo tsA ba gzhon nu dpal /
wA Na badzra bidyA dpe mdzod khang /
ston pa'i 'das lo /
phyi lo /
f-iRST eD-iT-iXNH pUBL-iShED BYH wAJRA w-iDYA l-iBRARY l-iBRARY wajra widya in+s+titute kHAJXXHE p.o. sARNATH /
wARANAS-i u.p.in+dia p-iN.CXDEH221007 tELEPHXNE H . . /
fAX H . . eMA-iL H VAJRAV-iDYA   the karmapa @# / /
da lam bdag cag rnams kyi yongs 'dzin dge ba'i bshes gnyen mkhan chen khra 'gu rin po che'i thugs bskyed dang mdzad bzang gi legs spyad las nye bar 'ong ba'i ?badzra bidyA gsung rab dpe bskrun khang? zhes gsar du dbu brnyes pa 'di nyid brgyud gangs can gyi ljongs 'dir gna' bo'i dus nas ma nyams pa'i rmad byung gtsug pa'i mkhas grub gong ma dag gi gsung rab rgya chen zab mo'i dpal yon gyis phyug pa kun kyang sngar rjes shul 'dzin dang /
phyi rjes dar spel gyi sgo nas phan bde'i 'byung gnas rgyal ba'i bstan pa rin po che'i nges don lung rtogs kyi chos tshul 'chad nyan sgom gsum gyi gnas gang cir zhabs 'degs su 'gro ba'i yid smon rnam dag bcas karma'i mtshan 'dzin bcu bdun pas /
nang lo rab byung bcu bdun pa'i chu rta lo'i zla tshes dang /
phyi lo phyi zla tshes la /
wenerable thrangu rin+poche sngon brjod /
@# / /
srid pa'i 'jigs pa las skyob cing / /
rnam grol bgrod pa'i lam gcig pu / /
lung rtogs gnyis bsdus zhi bsil chos / /
gus pa'i phyag gi yul du bsten / /
de yang gangs can bod kyi ljongs su sangs rgyas kyi bstan pa dar ba nas brtsams da? lta'i bar du /
mkhas btsun bzang grub kyi skyes bu khyad par can bsam gyis mi khyab pa zhig byon pa rnams kyis /
rang rang gi nyams myong gis steng nas byung ba'i man ngag sna tshogs pa zhig /
ma 'ongs pa'i mi rabs rim 'byung rnams la thugs brtse ba chen pos nye bar dgongs te /
bstan bcos dang /
zhal gdams /
zin bris dang /
cho ga lo rgyus dang /
rnam thar sogs /
bsam gyis mi khyab pa zhig rtsom bris gnang ste bzhugs pa de dag bar lam dus kyi 'gyur ba la brten nas mang po zhig chud zos su phyin pa ni bod phyi nang tsam ma yin par /
'dzam gling gi skye 'gro yongs la gyong gun chen po zhig byung ste /
shin tu phangs pa'i gnas su gyur par ma zad /
da lta 'gro ba'i bsod nams kyi skal par bzhugs pa dag las kyang /
kha shas dpe rgyun dkon pas mi mngon pa'i dbyings su phebs la nye ba rnams mi nyams par dpe rgyun spel ba'i ched dang /
yang phyag dpe shin tu mkho gal che ba khag thos bsam dang /
nyams len gnang mkhan /
dpal 'byor gyi rgyab rten de tsam med par /
spro med du bzhugs thrangu tashi choeling /
p.o.box /
boud+d+ha /
kath+man+du /
nepal telH470028 faxH470763  gyur thugs mnyes pa rnams kyis stabs bde'i thog nas phyag dpe khag thob pa'i ched /
badzra bidyA'i dpe mdzod khang gis par skrun zhus dang zhu 'char bzhin /
da lam sbyin pa'i bdag po bla ma bsod nams dbang phyug dang karma zla ba rnam gnyis nas zhal 'debs gnang ste /
'gos lo tsA ba gzhon nu dpal gyis mdzad pa'i deb ther sngon po 'di nyid deb grangs gcig stong tham pa par bskrun gnang ba dang /
de'i skabs dpe cha zhu bsgrigs kyi 'gan 'khur ba karma blo gros 'byor ldan nam tshe ring bcas /
thams cad kyis phyar ba gru 'degs gnang ba la snying thag pa nas thugs rje che zhes zhu rgyu dang /
ma 'ongs par phyag dpe gzigs mkhan rnams kyis dpe cha 'di'i steng nas slob sbyang /
zhib 'jug /
nyams len gang gzab kyis rang don du thos bsam sgom gsum /
gzhan don du 'chad rtsod rtsom gsum /
gnyis don du mkhas btsun bzang gsum ste dam pa'i ngang tshul dgu yis don gnyis lhun gyis grub pa zhig yong ba'i smon 'dun dang /
de lta bu gnang rogs zhes kyang zhu ba lags /
de bzhin ma phyi gsal po ma thob pa dang /
zhu dag gnad smin ma song ba sogs kyis lhag chad dang /
nor 'khrul byung ba thams cad mkhas pa'i dbang po rnams kyi drung du bshags shing /
nor bcos bka' bslab kyang lhug por stsol gnang bka' drin zhu /
khra 'gu sprul ming pas /
phag mo gru pa'i gdan rabs kyi skabs /
de ltar bu slob byon pa'i rim pa che ba rnams ni phyi nas 'chad cing /
rags pa cig brjod nas gdan sa'i tshul lugs ni /
'jag spyil na bzhugs pa'i sku 'dra rin po che 'di ni /
gshegs rjes kho nar bu slob rnams kyis sman dang rin po che dang dar zab la sogs bsres pa'i 'jim pa la gdung thal mang du btab ste bzhengs /
byin rlabs kyang shin tu che /
gsung yang lan mang du byon /
byi bas sku'i gdan gyi zur nas sa cung zad brus pa la /
dkon gnyer la gsung byon nas byi bas gnod pa byas pa'i rjes rnams bkag sa de rnams la ru ma byas te bzhengs pa'i sku 'dra'ang mang du yod pa la /
byi sa ma zhes grags /
bzo byed pa'i tshe sku'i cha shas nas lhag pa rnams dras pa'i sa la ru ma byas te bzhengs pa'i sku rnams la ni dras sa ma zhes grags /
chos khri la bzhugs pa'i sku 'dra 'di yang mar pa lha snying bya bas mang 'gar sgang du bzhengs /
rags pa grub pa na ga nas 'ongs cha med pa'i jo mo ma cig byung nas /
nga'i bla ma de 'di kho na 'dra /
da bcas bcos ma byed zer bas ngo mtshar du gzung ste /
chos khri'i stengs su spyan drangs nas bzhugs su gsol ba yin no / /
de nas 'gro mgon gshegs rjes su bla ma zhang gis dge 'dun gyi gral gong du bzhugs bsngo ba  tsam mdzad kyang /
lcags pho stag gi lo mjug nas me pho spre'u'i bar lo bdun du gdan sa ba med /
me mo bya nas sa mo phag gi bar lo ngo gsum du 'bri khung chos rjes gdan sa mdzad pa la longs spyod kyang chung zhing mkhan po ba la sogs pa'i grwa pa rnams kyang dad pa chung zhing re che bar byung bas /
'gro mgon la gsol ba btab pa na /
'gro mgon byon nas za 'og gi 'bol rnying pa zhig 'dug pa 'di khong rang tsho la gtong la /
khyod rang dbu ru byang phyogs su song gsung ba'i lung bstan byung bas nam phyed na dpon g.yog lngas bros byon pas /
gnas po rdo ba'i sar tsha ba la phebs /
des zhabs tog byas shing phyam tshe gsar pa cig kyang phul /
gsang phu nas lam brgyud nas 'bri khung du sa mo phag la phebs so / /
de ltar sa mo phag gi smad nas me mo yos kyi bar yang gdan sa pa med /
'on kyang stag lung chos rjes dgung lo lnga bcu rtsa bdun bzhes shing /
'bri khung chos rjes lnga bcu rtsa drug bzhes pa sa pho rta'i lo la gtsug lag khang chen mo bzhengs te /
de yang mang 'gar sgang du bzhengs na rdo rje gdan tshun chad 'du ba cig 'ong byas nas 'bri khung pas gsungs pa la /
stag lung bas nga'i bla ma'i sku rjen par 'jog pa mi 'ong gsung nas /
gtsug lag khang gi nang du 'jag spyil yod pa cig byed dgos byung bas /
rnam pa gnyis pos brag rkon chen mo mdzad cing gtsug lag khang legs par bzhengs /
der rten dang gsung rab kyang mang du byung /
phyi nas ngams shod kyi btsad po gnyis ma  'cham pas /
bud med rnams gdan sa bshig ste nged rang rnams kyi bal kur du ra gan gyi dum bu tho re ba gcig byed zer ba'i tshe /
'bri khung chos rjes phyag rdzas shin tu mang bar bsnams nas bsam yas kyi zhig gsos la'ang mang du bzhag btsad po gnyis la'ang nor mang du byin nas bsdums kyang ma 'dums /
'on kyang mdzad pa des lo bco brgyad kyi bar du 'khrug pa ma byung /
yang phyis 'bri khung chos rjes phyags phyir dge 'dun mang po khrid nas /
gdan sa'i gsung rab rnams sgam por spyan drangs pas /
'jig rten pa rnams kyi blo dang yang ma mthun /
gro sa'i rnal 'byor byang sang gis /
khos bla ma'i gdan sa bshig zer ba'i skur pa yang btab /
stag lung chos rjes kyang /
nga'i bla ma'i gdan sar chos rnams bzhugs su mi 'jug par gsung nas yi chad mang po mdzad /
rkyen des thugs 'khrugs pas stag lung chos rje gshegs pa yin zer ba byung yang /
'bri khung chos rje nyid ni rten cing 'brel bar 'byung ba dgongs pas /
'jig rten pa dang mi mthun pa'i mdzad pa rmad du byung ba yin zhes gsung /
spyir 'bri khung pa dang stag lung pa gnyis kyis bar skabs der gdan sa'i thugs khur cher bzhes kyang gdan sa'i nyams pa gso ma nus /
de nas 'bri khung chos rjes drug cu rtsa drug bzhes pa sa pho 'brug gi lo la rje spyan snga dgung lo sum cu rtsa bzhi bzhes pa zhig gdan sar phebs te /
de yang nyin cig khri mthon po la stan bzang po bshams /
de'i thog tu rje spyan snga bzhugs su  bcug chos rje nyid thang rkyang mdzad nas phyag legs par mdzad /
nyom khas phan chad khyed nga'i bu yin /
slob ma yin /
de ring nas khyed nga'i bla ma yin /
pha yin zhes gsungs te /
phag mo grur brdzangs /
de la rje spyan snga ni gnas drug gi sa char mkhan po bo d+hi sa twa'i mkhan bu khams pa go cha dang /
slob dpon padma'i dngos slob a mi byang chub 'dre bkol gnyis kyi gdung rabs grub thob dang sde dpon brgyud mar byung ba'i rlangs lha gzigs kyi rigs te /
yab yon chen rgyal ba skyabs dang /
yum 'bro ldog gza' gyu gu lcam gnyis kyi sras su shing mo lug la bltams /
'di phag mo gru pa gshegs nas lo drug pa yin /
dgung lo bcu gsum pa la spyi gnas g.yo gu zhes bya bar mkhan po rdzong mgo ba dang /
slob dpon ston pa zhes pa thang po che ba gnyis la rab tu byung /
mtshan grags pa 'byung gnas su gsol /
rab tu byung nas lo ngo gsum du bla ma ye phug pa'i spyan sngar thun 'jog dang lhan cig skyes sbyor la sogs pa'i khrid 'ga' zhus /
dgung lo bco lnga pa la yab la bla ma ye phug pa'i phyir tar du 'gro byas pas rta bzang po cig bskur byung bas de chibs nas dkar shod du bros byon /
dpon bla mas bsun rta dang g.yog cig kyang btang byung /
'phral gyi ci dgos kyang bskur nas rag shi'i 'bul skyel dang bsdongs nas 'bri khung du byon /
yab spun mkhan po ye shes bla mas bsu ba dang dgyes pa mdzad /
khong gis grogs mdzad nas mjal du byon pas chos rje chos khri dmar po la  bzhugs pa dang thog mar mjal bas /
chos rje zhal 'dzum mdzad nas dbu'i thog tu phyag bzhag nas bu tsha 'di kun mig rtsa dang grung /
bsags pa yang che /
zhU'i gyon lugs dang bcas pas /
khyod kyang sgom chen cig tu brdzu bar 'ong gsung /
der phyag dbu la bzhag pa tsam gyis chos thams cad mnyam pa nyid rnam par spros pa'i ting nge 'dzin gyi rgyal po bya ba de thugs la lhang gis 'khrungs /
chibs de tshogs su phyag tu phul bas mnyes pa dpag tu med pa mdzad /
de rjes lo ngo gsum du dpon byang 'od dang gnyis kyis chos rjes gnang ba'i spyil po cig tu lhan cig tu thugs dam mdzad /
bcu bdun pa la chos rje dwags por gshegs pa'i phyags phyir byon /
chos rje zangs lung du bzhugs pa'i tshe sgam po ba'i sku 'bag la gsol ba btab pas /
smin mtshams nas 'od byung bas dwags lung pa khengs pa'i ngo mtshar yang gzigs /
sku khams cung zhig mnyel ba la chos rje'i gsung nas /
bod phrug gcig la 'di sku gces /
'di da lan ma grongs na phyis dwags po bka' brgyud kyi rten sa cig 'ong gsung nas rim gro'ang mdzad /
chos rje'i zhal nas /
da khyed la sku tshe la sogs pa la bar chad gang yang med /
rnal 'byor pa mgo rgyal ba bya ba yin gsung /
de nas chos rje phag mo grur phebs pa'i tshe nye gnas kyang mdzad /
chos rje 'on du lha 'bri sgangs pa mjal du byon pa'i tshe /
khyod bsnyen par rdzogs pa gyis gsung bas /
kho bos lo bco brgyad las ma lon zhus pas /
'dul ba nga  mkhas pa yin /
de la bsnyen par rdzogs pa rung gsung nas /
zhang sum thog pas mkhan po dang /
lha 'bri sgangs pas las slob dang /
mkhan po rin po ches gsang ste mdzad nas bsnyen par rdzogs /
de nas 'bri khung du chos rje'i gzims g.yog mdzad pas spyan snga bar grags /
chos rje chos gsung ba'i tshe g.yas su bzhugs nas chos rnams gsan /
gzims g.yog tshar ba dang srod la de thams cad tshang bar bshar /
nam gung la mnyam par 'jog chos rje tshogs su 'bul ba bzhes pa dang /
chos gsungs nas gzims khang du phebs nas thugs dam mdzad pa'i bar la gsol ja sun re gsol nas /
mkhan po rin po che dang jo bo ngam shod pa la sogs pa gsung ma 'khyor ba rnams kyi skyar grogs mdzad /
lo bco brgyad nas sum bcu rtsa bzhi'i bar du 'bral med du phyags phyi mdzad /
phag mo gru nas chos rjes sgam por chos spyan drangs pa la stag lung ba dang ngams shod pa rnams gdan sa la 'di 'dra ba mdzad zer nas nyer ba la /
chos rje'i zhal nas /
ngas gdan sa brgya 'gyur stong 'gyur du bzang du btang cig gsung nas rje spyan snga btang /
dam bus tshogs pa 'di tsam bskyangs pa'i phud rje phag mo gru pa la 'bul ba yin gsung /
de la rje spyan snga 'dis logs shig tu dben par sgrub pa ma mdzad kyang /
chos rje la sangs rgyas kyi 'du shes dang skad cig ma gcig kyang ma bral /
de lta na yang sangs rgyas yin pas mi dgos mi gsung bar gsol ba dang na bza' dang zhabs bsku  ba sogs phran tshegs thams cad la dus ma yol bar mdzad /
rgyu mtshan des thams cad las mngon par 'phags par gyur pa yin /
chos rjes ngams shod kyi btsad po dang khu sgom sogs che dgu rnams la ja dang dar gyi gnang sbyin bzang po mdzad nas /
slob dpon 'di gangs ti ser bzhud dgongs pa dam bus gdan sa der brdzangs pa yin /
khong la lha dang bcas pa'i 'jig rten na 'gran zla med pa cig 'ong bas /
khyed ngams shod pa rnams kyis kyang zhabs spyi bor long gsung /
rje spyan sngas gdan sar phebs 'phral de la /
chos rjes la ril rgyas btab pa cig skyel btang byung ba bshig nas gzigs pas /
nang bde chen ting 'dzin mi brtan par / /
lus ngag yid gsum rnam par g.yengs / /
gzhan rgyud byin gyis mi rlob pas / /
sgom gsal chab la mi dbo zhu / /
zhes bya ba 'dug pas /
de bzhin du gdan sar bzhugs pa'i tshe chos rje'i phyag len dang mthun par thub pa'i dbang pos bsngags pa'i 'dul ba'i bcas pa las mi nyams pa dang /
chos gsung ba'i tshe ma gtogs sku mtshams kho na la bzhugs /
phyi rol gyi kha mchu la sogs pa'i bya ba mi mdzad /
dge 'dun rnams kyang thugs dam la bskul /
mdzad pa bla na med pa des ngams shod pa rnams kyang chos rje'i gsung kho na ltar gdan sa brgya 'gyur stong 'gyur la song /
nged rang rnams la 'di 'dra ba'i bla ma yod zer nas mig 'phangs mtho bar byed /
bsam yas kyi lha btsun zhi ba 'od kyi bu cig na nas bru sha rig 'dzin pa  lam nas bos nas rtsis byas pas /
bu 'di'i lo jo bo la gnod sku srog la 'bab zer bas /
thabs med dam byas pas /
jo bo'i yum lto la btang na des thub zer nas jo bo'i ma lto la btang bas shi /
bus lo drug lon ba'i tshe ci phan byas pas da lo cis kyang mi phan 'grongs zer /
thabs gtan med dam byas pas ngams shod klungs na bzang ba'i dge bshes shig la lto thengs na thub zer /
su bzang byas pas rje spyan snga bzang bar kha 'cham nas spyan drangs te bsgyur bar byas pas /
bru sha na re /
de rten 'brel la mnga' brnyes pa yin par 'dug pas mi 'gyur ram zer bas ma nyan par /
cis kyang gdan drangs nas bsgyur zer nas gdan 'dren btang bas /
thams cad kyis rje spyan snga la mi gshegs par zhus pas /
U rtsi rkang bzhi thams cad seng ge gcig gis zil gyis gnon pa dang 'dra /
dam bu seng ge lta bu'i rnal 'byor pa yin pas gzhan thams cad zil gyis gnon pa yin gsung nas thegs /
bru shas dang po zam pa'i khar grod pa chus blug la ri mo sna tshogs bris nas rlung gis bskyod pa byas /
zam pa'i khar spyang ki'i gzugs la gzugs brnyan bskyon /
khang pa'i gong la la yang lto rigs mang po byas /
bzhugs khri 'og na yang khyi ro ske bsnol ba dang /
thod pa so gtsigs pa'i nang du lto bcug pa bzhag de nas rje spyan snga byon pas /
bru sha na re /
sngon la rta nag zhon pa cig byung na lto mi 'gyur zer /
slob dpon ti se ba rta nag cig zhon nas sngon la yer te byung bas /
lto mi 'gyur  pa 'dug zer /
slob dpon bram zes rag dung cig khur yod pa bus gsung nas bus pas /
tsag rgyangs can cig byung bas /
da des chog gsung /
de nas chibs rnams zam pa la ma byon par rab la byon pas /
spyang ki'i gso ba la gzugs brnyan bskyon pa de kho rang la kha gtad nas 'gyel /
rje'i zhal nas /
nye gnas kun la dang por khri de gul ba cig gyis /
de nas lhung bzed de zhog des thub gsung /
zhabs g.yon pa khri la bzhag pas khri de tsal zer nas nems te song /
zhal shar blta byas 'dug pas rje spyan sngas lhor bstan nas bzhugs pa dang /
bru sha shed med lto log khong la mi 'gyur ram byas pas ma nyan /
da nga yang yul du e sleb /
de nas 'chi /
jo bo rang yang thabs yod na gyis dang gzhan 'chi zer ba /
bru sha zhag bdun na shi /
jo bo zla ba gsum na mis bsad /
rje spyan snga 'khor dang bcas pa la nyes pa ci yang ma byung ngo / /
de'i lo rgyus 'bri khung du byung bas /
khyed kyis lhung bzed kyi tshab tu sdud pa cig bzhag na de bas 'jam pa cig 'ong ba yin te /
zhes 'bri khung chos rjes gsung /
bsam yas btsad po'i lto 'og tu ma tshud pa'i dbang gis /
rje thams cad mkhyen pa zhes grags /
rgyal ba yang dgon pas kyang /
thub chen bdud las rgyal ba'i spyan snga ba / /
zhes bstod par mdzad /
mdor na rje thams cad mkhyen pa des spyir tshul khrims phun sum tshogs pa'i steng du gong ma'i rjes su 'brangs nas tshil bu btab pa'i thug pa yang mi  bzhes /
sngar dgon pa yun ring du rnyings pas dge 'dun gyi nang na hral le 'dug pa rnams kyang tshul dang mthun pa dang sgom pa kho na la sbyar /
byams pa chen po'i ting nge 'dzin gyis thel ba nyid kha mchu mi mdzad par ma zad /
gnyal phyin yar klungs la sogs kyi 'khrug pa thams cad zhi /
mu ge med cing thams cad kyis spyan snga rin po che la skyabs 'gro ku di ri byed pa'i ngang nas /
gdan sar lo nyi shu rtsa drug bzhugs /
de nas 'bri khung du dbon rin po che zhi bar gshegs pa'i ma legs skyel du byon nas gdung 'bul mdzad nas zhag 'ga' song ba dang /
gcung rin po che dang /
'bri khung gling pa dang /
'gar chos sdings pa dang /
sgom pa rnams kyis gros byas nas /
'bri khung du bzhugs pa'i zhu ba phul bas /
zhag bcu gsum du zhal gyis ma bzhes /
tha ma la stag lung pa dang bka' gdams pa sogs dang rgya 'dre mi byed pa'i rtsigs gzung nas /
gdan sa rin po cher lo nyi shu rtsa gnyis bzhugs /
der bzhugs pa'i lo bdun pa lcags pho byi ba'i lo la hor dmag gis 'dam du sleb pa'i 'ur byung bas /
'bri khung thel gyi dge 'dun rnams kyang 'bros par rtsom pa'i tshe /
mi 'jiT pa'i gsung gis dbugs phyung nas bzhugs /
de yang thog mar hor gyi dmag dpon mi li byi byung ba /
sku mthong ba tsam gyis dad pa skyes nas pha dang bu'i 'du shes byung nas phyis 'bul ba skyel bar khas blangs te /
mi phyugs gang la yang gnod pa med par phyir log de nas zhag nyi shu rtsa brgyad na dor rtas dmag dpon byas nas sleb byung bas /
khos sgom pa shAka rin gyi lag pa nas gzung nas khrid pas nam mkha' nas rdo'i char bab /
kho na re /
'di ci yin zer bas /
khyed kyis dam bu'i sgom pa gzung bas dam bu ma dgyes /
dam bu ma dgyes pas gnam ma dgyes te rdo char byung ba yin gsungs pas /
'dis ci byed pa yin zer /
dam bu so nam ni mi byed /
gzhan gyis 'bul ba byung ba rnams 'di'i lag tu gtad nas dge 'dun skyong ba yin gsungs pas /
gdug pa can de yang zhi ba chen por gyur te /
dmag rnams tshong pa 'grim pa bas kyang 'jam zhing khu co med par log /
de phyin chad stabs nyes re tsam ma gtogs mi bsad pa dang lha khang bsregs pa sogs cher ma byung /
de ltar na thams cad ting nge 'dzin gyis dbang du mdzad pas 'bri khung gi sde yang cher 'phel /
khri tsho bco brgyad du grags pa yang dus der byung /
de'i tshe gcung rin po che la zhen 'then pa 'ga' zhig gis cung zad mi gus pa'i rnam 'gyur bstan pas /
da ni 'gro ba yin gsung nas ma zad kyi thad cig tu sgar mdzad /
de gcung gis mtshams khul nas gzigs pas don dgongs te /
mtshams la har? 'don mdzad nas spyan snga rin po che la bzhugs par zhus pas ma gnang ba la /
gcung gis /
da 'o na khyed rgya gar yul na sku khams bzang 'dug zer na yang /
de bar du nga gdan sa la snom ri byas nas dbu bsnyung phul bas /
'o na da gzu ba dgus phul kyang mi 'gro gsung nas 'bri khung nyid  du bzhugs /
bod khams spyi la bka' drin gyis khyab par mdzad /
rin po che las bsgrubs pa'i sgo mangs gnyis kyang bzhengs /
rgya gar dang bod kyi lha gdong pa la sogs pa'i dam pa thams cad kyang chos kyis tshim par... mdzad de /
dgung lo brgyad cu rtsa gcig pa shing mo yos kyi zla ba bcu gcig pa'i tshes bco brgyad la gshegs /
gdung bzhu bas ring bsrel dpag tu med pa'ang byon /
bu slob rnams kyis kyang dgongs pa rdzogs pa'i phyir sgo mangs khyad par can cig kyang bzhengs /
phyin chad kyang shin... tu bkra shis par gyur to / /
bu slob kyang rgyal ba rin po che /
bcu gnyis pa /
gcung rin po che /
rgyal ba yang dgon pa /
rgyal sras thog kha ba /
rin po che grags bsod /
rin po che gter rgyab pa /
spyan snga sgo mangs pa /
snye mdo thams cad mkhyen pa la sogs pa mang du byon no / /
rin po che grags bsod pa ni /
dpon shes rab rgyal gyi sras su gyur pa rgyal ba'i gcen po yin te /
mngon mkhyen dang sprul bsgyur nus pa sogs mnga' /
dpon po shar gling bar grags /
phyis rdo chu'i rgyud kyis shod du zla dgon btab nas phrin las kyang rgyun chags su byung bas tsa rir ri thebs kyang da... lta bar du gtong ba'i srol ma chad do / /
sgo mangs pa ni /
sgo mangs bzhengs pa'i zhal brda mdzad pas sgo mangs par grags /
ti ser sgrub pa la byon dus lam du 'tsho ba med pa la gzhi bdag gis 'bri'i ro skyur ba... mngon shes kyis mkhyen pa sogs yon tan dpag tu med pa mnga' zhing /
sgos lung du bzhugs nas 'gro don rgya che bar byung ngo / /
rgyal ba rin po che ni /
yon chen sangs rgyas skyabs dang yum ye shes mtsho rgyal gnyis kyi sras su chu mo phag gi lo la sku bltams /
dgung lo bco lnga la mkhan po ston pa dang slob dpon lan ba la rab tu byung mdzad de /
mtshan grags pa brtson 'grus su btags /
dgung lo bcu drug la dbus su phebs /
rje spyan sngas byin rlabs mdzad pas rtogs pa 'khrungs shing /
dgung lo bcu dgu la 'bri khung du byon /
mkhan po ston pa dang /
las slob shar gling pa /
gsang ston yung ba pa rnams la bsnyen rdzogs mdzad /
de nas sgrub pa mdzad pas sprul bsgyur nus pa byung /
dgung lo sum cu rtsa gsum pa shing mo lug gi lo la gdan sa'i go sar phebs /
rje spyan snga 'bri khung du thegs pa'i phyi lo de yin /
lo sum cu rtsa gsum bzhugs /
lan cig thog babs pa sku chos kyis gtums pas gnod pa med pas thog rdugs par grags /
yon tan gyi snyan pa gsan pas rgyal po hu las stod nas 'bul mo che lan gsum byas /
gzhan yang sidg+ha gling /
ti ra hu ti /
ya tshe'i rgyal po rnams kyis kyang 'bul ba mang du byas /
de nas drug cu rtsa lnga bzhes pa me mo yos kyi tshes bco brgyad la dag pa'i dbyings su gshegs /
gdung bzhu bas me tog gi char dang 'od chen po gnyis byung bas nyi ma... gsum shar zer ba byung /
gdung gis kyang gsung lan gnyis byon /
gdung sbyangs pa'i tshe byang chub chen po'i mchod rten zur bzhir ring bsrel gyis...  brgyan pa la sogs pa dpag tu med pa shin tu mang ba byon /
bu slob kyang grub thob smon lam 'bar zhes pa khrag 'o mar 'bab pa'i ngo mtshar can... sogs mang du byon /
rgyal ba rin po che la gcung bcu gnyis pa /
gter rgyab rin po che la rdor rin pa 'khrungs pa las /
bcu gnyis pa ni /
'gro mgon rin po che'i sku skyer yang grags te /
sa pho stag gi lo la 'khrungs /
slob dpon nam 'gag pa las rab tu byung /
mtshan rin chen rdo rjer gsol /
lo nyi shu rtsa gnyis pa la dbus su byon nas rje spyan snga dang mjal /
nyi shu rtsa lnga pa la mkhan po zhang se gseb bar pa dang /
slob dpon yar khang pa dang /
gsang ston stod lungs pa rnams las bsnyen rdzogs mdzad /
de'i rjes su rje la bka' brgyud kyi chos rnams rdzogs par gsan /
lo bcu gnyis kyi bar du sngas la dbu mi 'jog pa'i dam bca' mdzad nas thugs... dam mdzad pas du ma ro gcig gi rtogs pa 'khrungs /
rje gshegs khar byin rlabs mdzad pas rtogs pa mthar son /
de rjes rgyal ba'i drung du zab khrid lhag ma rnams gsan /
dgung lo lnga bcu pa me mo yos la gdan sar phebs /
lo bcu bzhi bzhugs /
rab gnas dang rten 'brel la mnga' brnyes /
mngon par mkhyen pa thogs pa med pa dang /
bu hrangs lo chung gi dgra nag la gsol ba btab pas lho rgyud kyi 'khrug pa zhi /
sman lung ba /
rdor thog pa /
dpon thung ri ba rdo rje dpal rnams kyis rin po che pa he ru ka dang rta mgrin dang byams par mthong ba la sogs pa'i yon  tan dpag tu med pa mnga' /
gdan sar phebs pa nyid nas rgyal ba rin po che'i dgongs pa rdzogs thabs kyi sgo mangs 'gran zla dang bral ba 'di... bzhengs te /
gdan sa'i sgo mangs rnams kyi thog ma yin /
dgung lo drug cu rtsa gsum pa lcags pho 'brug gi lo'i hor zla bcu gnyis pa'i nyin... gshegs /
lo 'di la 'gro mgon 'phags pa yang gshegs /
gdung sbyangs pas me tog gi char dang /
gdung la bde mchog dang /
rta mgrin dang /
sgrol ma dang /
spyan ras gzigs rnams byon zhing /
ring bsrel dpag tu med pa byon no / /
de la bu slob mang bar byung ba'i nang nas /
mkhan chen kun gsal ba rin chen rgyal po zer ba /
rje btsun mi la la byung ba'i thugs dam gyi nyams rnams byung na'ang /
ri khrod du sdod yun thungs pas rus pa khyor ba ya gyal gang byung zer ba de dang /
slob dpon ston nag la sogs mang du byon no / /
rin po che grags pa ye shes pa ni /
dpon mgon po rgyal gyi sras po khro bo 'ban la /
bu rin chen shes rab /
rin po che ba /
gnyis mchod pa /
dpon rin chen skyabs dang bzhi 'khrungs pa la /
rin po che grags ye ba lcags pho byi ba la 'khrungs /
gzhon nu la rje spyan snga dang mjal /
zlar dgon du yig klog bslabs /
de rjes rgyal ba'i bkas phag mo grur byon nas rab tu byung /
chos khrid rnams rdzogs par gsan /
de nas sa skyar 'gro mgon 'phags pa'i spyan sngar byon /
zhogs pa re la mdo sdud pa tshar re tsam mkhyen pa  byung nas shes rab che bar grags /
slar bcu gnyis pa la zab chos gsan nas sgrub pa mdzad /
zhe gnyis pa lcags mo sbrul la gdan sar phebs nas lo brgyad bzhugs /
zhe dgu pa sa pho byi ba la gshegs /
grags ye ba gdan sar byon pa'i lcags sbrul 'di la hor dmag bod du shor nas bya rog rdzong hor dmag gis bcom /
dpon chen kun dga' bzang po hor gyis bsad /
de'i rting lo'i chu rta la grub chen u rgyan pas bstan rtsis bsam yas su mdzad /
grub chen pas gdan sa thel du phebs pa yang rin po che grags ye ba'i dus yin /
khong gdan sar byon nas lo gsum pa lug lo la yin /
lo de la kar ma pa shi gshegs /
sha grags seng ba 'khrungs /
de'i phyi lo shing sprel rang byung rdo rje 'khrungs /
rin po che gnyis mchod pa ni /
lcags pho khyi la 'khrungs /
lo drug pa la rje spyan snga gshegs /
bcu gnyis pa la tshogs khrid gsan /
rab tu byung ba'i mtshan grags pa rin chen du btags /
bzhi bcu pa sa mo glang la gdan sar byon /
lo nyi shu rtsa gnyis kyi bar du bzhugs /
ti shrI grags 'od dang rgyal bu gnyis kyis stag mgo gnang bas bla dpon sbrags /
gdan sar byon pa'i lo gnyis pa lcags pho stag la sa skya pas 'bri khung bcom /
sku 'bum shar nub kyi gser thog khyad par can 'di rnams kyang khong gi ring la ya tshe rgyal pos... phul nas byung ste spyan snga gser thog par grags /
dgung lo drug cu rtsa gcig pa lcags pho khyi'i lo zla ba gsum pa'i nyi shu gsum la gshegs /
dung  mtsho ras pas 'di gdan sar bzhugs ring la gtugs pa yin /
tshes bzhi rnying ma ba ni /
dpon rin chen skyabs dang zhang lcam ma'i sras su chu mo sbrul gyi lo la 'khrungs /
yum la rmi ltas bzang po mang po byung /
sku na gzhon nu'i dus su mkhan po tshul dar dang /
slob dpon zhang btsun bu hrangs pa las rab tu byung ba'i mtshan grags pa rgyal mtshan du gsol /
mkhan po tshul dar 'di kun dgar ra ba'i zhal ngo yin /
dpon po gzhon nu bzang po la dpon po zer ba yang khong gi dbon po yin pas ming du... chags /
gnyis mchod pa la chos khrid rnams zhus /
bla ma lha khang bas chos sgo phye /
bla ma brag pa rin chen la chos skyong rnams gsan /
de dus khyed la chos skyong 'go bar 'dug gsung nas lung bstan /
bla ma ti se ba dar ma rgyal po sogs la bka' brgyud kyi gdams pa'i zhib cha rnams gsan /
de nas lcags khyi bco brgyad pa la gdan sar byon /
lo lnga bcu rtsa gcig gi bar tshogs pa bskyangs /
pra ti ba dang ti se ba'i ri ba rnams la mngon mkhyen gsungs /
gshegs khar mkha' 'gro mas bsu ba dang seng ge'i khri la gshegs pa mthong ba'ang byung /
dgung lo drug cu rtsa brgyad pa lcags pho byi ba'i lo zla ba bcu pa'i tshes gsum la gshegs /
gdung sbyangs bas ring bsrel mang du byon /
khyad par can gyi slob ma bcu gnyis rin po che dang /
snga tshar gyi slob ma bla ma mkhar thog pa zer ba lo bcu gnyis su sgrub pa mdzad pas mngon mkhyen mnga' ba dang /
bla ma sne'u ba dang /
rdor 'dzin sangs rgyas rgyal mtshan zhes pa spros bral rtogs pa dang /
bla ma mgon gzhon pa zhes pa ye shes mgon po'i zhal gzigs pa sogs mang du... byon /
phyi tshar la mtshungs med rin gzhon pa zhes pa sgrub brgyud kyi bstan pa'i bdag por gyur pa la sogs pa mang du byon no / /
bcu gnyis gsar ma ba ni /
khri smon ma 'bum skyid la dpon rin chen skyabs kyi sras ta'i si tu /
bcu gnyis gsar ma ba /
drung bsod nams bzang po ba rnams 'khrungs pa las /
grags shes pa lcags pho khyi la 'khrungs /
shing skam la me tog shar ba la sogs ltas khyad par can byung /
lo brgyad la thel du phebs /
dgu la mkhan chen g.yung drung bsod nams dang slob dpon dbang bsod gnyis las rab tu byung nas /
mtshan grags pa shes rab tu btags /
tshes bzhi pa la chos khrid rnams rdzogs par gsan /
dgung lo nyi shu'i thog tu mkhan chen seng rgyal ba la bsnyen par rdzogs /
chos rje bla ma dam pa /
bu ston rin po che /
rgyal sras thogs med pa sogs la chos mang du gsan /
yar klungs stod kyi sna mo rdzong du chos skyong gi bsnyen pa dung phyur tsam mdzad /
mngon par mkhyen pa mnga' bar yang grags /
sems bskyed gsungs pas me tog gi char lan mang du bab /
dgung lo lnga bcu rtsa gcig pa lcags byi la gdan sar byon /
lo bcu gcig bzhugs nas drug cu rtsa gcig pa lcags pho khyi'i zla ba dgu pa'i tshes bcu gsum la gshegs /
tshes bzhi gsar ma ba ni /
drung rin rdor ba dang zin bkra shis skyid kyi sras rgyal sras grags  rin pa dang tshes bzhi pa gnyis 'khrungs pa las /
tshes bzhi pa me pho spre'u'i lo la 'khrungs /
mkhan chen sang rin pa spyan drangs pas /
sman bla'i pho brang gi thugs ka nas 'od zer 'phros pa sku lus la thim pa gzigs pas... lung bstan bzang po mdzad /
lo bzhi nas klog yig bslabs /
rgyal sras grags rin pa la brtag gnyis kyi lung mnos nas gsan sbyong mdzad /
bcu gnyis pa la dge bsnyen mdzad de /
mtshan grags pa byang chub tu btags /
chos drug gi khrid kyang gsan /
slob dpon tshul rgyal bas brda bzhi'i sgo nas smin par mdzad /
de rjes rtses thang du brtag gnyis gsungs /
dgung lo bco lnga pa la dpal ldan bla ma dam pa dang /
mkhan chen gzhon dbang pa las rab tu byung /
dus phyis sngar gyi mkhan slob dang slob dpon tshul rgyal bas gsang ston mdzad de bsnyen par rdzogs /
bcu drug pa la gdan sar phebs /
bcu dgu nas lo brgyad kyi bar bla dpon sbrags pa'i tshe /
rtser bzhugs pa'i dus su yang 'jig rten gyi bya ba rnams la zhal mi 'jug... par thugs dam mdzad go sar lo bcu drug bzhugs /
rgyal sras thogs med pa /
lo chen byang rtse sogs la chos mang du gsan /
spyan ras gziT dang bde mchog zhal gzigs /
mngon par mkhyen pa mnga' /
bla ma snye thang ba bkras seng bas chos rje'i dbu thog na byams pa bzhugs pa dang /
chos khang bla mchod kyis spyan ras gzigs su mthong ba'ang byung /
dgung lo so gcig pa me pho stag gi lo zla ba gnyis pa'i tshes lnga la gshegs /
lo  'di la chos rje nyer gnyis pa 'khrungs /
gshegs rjes su'ang me tog gi char bab /
ring bsrel kyang mang bar byon /
rje btsun tsong kha pa chen pos kyang zhabs drung du gtugs nas chos drug la sogs pa zab chos rnams gsan /
thugs shin tu mos? pas rtogs brjod lhun po'i bstan bcos kyang mdzad... do / /
chos rje bsod grags pa ni /
dpon rin rdor ba dang ngo brag pa dpon mo rin mtsho'i sras su sa mo phag la 'khrungs /
lo dgu pa la bcu gnyis pa la dge bsnyen mdzad /
chos khrid rnams gsan /
de'i rjes su sne'u gdong du chos rje bla ma dam pas mkhan po dang /
mkhan chen gzhon dbang pas slob dpon mdzad de rab tu byung /
dgung lo bcu pa la rtses thang du byon nas lo lnga gdan sa mdzad /
lha sar dge bshes mang du 'tshoT pa'i sar chas 'khor mdzad /
de nas lo chen byang rtse dang mkhan chen gzhon dbang pa /
slob dpon tshul rgyal rnams las bsnyen par rdzogs /
sne'u gdong rtse'i go sar lo lnga bzhugs /
me pho stag gi lo dgung lo nyer brgyad pa la thel gyi gdan sar byon nas lo nyi shu bzhugs /
mtsho dkar ba la phyag chen gyi khrid sogs mang du gsan pas thugs dam khyad par can 'khrungs /
dpal ldan bla ma dam pa la chos skyong gi rjes gnang gsan dus /
chos skyong chung ba 'di slob dpon bsod grags la 'khor ba cig 'ong ba 'dug gsung ba bzhin du chos skyong gis phrin las bsgrub pas /
khyung pos gdan sa pa'i phrin las pa la rgyab pa la khyung po rnams la cho 'phrul dpag tu med pa byung /
gangs rdib kyis yul khams brlag pa sogs mang du byung /
log par sgrub pa gzhan mang po'ang phung /
thub pa chu khol ma la gsol pa btab pas stod lungs phur chu khol /
byang du lhog tshang stengs su sgar mdzad pas mi phyugs gang la'ang gnod pa med /
snang sgom zhes pa nang ba'i chos la thugs dam du byed kyang /
'phral bon po'i tshul 'dzin cing mngon shes yod par grags pa zhig gis spyan snga nas la gnyan thang lhas bsu ba byed pa dang /
chos skyong mang po byon par mthong bas dad de rab tu byung /
glang lung pas rdo rje 'chang dngos su mthong ba la sogs pa'i yon tan du ma mnga' 'o / /
gdan sar lo nyi shu bzhugs shing gdan sa gtad nas kyang lo bzhi bzhugs te /
dgung lo lnga bcu pa sa pho byi ba'i lo la gshegs /
zhag zhe dgu'i bar du me tog gi char dpag tu med pa bab bo / /
spyan snga dpal ldan bzang po ba ni /
yab bdag po shAka rin pa dang /
yum zi na rin chen 'dzom pa la sras drug yod pa'i bzhi pa /
chu mo phag la 'khrungs /
dgung lo gsum pa la spyan snga grags pa byang pa la dge bsnyen mdzad /
mtshan dpal ldan bzang por btags /
dgu pa la brtag gnyis kyi slob gnyer mdzad /
bcu pa la spyan snga kun spangs pa la chos khrid rnams gsan /
mkhan chen grags rdor ba dang slob dpon zhi ba dpal gnyis la rab tu byung /
mtshan grags pa blo gros su btags /
bla ma chos dpal shes rab kyis chos sgo phye /
bcu bzhi pa la rtses thang du brtag gnyis gsungs /
nyer gcig pa la mtshams bcad dpon po mdzad /
nyer gnyis la mkhan chen sang blo ba dang /
mkhan chen rgyal bzang pas las slob /
gsang ston mkhan chen dka' bcu pas mdzad de bsnyen par rdzogs /
nyer gsum pa shing mo bya la spyan snga'i go sar phebs /
bla chen rin gzhon pa la bka' brgyud kyi gdams pa rnams rdzogs par gsan /
tshogs lo gnyis bskyangs nas nyer lnga pa me mo phag gi lo zla ba bcu pa'i nyer dgu la gshegs /
spyan snga bsod nams bzang po ba ni /
lcags pho spre'u la 'khrungs /
spyan snga grags byang pa la dge bsnyen gyi sdom pa zhus /
spyan snga bsod grags pa la chos khrid mang du zhus /
mkhan chen grags rdor ba dang slob dpon tshul rgyal ba las rab tu byung /
chos sgo ba tshul khrims bzang pos brda bzhi'i dbang bskur /
brtag gnyis la gsan sbyong mdzad nas rtses thang du gsungs /
rje rin po che blo bzang grags pa dang mkhan chen bsod bzangs bas thog drangs rnams la dbang rgyud man ngag mang du gsan /
nyer dgu pa sa pho byi ba la gdan sar byon /
bla chen rin gzhon pa la bka' brgyud kyi chos khrid rnams zhus /
sa mo lug gi lo la rje blo bzang grags pa /
mkhan chen rgyal bzang pa /
gsang ston pa paN+Di ta kun dga' rgyal mtshan gyis mdzad de bkra shis do khar bsnyen par rdzogs /
gdan sar lo dgu bzhugs nas so bdun pa shing pho spre'u'i lo zla ba bcu gnyis pa'i nyer brgyad la gshegs /
chos rje bsod nams rgyal mtshan dpal bzang po ni /
yab  bdag po shAkya rin chen pa dang /
yum zi na rin chen 'dzom pa gnyis la sras drug 'khrungs pa'i lnga tshigs pa me pho stag gi lo la sku 'khrungs /
spyan mi 'dzums par mnal mdzad pa zhig byung bas /
mkhan chen dka' bcu pa'i gsung nas /
bla ma 'phags pa yang chung ngu'i dus su spyan ma btsum par mnal mdzad pa zhig byung bas /
chos rje sa paN gyis 'di la 'od gsal gyi bag chags stug po yod par 'dug ces gsungs pa bzhin du /
drung pa 'di la yang 'od gsal gyi bag chags 'thug po yod par 'dug ces gsung /
sku chung ngu nas thugs gsal zhing gzhan sdug bsngal ba gzigs pa na spyan chab ngang gis 'byung /
dgung lo drug pa la mkhan chen sang blo ba la gshed dmar gyi dbang gsan /
bdun pa nas brtag gnyis la gsan sbyong mdzad /
de'i dgun mkhan chen grags rdor ba dang /
slob dpon zhi ba dpal dang /
dus sgo ba chos sgo ba chos dpal shes rab pas mdzad der rab tu byung /
lo gsum gyi bar du rgyud kyi gsan sbyong mdzad pa'i skabs shig tu /
chos rje legs pa ba la byang chub mchog tu thugs bskyed /
brtag gnyis 'phags mtshan bsdus don dang bcas pa'i lung yang gsan /
ye shes mgon po'i rjes gnang yang gsan /
chos rje byang rgyal ba la tshe dbang /
chos sgo ba chos dpal shes rab la phag mo brda bzhi'i dbang /
spyan snga bsod grags pa la chos drug gi mgyogs khrid dang /
ye shes mgon po'i rjes gnang /
sku rags ma'i rgya gzhung man ngag dang bcas pa la  sogs pa dang /
dpal phag mo gru pa'i bka' 'bum la sogs pa gsan /
mkhan chen bka' btsu ba la kye rdor lha dgu'i dbang dang rdo rje phreng ba'i dbang sogs mang du gsan /
mkhan chen bsod bzangs pa la tshe sgrub dang rta mgrin la sogs pa mang du gsan /
chos rje byang rgyal pa la dus 'khor ye shes le'u'i bshad pa dang /
paN chen gyi snyan brgyud bdun la sogs pa mang du gsan /
zha lu rin po che grags pa rgyal mtshan pa la yo ga'i dbang mo che la sogs pa'i dbang mang du gsan /
gtso bor thugs sbyong dang bde mchog gi bsnyen pa sbrel bas /
dgung lo dgu pa'i tshe bsnyen pa 'bum tsho gsum song /
bcu gcig pa la rtses thang du bshad gsar mdzad de brtag gnyis gsungs /
der rting slob dpon sher don pa la brten nas tshad ma rnam 'grel gyi thugs sbyong mdzad nas mkhas par mkhyen te /
rtse chen pa grags yon la sogs pa'i mkhas pa du ma sku mdun du bos nas rigs lung sbyangs /
chos rje nyid kyi bgro gleng tshar nas khong rnams kyi bar la chos skyong gi bsnyen pa mdzad pas sa ya dgu song /
bco lnga bzhes pa'i tshe rtses thang nas rigs par smra ba'i sde snod 'dzin pa nyi brgya tsam phyags phyir khrid nas /
lha sar skyi shod kyi sde snod 'dzin pa chen po rnams spyan drangs nas chos kyi 'khor lo bskor /
de'i tshe skyid shod lung pa na mkhas shing sku na bgres pa rgyal ba'i sras po bde 'byung ba'i gsung gis /
sde snod kyi rgya bdag chen 'jam dbyangs pa de che /
ston pa ni 'di pa bzang  gsung nas bsngags pa mdzad /
de'i tshe jo shAka rnam gnyis la gos zung? la sogs pa'i bye brag kyang mang du phul /
de'i tshe gong ma chen po la gzhan gyis snyan phra byas pas /
slob dpon sher don ba kong por mkha' spyod pa'i drung du thegs dgos byung /
de nas gong mas slob dpon du snye thang pa rin chen rgyal po bskos nas gsas khang du chos bar la bzhugs pa la /
phra ma zhu ba po la gtor ma cig mdzad pas gtor ltas kyang legs par byung gsung /
de nas slob dpon gzims chung du bzhugs su bcug gzims g.yog pa dpon sangs rgyas kyis zhabs 'bring byas nas mtshan mo bros te byon pas /
char chen po bab nas 'o brgyal ba byung /
de nas mtshan de nyid la shan ljang 'phrang gi mar zur du phab nas /
snga dro na bza' rnams bskams /
de nas zhabs thang la byon pa na /
zhabs kyis cung zad ma pher ba'i tshe ba shi rdor rin rta cig zhon nas byung bas /
khyod kyi rtas gdan 'dren dgos byas pas gdan drangs te /
yang dgon nang sor spyan snga kun spangs pa'i drung du phebs /
spyan snga'i drung nas zhal brda gces gces mang du gnang /
gzims chung nas na bza' thams cad kyang brjes /
de nas sgrub pa rtse gcig tu mdzad dgongs te mngon dgar bzhugs sa mdzad nas /
bla chen rin gzhon pa spyan drangs /
khrid rnams legs par gsan /
sku rags mi 'grol pa dang sku lus grong? ba'i phyir dbu skra la thag pa btags nas /
de gdung ma la btags te bzhugs nas rtse gcig tu  bsgoms pas /
rked pa rmar song song du bsgrubs pas ting nge 'dzin bzang po yang dag pa 'khrungs /
gong ma chen pos bka' bkyon pas sku mched gzhan gnyis kyis gnyer ba la bka' lung mdzad de gsol chas rnams gsangs nas bskyal /
de nas lo gsum song ba dang chos rje byang rgyal bas gong ma chen po la zhal brda zhus nas thugs khrel sangs ba mdzad de /
yon mchod gnyis rgyal bzangs na bzhugs pa'i drung du byon /
gong ma chen po'i dgongs pa la 'di cung zhig dma' dbab dgos dgongs nas /
chen po yon rin pa bgro gleng zhur bcug pas /
chos rje nyid legs par rgyal bas khyed chen po ba dbus phyogs na ston pa bzang ste /
bgro gleng 'am de nga'i slob dpon de bzang bar 'dug gsungs pas /
der gong ma chen po yang sngar gyi gtam thams cad mi bden par 'dug dgongs nas thugs khrel thams cad sangs /
de nas slob dpon sher don pa dang dpon slob lhan du bzhugs pas chog pa byung /
de rjes g.yang hril du phebs /
bla chen pa la gdams ngag gi 'phro rnams tshogs chos su gsan pa'i tshe /
nyin cig phyag rgya chen po'i rtogs pa nam mkha' dang mnyam pa 'khrungs /
sngar ma bslabs pa'i gsung rab thams cad kyang gzigs pa tsam gyis mkhyen pa byung /
'di ni bka' brgyud pa dag gi lugs la yon tan khyad par can skye ba'i snga rol tu gegs 'byung zhing /
gegs de las grol ma thag tu yon tan skyes pa mang du byung snang bas /
'dir yang de dang 'dra bar  go'o / /
de nas gdan sa dang rtses thang la sogs par yang lo shas bzhugs /
mkhan po sangs rgyas blo gros pa /
las slob dgra bcom pa rgyal mtshan bzang po /
gsang ston mkhan chen bka' bcu pa bsod nams seng ges mdzad nas bsnyen par rdzogs /
gzhan yang slob dpon sher don pa /
lho rin po che grags pa yon tan /
chos rje kun spangs pa /
chos rje de bzhin gshegs pa /
chos rje blo bzang grags pa /
mkhan chen rgyal dbang blo gros pa /
chos sgo ba chos dpal shes rab la sogs pa rnams las chos mang du gsan /
de dag gi skabs shed du snar thang mkhan chen grub pa shes rab pa la sogs pa'i snar thang pa'i che bgres rnams gros mdzad nas snar thang du spyan drangs te /
snar thang sde ma lag dang bcas pa phyag tu phul /
de nas phyir phebs lo gcig gi bar du thugs rlung gi bsnyun drag po cig byung yang gzhan gyis mi mngon par mdzad /
dgon gsar du byon pa'i nyin cig bsnyun de las grol bas /
a la la snang ba'i bde sha la /
zhes bya ba la sogs pa'i mgur gsungs /
de nas ni rtogs pa la 'phel 'grib med /
mnal yang 'od gsal 'ba' zhig tu gyur /
mnal 'thug por song 'dug bsam pa'i tshe'ang bzlas brjod mdzad pa'i phreng ba'i grangs mi 'chol /
phyag rgya chen po'i ngang las nam du yang mi g.yo bar bzhugs pa las /
spyan snga nyer brgyad pa zhi bar gshegs pa'i gshegs rdzongs kyi gral dbu la stag lung chos rje bkra shis dpal rtsegs nyi ma'i dbang po bsrung  ba'i go cha spyan drangs nas /
gshegs rdzongs grub 'phral la /
stag lung chos rjes ka bzhi stengs su bzhugs stan mthon po yang dag pa bshams /
chos rje rin po che'i phyag nas gzung ste /
stan de la bzhugs su gsol /
de bka' brgyud rin po che spyi dang gdan sa 'di'i bdag po khyed las 'os pa su yang med gsung nas /
de nyid du shis brjod kyi me tog gtor /
gus pa'i phyag mang du mdzad /
de ltar grub pa'i dbang po des mnga' gsol bas /
phra sbom thams cad kyi thugs la bka' bgros yod med dang 'thad mi 'thad kyi rtsis gdab med de /
me mo bya nas shing pho stag gi bar gdan sa chen po dang /
chu rje ba'i dbang gis rtses thang gnyis su spel mar bzhugs /
phan tshun gnyis kar bzang ngan dang mi che chung gi rtsis gdab med par zhu 'dod yod pa thams cad la phyag rgya chen po'i khrid gnang /
gdan sa'i mkhan slob dad ri dge bza' ba dang bcas pa sus kyang bka' las mi 'da' /
phyogs thams cad du sangs rgyas 'am zhig de na bzhugs yod par 'dug ces /
gtso bor ri sul na sgrub pa la bzhugs pa rnams kyi yid phrogs /
'khyog po'i blo can rnams kyi gnya' bar ni gser gyi gnya' shing bas kyang lci /
mnga' ris nas phrin las pa phyir 'ongs pa la lha tse bas sna drangs pa'i jag pa mang pos bcom pa la'ang bden pa'i bka' brjod pa tsam gyis shi chad dang dmar shal la sogs pa'i yams chen po byung ste bka' bsrungs kyis chad pa phab /
de bzhin du pu hrangs su dkar  gdum pa bya ba'i bon po rang re'i sgom chen pa rnams la gnod pa chen po byed pa zhig byung ba la yang dge 'dun gyi tshogs su bden pa brjod pas de rnams mi tshang dang bcas pa yul don /
gdan sa dang nye bar 'ga' zhig gis gus pa ma yin pa bstan pa'i mi tshang rnams je phra je phrar song ste rjes med du gyur /
smra ba'i seng ge rong ston chen po la sogs pa'i sde snod 'dzin pa mkhas dgu rnams drung du lhags te /
de rnams la 'brel ba'i gtam gnang ba na yang dag par bag 'khums par gyur /
rgya ma rin po che gzhon 'od pas ni bde mchog dngos kyi 'du shes kyis zhabs la gus pas bsten par mdzad /
bu chen rtogs ldan zab khrid kyis 'gro ba 'dren nus ba'ang ding sang gi bar du'ang mang du bzhugs /
dgung lo zhe drug pa la rgyu rin po che las grub pa'i sgo mangs legs par bzhengs pa'i zhal bkod snang bas lha rnams gzhan las byon legs pa grub /
de lta na yang snyigs ma las kyang snyigs ma'i dus 'byung bar gzigs nas shing pho stag gi lo zla ba dang po'i mar ngo'i nyer gcig la chos kyi dbyings su sku'i bkod pa bsdus /
de la sku 'khor rnams kyis mdzes btsal bas nyer gnyis par grags /
dgung lo bzhi bcu rtsa dgu bzhes pa yin /
de nas mi'i dbang po grags pa 'byung gnas kyis /
dus mi bde yang sku 'dad stobs chen po yang dag pa bsgrubs /
gdan sa'i mchod khang du'ang dngul gyi mchod rten che ba bkra shis sgo mangs kyi rnam pa can cig bzhengs /
de rjes mi'i  dbang po grags pa 'byung gnas pa thugs rab shin tu che zhing /
gsang sngags kyi mkhyen pa shin tu rgyas par gyur kyang gdan sa'i bzhugs khri rin po che shin tu gnyan par dgongs nas /
gdan sar ma bzhugs kyang gnas chen du 'gro ba'i ri pa rnams la mgyogs khrid gsungs pas /
zhi bar gsheT nas zhal slob dus mchod 'dzin pa ni mang du byung mod /
gdan sa ni chu mo bya'i bar lo nyi shur stongs /
de rjes bdag po chen po kun dga' legs pa dang ches sangs rgyas rgyal mtshan pa bka' bgros mdzad nas shing pho khyi'i lo zla ba bcu gcig pa'i tshes bcu la chos kyi rje rin po che dpal ngag gi dbang po dgung lo bcu drug bzhes pa zhig rin po che'i gdan seng ge'i khri la bzhugs su gsol /
de nas sa pho stag gi lo la lho byang gi dus gzings la brten nas sne gdong nas gdan sar rang byon mdzad nas bdag tu gzung /
de nas lo bcu drug pa chu mo sbrul la lha dang mkha' 'gro chos skyong gzhi bdag rnams kyis spyan drangs te gdan seng ge'i khri la bzhugs so / /
'gro mgon rin po che 'khrungs nas ding sang gi me pho spre'u yan la lo sum brgya dang drug cu rtsa bdun song ngo / /
phag mo gru pa'i gdan rabs kyi skabs so / / / /
'bri khung chos rje dngos slob dang bcas pa'i skabs /
gdung brgyud rin po che bdag cag rnams kyis mthong thos su gyur pa mtha' gcig du dben par spyod cing spong ba la dgyes pa ni sku mched rin po che rnam pa gnyis yin te /
lho rin po che grags pa yon tan ni /
me mo phag la 'khrungs /
chos rje rol pa'i rdo rje la sogs pa las gdams pa mnos nas sgrub pa kho na la gnas shing /
khams stod kyi lho ba rnams kyi bla mar gyur pas lho rin po che zhes grags /
drug cu rtsa brgyad pa la gshegs /
shar rin po che ni /
shing pho rta la 'khrungs nas sde snod la sbyangs pa chen po yang mdzad /
mdo smad shar ba dag gi bla mar gyur pas shar rin po che zhes grags /
rgyal bu dang btsun mo rnams kyi bla mar yang gyur /
r+wa sgreng dang gsang phu la sogs pa'i gtsug lag khang rnams kyi yang zhabs tog rgya cher bsgrubs /
bdun cu rtsa bzhi pa me mo lug la gshegs /
ding sang chos kyi rje nyer gnyis rin po che'i gsung rjes su zlos shing khrid kyi rim pas slob ma skyong bar mdzad pa'i mchog ni mkhan chen rin chen bzang po ba dang /
rnal 'byor gyi dbang phyug bang rim pa rnam pa gnyis so / /
de la dpal phag mo gru pas gang gi lus kyi 'khrul 'khor bco ba mdzad de /
khyod la sgom chen bzang po cig 'ong /
khyod la sgom chen tsam la bzang ba cig 'ong zhes  gsung dbyangs chen pos lung bstan pa chos rje 'bri khung pa ni /
yul ldan stod gtsong du zhes bya bar /
yab 'brug rgyal skyu ra'i gdung /
rnying ma'i grub thob zam ma chad pa /
bcom ldan 'das rdo rje 'jigs byed la rnal 'byor du mdzad pa'i rdo rje zhes bya ba dang /
sbas pa'i rnal 'byor ma btsun ma zhes bya ba'i sras su chu mo phag la bltams /
gzhon dus nas yab chos phal cher mkhyen /
der nyam nga ba'i mu ge byung bas lhor byon nas phyug po dag la klog dom blangs te /
de'i yon gyis rang dang gnas po gso ba'ang mdzad /
de nas dgung lo dgu lon pa'i tshe gzhan gyi slob dpon du yang gyur /
ci rigs par sgrub pa dang gzhan la chos ston pa spel zhing gnas pa'i tshe /
dpal phag mo gru pa'i snyan pa gsan pas dpe med pa'i dad pa 'khrungs te /
zla ba shar ba na zla ba ya gis nga'i bla ma de mthong ba re dga' snyam pa'ang byung /
de nas cha rkyen cung zad dang bcas te dpal phag mo grur rtol ja dang rta rnams phul bas ja ni bzhes /
rta ni kho bo dud 'gro'i 'bul ba mi len gsung nas ma bzhes /
ja de skol nas dbu che brgyad cu tsam tshogs byung /
ja de bzhes pas 'gro ba'i mgon po'i zhal gyi dkyil 'khor mdangs dang ldan par gyur pas thugs cung zad gzengs mtho bar gyur pa yang mkhyen te /
'gro mgon gyi zhal nas /
dge bsnyen khyod dang rang la re che bar 'dug ste /
ngas bskal pa mang por khyed rnams kyi don du dka' ba spyad pa yin gsung /
tshogs de na bzhugs pa'i dge 'dun no cog la phyag mdzad pa  la sogs pas dge bsnyen dad pa can du yang grags /
gdams pa gsan pas chos thams cad kyi de kho na nyid mngon sum du gzigs pa'i ye shes chen po ni 'khrungs /
'gro mgon gyi zhabs drung du phebs nas zla ba sum cu rtsa gnyis na 'gro ba'i mgon po gshegs /
de nas e chung phug par thugs dam la bzhugs pas glo bur du bsnyun mdze drag po zhig byung /
dgongs pa la rdza gseb tu zhugs te gdung mis mi mthong bar bya snyam nas 'byon par chas /
yi dam spyan ras gzigs kyi sku zhig yod pa la phyi phyag bgyis /
sku shed chung bas kha sbub tu chung zhig gnas pa na /
dang por rang gi sdug bsngal bsams /
de nas sems can thams cad kyi sdug bsngal bsams pas glags med pa'i snying rje chen po chu bo ltar rgyun mi 'chad pa 'khrungs te /
mtshan mo'i mthar mal thams cad kyang spyan chab kyis khengs /
klu gdon de yang 'khor dang bcas pa sku lus las 'thon nas song ba gzigs /
de nyid du nad thams cad rnam par dag kyang gzhan dag la zhag gsum dro dang bzhi'i nang bar na /
mi kho bo'i las ngan rang sar dag /
ces bya ba gsungs /
der rgyu 'bras kyi chos thams cad kyang mngon sum du gyur /
dpal he ru kas kyang zhal bstan /
sangs rgyas nyid dang mtshungs pa'i go 'phang brnyes /
de nas 'ur langs te gzhan ston mo byed pa'i gral dbur gdan drangs pa'i tshe /
thod pa bsam grub kyi sras mo nam mkha' rgyan gyis sku mdun du gcer rgyugs byas pas /
nga rten dge bsnyen du song bas 'dis brnyas pa yin /
da ci nas kyang rab tu 'byung  dgongs pa byung /
skabs der thuT rje chen pos mdze po mang po yang gsos /
dgung lo sum cu rtsa lnga la zhang sum thog pas mkhan po /
las slob slob dpon tsi lung ba /
gsang ste ba gnyal pa 'dul 'dzin rnams kyis mdzad de tshig rdzogs kyi bsnyen par rdzogs pa mdzad /
gnyal pa 'dul 'dzin la gyung kha lung du 'dul ba mdo rtsa ba gsan pas shin tu mkhas par gyur /
bla ma'i gdan sa yang lo ngo gsum du nye ba cig mdzad /
sum cu rtsa bdun pa sa mo phag la 'bri khung du phebs /
lo de nyid la btsun gsar brgya tham pa byung /
bar skabs shig tu gangs ti ser 'byon par chas pas gnyan thang lhas bsu ba'i bkod pa rgya chen po byas pa dpon slob nyi shu rtsa bzhi las gcig ma gtogs pa thams cad kyis mthong /
sku shin tu che ba'i kun dga' bo zhig kyang gzigs shing gsung gi snang ba yang byung /
slar yang 'bri khung nyid du log ste dge slong gi dge 'dun bgrang bar dka' ba 'dus /
zab mo'i gdams pas de kho na nyid rtogs par mdzad pa'i slob ma mang po u rgyan dang dza lan d+ha ra tshun chod dang ri bo rtse lnga yan chod kyi lung sul dang ri khrod thams cad du khyab par mdzad /
nyin gcig 'dus pa'i tshad kyang gnyos kyi bur ston la tshogs pa lnga khri lnga stong lnga brgya nyi shu rtsa lnga 'dus /
de yang bod kyi dge ba'i bshes gnyen chen po 'ga' zhig sangs rgyas kyis drang ba dang nges pa'i don gnyis su gsungs pa'i drang ba'i don thams cad ston pa thugs bskyed bzang bas rdzun du ming mi 'dogs kyang tshang ma'i gnod pa  can du bzhed pa la /
chos rje rin po che ni sangs rgyas kyi gsung yin phyin chad yi ge gcig la yang tshang mas gnod mi srid /
'o skol gyi ston pa gcig pu'i lugs ma yin gyi /
sangs rgyas thams cad kyi lugs yin pas sangs rgyas thams cad dgongs pa gcig par bzhed /
lung gi chos la yang pha rol tu phyin pa dang sngags kyi phyogs las lus pa med pa'i don bka' stsol bas /
gsung phyogs ris su ni ma chad /
thugs ni byang chub kyi sems gnyis dbye ba med pa'i rang bzhin las skad cig kyang mi g.yo /
bstan pa'i rtsa ba dge 'dun yin zhing /
de yang tshul khrims rin po che la rag las par gzigs nas rang nyid 'dul ba'i bcas pa phra mo las mi 'gal /
dmar dang chang gi dri tsam yang mi snom /
slob ma thams cad kyang tshul khrims phun sum tshogs pa dang ldan pas dben pa'i gnas su 'dug pa dag kyang bag yangs su mi 'gyur /
snyan pas ni dzam+bu'i gling mtha' dag khyab /
de ltar sangs rgyas kyi mdzad pa can de ni /
dang por dus gsum mkhyen pa 'bri khung du byon te /
khyed ni slob dpon chen po klu sgrub yin no zhes zhus /
phyis dgung lo drug cu'i stengs su phebs pa'i tshe /
sing+g+ha gling gi dgra bcom pas kha che paN chen gyi gcung po la me tog bzhi pa cig sgam bur rgyas btab nas so sor ma 'phrod kyi bar du mi rnying bar byin gyis brlabs te /
gcig 'bri zhes bya ba'i sa phyogs na slob dpon klu sgrub byang chub sems dpa' rin chen dpal du skye ba blangs nas yod pa de la phul /
gcig rat+na kU Ti zhes bya  ba'i gtsug lag khang na byang chub sems dpa' skal ldan shing rta yod pas de la phul /
gcig dwi b+hA Shi zhig yod pa de la phul /
gcig des lha chen po zhig bzhengs pa 'dug pas de'i thugs kar zhog ces dgra bcom pas kyang klu sgrub tu ngos gzung /
kha che paN chen glas mo cher bzhugs pa na /
'bri khung pa'i khams btsun zhig gis paN chen la chos gos blangs pas /
nye gnas kyis sku la bsnams pa 'di kha las med ces ma byin pas /
khos sku la bsnams pa de nyid la 'jus /
der nye gnas kyis kho la phul brdeg byas pas /
kho kha brdabs te sna khrag byung /
paN chen thugs dam gyi tshe rje btsun ma gegs med par 'byon pa la /
de nyin nas zhag bdun du ma byon /
cis nyes ma dgongs pas spyi bshags mdzad cing gsol ba btab pas /
zhag bdun na byon yang sku'i rgyab bstan byung bas /
'phags ma bdag gis ci zhig nongs zhus pas /
khyed dpon slob kyis slob dpon klu sgrub kyi slob ma la sdig bsags gsung /
de yang mi dran zhus pas /
kha sang gi sna khrag byung ba'i ban+de de yin mod gsung /
da sdig pa de ji ltar byas na 'byang zhus pas /
rab tu byung ba gzhan la rang gi lo grangs dang mnyam pa'i chos gos byin /
des 'byang gsung /
phyis paN chen dbus su phebs nas srin po rir bzhugs pa'i tshe /
'tshur phu ba dang /
'bri khung ba dang /
rgya ma ba rnams kyi gdan 'dren byung bas /
paN+Ti ta bi b+hU ti tsan+d+ras /
phyag rgya ba 'di rdzun che ba yin zer /
'o skol bka' gdams pa'i sar 'byon pa 'thad zhus pas /
paN chen thugs hur phyung ste /
b+hu ti b+hu ti de skad  ma zer /
sangs rgyas la 'khrul pa mi mnga' /
'bri khung ba slob dpon klu sgrub yin /
khyod kyis las chen po bsags /
da khong ni drung du song la bshags pa gyis /
chos zhus gsungs pas /
bi b+hu tis kyang de kho na bzhin du mdzad /
de nas rje btsun ma la paN chen gyis /
bi b+hu ti'i nyes pa des dag gam zhus pas /
gnas 'dir bde mchog gi lha khang zhig bzhengs na des 'dag par 'gyur gsung ba bzhin lha khang yang legs par bzhengs so / /
de lta bu'i bdag nyid chen po de ni lo bdun cu rtsa lnga bzhes pa me mo glang gi lo la gshegs pa'i tshul bstan /
lo 'di la rgyal brten ne yang gshegs /
snye mdo thams cad mkhyen pa 'khrungs pa yin /
gshegs par nye ba na drung na 'dug pas /
da chos rje rin po gang du gshegs shes zhus pa na /
nga gang du yang mi 'gro /
khyed rang slob ma rnams kyi khams rgyud la sdod pa yin gsung /
sngar tsa ri g.yu mtshor byon pas sgo mangs mchod rten khyad par can gzigs pa'i bkod pa ji lta ba bzhin du dang por shing las bsgrubs pa zhig bzhengs /
de rjes rin po che las bsgrubs pa zhig mdzad /
zhi bar gshegs nas slob ma gtso bo rnams kyis kyang sgo mangs chen po zhig bsgrubs /
slob ma yang grub pa brnyes pa bgrang bar mi nus kyang phyis 'gro ba'i don chen po skyong ba na /
rje spyan snga rin po che /
dbon rin po che /
gcung rin po che /
gnyos 'gar chos gsum /
dpon sher 'byung /
bsod snyoms gling pa /
ti shrI ras pa /
shrI ri phug pa /
ba lu gong pa /
sbo sbo bkra shis seng ge /
nyi  ma byang chub /
bya lung pa byang thang ras pa /
g.yag ru dpal grags /
spra gangs pa /
'ju ge gangs pa /
'bu ban gangs pa /
byang chub rdo rje la sogs pa mang du byon no / /
de la gnyos rgyal ba lha nang ba ni /
gnyos lo tsA ba'i brgyud pa /
chos dang 'jig rten gyi 'byor pa chen po can gnyos nag grags pa dpal gyi sras su shing pho spre'u la 'khrungs /
'di bla ma zhang gis nag po spyod pa bar ngos gzung /
gzhon pa'i dus su yab kyis chos rnams legs par bslabs /
mtshan nyid kyi sar yang sbyangs pa chen po mdzad /
yab mes rnams bzhin du rgya gar du lo tsA slob tu 'gro /
de la 'bri khung chos rje'i zhal cig bltas nas bar chad mi 'ong ba'i thabs zhu snyam ste byon pas chos rje mal gror phebs pa dang mjal /
chos rje'i gsung gis thag ma rdor gzhon la rab byung bsnyen rdzogs gyis la /
gzod nga'i thad du byon gsung bas /
thag mas mkhan po dang sbal tis slob dpon mdzad nas tshig rdzogs mdzad /
slad kyis 'bri khung du byon gdams pa gsan zhing sku nyams su bzhes pas rtogs pa khyad par can 'khrungs /
lus dang longs spyod dang 'khor thams cad chos rje la phul /
phyis ti se'i lha nang du sgrub pa mdzad pas rgyal ba lha nang par grags /
phyags phyir dge 'dun yang dpag tu med pa 'dus nas lho mon dang dbus gtsang du dge 'dun gyi tshogs pa bskyangs /
chos kyi 'khor lo bskor /
sku tshe'i smad la byang du lha thel rin chen gling btab /
de nas ring po ma lon par drug cu rtsa  gcig pa shing pho spre'u'i lo la gshegs /
shing spre 'di 'bri khung chos rje gshegs nas lo brgyad pa yin no / /
'gar dam pa chos sdings pa ni /
khams su lcags byi la 'khrungs nas /
yab mes kyi chos rdo rje 'jigs byed la rnal 'byor du mdzad /
chung ngu'i dus nas 'bri khung du byon /
thal nyal ba yang lo 'ga' mdzad /
de nas gzims khang nang du nang mir tshud /
dang por tsa rir byon gsang sngaT kyi spyod pa legs par bskyangs /
phyis dwaT bod 'gar phug tu bzhugs pa'i tshe bod kyi lha 'dre thams cad 'dus nas /
dang por sku lus la zang thal du song ba'i mtshon cha mang po rgyab /
nam langs su nye ba na thams cad thang chad de skyabs su song nas srog gi snying po phul /
las stod dang skyi rong sogs su byon /
gdul bya chen po byung ba la bar chad 'ong bar gzigs nas /
de bsal ba'i phyir chos rjes 'bri khung du bka' mang po bkyon pas sleb byung bas 'du ba rnams chad /
slar 'bri khung du 'ongs /
rlung shod dar da chos sdings btab /
der dge 'dun shin tu mang bar 'dus pas 'bri khung gi 'gran zlar 'gro ba 'dug dgongs nas /
dgon pa dor nas yar stod la lam mdzad de dwags po nas rim gyis spo bor byon /
der phur dgon rin chen gling gi rtsig rmang bting /
de nas zhag drug cu rtsa gsum lon pa na zhi bar gshegs kyang /
byin rlabs kyis rtsa ba'i gdan sar song /
de khong rang gi dpon po u rgyan pa la sogs pa rnams kyis gzung /
'gar dam pa ni 'phags pa'i slob ma slob dpon Ar+ya  de ba yin par bzhed do / /
dpal chen chos yes ni /
chos rje la gdams pa rnams gsan zhing gzims g.yog yun ring du mdzad /
gnyos 'gar gnyis dang lhan cig tu tsa rir byon /
de'i tshe gnyos 'gar gnyis dang mthun pa'i gsang sngags kyi kun du spyod pa ma mdzad pas /
chos rjes da dung tsa rir song la gsang sngags kyi kun spyod gyis shig par bka' stsal ba bzhin byas pas yon tan khyad par can mang po brnyes /
'di rngog seng ge kha ba'i yang slob ma yin /
rin po che bzhi 'gros shes bya ba'i bstan bcos la sogs pa 'ga' re'ang mdzad /
'di la 'bri khung na nag tshang ba zhes grags /
ding sang gi bar du yang tsa rir ri thebs gtong ba ma chad par yod /
bal bu gong ba ni /
dgon pa'i ming gis btags pa yin /
ngor rje ras pa yang zer /
khong mtshan nyid la mkhas pas chos rje'i drung du mtho 'tsham du byon pas zhal mthong bas dad de gdams pa zhus pas yon tan gyi khyad par chen po brnyes /
kha che paN chen la'ang chos mang du gsan /
bstan pa'i snying po bya ba'i bstan bcos chen po'ang brtsams /
dbon sher 'byung ni /
gdung kyur /
de'i nang tshan 'o phro ma /
de la lha dgra lha snang gnyis las lha dgra /
de la dpal chen dang rgod gnyis las dpal chen no / /
yab ston pa sangs rgyas dpal zhes bya ba rje mar pa'i skye ba de dang /
yum sngags mtshan nyid kyi chos mang du shes pa chos ldan zhes bya ba zhig ste /
de gnyis la sras drug dang sras mo gcig ste bdun 'khrungs pa'i che ba dbon sher 'byung /
de 'og thub pa bsod snyoms pa /
tha chungs spyan snga sgam po ba'o / /
de la dbon sher 'byung ni 'jig rten mgon po'i zhe lnga pa /
rje spyan snga'i bcu gsum pa me mo lug la 'khrungs /
dgung lo brgyad la klog mkhas par bslabs /
bcu gcig la bris mkhas pa'i phul du phyin /
dus phyis rnam thar rdo rje rin po che'i rtsom stan las dpe gsar pa blangs pa'i dus nyin cig la tshar /
bcu gsum lon dus mgur dang glu bro la mkhas /
dang por rnal 'byor pa kho na byed pa'i blo yod kyang bcu bdun bzhes pa'i tshe dpal dang phu ba yul der byon pa la yab kyis phul te dad par gyur nas rab byung byed pa'i blo gsha' mar skyes /
bcu bdun pa de nyid la dang phu nyid du phyin nas rab tu byung /
chos khrid zhus shing lo bzhir bsten /
phyag rgya chen po'i sgom gsha' mar 'khrungs /
chas ngan pas nye gnas brnyas pa la 'di su yin nga min pas mi shes /
da gzod 'gro ba'i 'dren pa chen po cig 'ong gsung /
nyi shu pa la dang phu ba gshegs /
de'i phyi lo 'grul ba sum brgya tsam dang 'grogs nas dbus su sleb /
'jig rten mgon po dang mjal /
sgom pas mchod gnas byed zer ba byas pas lo gsum gyi bar longs spyod med /
de rting 'jig rten mgon po'i sku mdun du shin tu brin /
rim gyis gzims g.yog gi bar du mdzad /
thos pa 'dzin pas sngon chos mgang gsungs thams cad thugs la gnas pa /
phyis 'jig rten mgon po chos gsung ba'i dus bsnyel ba ltar mdzad pa rnams la yang zur legs par  gsos /
bla ma'i zhabs tog dang mkhyen pa gnyis ka la mtha' med pas thams cad kyis slob dpon pa zhes zer /
bka' nan gyis gdan sa gyis gsung ba la sgrub pa 'ba' zhig byed par zhus pas phyis de ka tsugs rjes su yang gnang /
'jig rten mgon po'i bkra shis sgo mangs kyi nang rdzongs dang rten 'brel thams cad kyang lhur blangs /
gshegs rjes sku gdung gi gnyer mdzad de cung zad kyang ma god par rin po che'i za ma tog kha sbyar du bzhugs su gsol nas bre'i nang na bzhugs /
sku 'bum chen mo rtsig pa'i dang ngos dang nang bzhugs 'bri khung thel ba yun ring du bkra shis pa'i rten 'brel rnams kyang mdzad /
dgongs pa rdzogs thabs rnams legs par grub nas sa pho stag gi lo la gnam mtshor byon /
mchog dgon du bzhugs /
sa mo yos bu'i lo la ti ser thegs /
mnga' bdag a di ga la phyag rgya chen po'i khrid gnang ro gcig gi rtogs pa la bkod /
mnga' bdag ya tse ba dpung bskyed nas byung ba'ang shin tu mos par gyur nas dbang dang sems bskyed gnang /
de la soT pa'i gzhan don gyi mdzad pa mtha' med pa mdzad /
paN+Di ta mang po dang mjal ba'ang de rnams shin tu mos par gyur /
de'i tshe nang nad dang 'khrug la sogs pa'i slongs mang po byung ba la brten nas rgyu 'bras rten 'brel thams cad mngon du gyur /
sa bcu pa bar don gyis zhal gyis bzhes /
stod phyogs su lo bdun bzhugs nas so dgu pa shing mo bya'i lo la 'bri khung du byon /
bya de'i lo mjug la lho brag la thegs /
lam du bsam  yas su chos rje sa skya pa dang mjal /
khong rang gis zhabs rjen dang phyag tu spos reng bsnams nas dge 'dun dang bcas pas bsu ba mdzad /
khong rang la bzhugs stan ci yod brtsegs nas bzhugs su bcug chos kyi gsung gleng mang du mdzad /
re shig bzhugs gsung yang lho brag la thegs te khyi'i lo la lho brag nas 'bri khung du 'bul ba tshan cher brdzangs /
de'i dbyar smad slob dpon sgom sang pas gro bo lung phul /
khyi lo'i dgun mkhar chur phebs nas khyad chos brgya dang dgu bcu pa ste dgongs gcig yi ger bkod /
de nyid du phyis brgya lnga bcur bsdu ba mdzad /
gzhan yang phyogs der gang zag so so'i don du bstan bcos mang du mdzad do / /
spyir shing mo bya'i lo mjug de lho brag tu byon /
shing pho rta'i lo mgo la 'bri khung du thegs te dgun brgyad mkhar chur bzhugs /
dbyar brgyad kyi dang po gro bo lung du bzhugs /
de rjes kyi drug ya rgyal du bzhugs /
phyi ma de yar 'brog la phebs /
tshogs ma bskyangs bar ri khrod kho na mdzad kyang gcong hrug ge ba lnga brgya re 'dus /
lho brag nas lam yar klungs la btod de phag mo gru la byon /
spyan snga rin po ches zhabs thang la phyag 'tshal sgang du byon /
ser phreng gi sna yang khong rang gis mdzad nas bsu ba gnang /
spyan snga'i drung du phyag rten phul nas chos 'brel zhus pas brgyud pa rin po che la brgyud pa'i chos dang /
brgyud pa rin po che'i grub pa'i mtha' gnyis gsungs /
de nas 'bri khung thel la byon /
bsu ba byung dogs nas gsangs nas byon te  dpon dang mjal nas 'bul mo che mdzad /
der yang sku mched gsum po 'dzom /
lo de la sgam por gdan 'dren byung nas thegs /
lo de'i nang du dpon rin po che gshegs /
slad de lo rang 'bri khung thel du byon nas dgongs gcig la tshoms bdun du byas nas gsungs /
sgom pas gdan sa'i rten 'brel sgrigs kyang ma mdzad par gdan sa rje spyan snga la bskos /
slar yang sgam por byon /
jo bo ya tse ba'i gdan 'dren slar yang byung kyang ma thegs /
rin po che dam pa 'gar 'bru mdar byon nas chos phar gsan tshur gsan mdzad /
sku tshe'i smad kyi gdul bya dgos su phal cher bskyangs nas lnga bcu rtsa lnga bzhes pa lcags mo glang gi lo la gshegs /
sku tshe phyi ma la chos rje 'jig rten mgon po dang sku gsung thugs dbyer med du 'gyur bar zhal gyis bzhes /
mkhan po 'dul 'dzin gyi rjes la sgam po'i gdan sar yang bzhugs so / /
dpal shrI ri phug pa ni /
'jig rten mgon po la gdams pa gsan pas grub pa brnyes nas mdo smad du byon pas phrin las dpag tu med pa byung nas yul skyong lha khang bzhengs so / /
sbo sbo bkra shis ni /
'khrungs yul zangs ri lu gung sgang pa yin /
de yang bu chen rnams rdzu 'phrul 'gran pa'i tshe /
chos rje'i thugs kar yi ge ar sprul pa sogs yon tan du ma mnga' 'o / /
yang chos rje'i slob ma gtsang zhig ces bya ba'i grub thob cig gis gnyal gyi dad rkyal btab /
khong chang la mnyes pas chang gi dus mchod ding sang gi bar du ma chad par yod /
de'i  rjes su zhang dang rkyal ba mtshan gzi brjid rin chen byon /
'di gnyos rgyal ba lha nang ba'i yang slob ma yin /
kha che paN chen dang chag dgra bcom las bsnyen par rdzogs /
de rjes gnyi ba gnyal zhig yin te /
mtshan rgyal ba ri khrod seng ge /
'di chu mig pa'i slob ma yin pa la phyis bla mar song nas chu mig pa phyag rgya chen po la bkod /
dwags po sgom tshul gyis btab pa'i 'brug tu sgrub pa mdzad /
de nas dgon pa gnyis la dang 'brug ces lhan cig tu sdeb /
de rjes gsal rje ba /
'dis g.yur sbe ba rnams srog gcod spong du bcug pas da lta'i bar du lo re bzhin chos skyong gi drung du mna' skyel ba'i srol rgyun ma chad par yod /
de rjes mkhas grub rin chen rgyal mtshan /
de rjes nas da lta yan du bla ma drug song yang gong ma gsum gyi mtshan ma rnyed /
de nas chos rgyal rin chen /
rin chen blo gros /
da lta rin chen dpal bzang rnams so / /
gtsang zhig gi sku skye za ra ba chen po yin te /
de'i bzhugs gnas tshan gsum gyi dga' ldan yin /
rten ni dge slong du bzhugs /
g.yur sbe ba rnams gtsang zhig gi sku 'dra la chang gi mchod pa byas pas dga' ldan gyi za ra dge slong bzi yong zer ba yang yod do / /
'bri khung chos rje dngos slob dang bcas pa'i skabs so / / / /
'bri khung pa'i gdan rabs kyi skabs /
de la gdan sa'i rabs ni /
mkhan rin po che rdo rje tshul khrims shing pho  khyi lo pa /
chos rje gshegs dus re bzhi lon pa zhig gis gdan sa mdzad /
rang lo re brgyad pa lcags sbrul gyi smin drug zla ba la gshegs /
de'i rjes su dbon rin po che ni /
chos rje'i gdung gi dbon po yin /
me mo lug la 'khrungs /
gzhon pa'i dus su chos rje'i zhabs drung du gdams pa rnams thob /
so gcig pa la chos rje gshegs /
chu rta nas shing rta'i bar lo bcu gsum gdan sa mdzad /
rje spyan snga shing lug la 'khrungs /
drug cu pa shing rta la 'bri khung du phebs nas gdan sa lo nyer gnyis mdzad de /
gya gcig pa shing yos la gshegs /
til+li pa'i sprul pa gcung rin po che rdo rje grags pa lcags lug la 'khrungs /
chos rje gshegs dus lo bdun /
dbon gshegs dus nyer bzhi /
zhe lnga pa shing yos la gdan sar byon /
re dgu pa sa yos la gshegs /
thog kha ba rin chen seng ge me mo phag lo pa /
gcung gshegs dus nga gsum bzhes /
sa yos nas shing bya'i bar lo bdun gdan sa mdzad /
rang lo nga dgu pa la gshegs /
mtshams bcad pa grags pa bsod nams lcags pho byi ba'i lo pa /
thog kha ba 'das dus zhe drug rang lo zhe dgu pa sa byi la gshegs /
rin po che chos sgo ba rdo rje ye shes chu lug mtshams bcad pa 'das dus re drug rang lo don gcig pa chu sbrul la gshegs /
rin po che rdor rin pa sa pho stag lo pa /
chos sgo ba 'das dus bcu drug rang lo so brgyad pa shing yos la gshegs /
rdo rje rgyal po shing pho spre'u /
rdor rin pa 'das dus so gnyis /
rang lo re brgyad  pa lcags yos la gshegs /
chos kyi rgyal po shing mo phag lo pa /
bcu bdun pa la rdo rje rgyal po 'das /
rje rin po che blo bzang grags pa 'di'i slob ma yin /
'di'i rjes la drung bshes gnyen pa /
dbang ba /
chos rje drung chen no /
chos kyi rgyal pos nyi shu rtsa gsum bzhes pa'i tshe rje rin po che 'khrungs /
'jig rten mgon po 'khrungs nas rdo rje rgyal po gshegs pa yan la lo nyis brgya dang dgu song /
da lta'i me pho spre'u yan la lo sum brgya dang sum cu rtsa bzhi song ngo / /
'bri khung pa'i gdan rabs kyi skabs so / / / /
stag lung pa slob ma dang bcas pa'i skabs /
dpal stag lung thang pa'i rim pa ni /
stag lung thang pa chen po bkra shis dpal ni /
g.yang shong bong ra stengs su yab ba na blon 'bar po dang /
yum brab shi gza' dge sum khro mo'i sras su chu pho khyi'i lo la 'khrungs /
de'i phyi lo 'bri khung chos rje 'khrungs pa yin /
gdung rus dbrag zi 'bring po'i nang tshan klu dge yin /
yum snga mo nas grongs nas sru mo cig yab kyis blangs pas de ma byams nas /
yang sru mo phyogs shig blangs pas des byams par byas /
de nas cher skyes pa dang chos la lan 'ga' bros kyang yab kyis bkag bco brgyad bzhes pa'i tshe thang skya lha khang du bla gang pa'i sar bros nas /
mkhan po ga ston bla gang ba shes rab  rdo rje dang slob dpon tshar ston sgo mangs pa las rab tu byung /
de tshar ba dang yab kyis ra mda' la sleb /
yab na re /
khyed la khrims gral bya ba yod zer /
klu dge 'bar po'i bu yin zer nas gral zhabs su ma bzhag cig zer bas /
mkhan pos mdun gral cig gi gral mgor bzhag /
de nas dge bshes brag dgon pa la 'grel chung /
spyod 'jug bslab btus /
lam sgron /
do ha rnams gsan /
de'i dus su rgya gar du 'byon bzhed yod pa la ldan ma bla ma ser 'bal bya bas rgya gar du 'gro zer bas /
de dang sdod chad byas pas kho ma byung bar sbom por ba bla ma a skyabs dang 'grogs nas 'byon rtsis /
khong da nang nas song nas rjes ma zin /
rdang khang dmar du sleb dus ra mda' sleb nas phyir log dgos byung /
de nas yang bla ma hwa shang rgya gar du 'gro zer bas khong dang 'grogs par chad pas kyang khong sngon la song 'dug rin po che bas rta gcig la sgro ba gnyis bkal nas mtshan la byon pas kha ba bab pas grang ba dang skom par byung /
brab shi sum pa'i gru mur du sleb pa dang ra mda' byas sleb nas yang log dgos par byung /
thang skya lha thel du ston btsas ma'i mi mang po brel tshub byed pa gzigs pas snying rje chen po 'khrungs /
de la brten nas snang ba 'di thams cad ngo bo nyid med par mkhyen /
nub cig mnal lam du lam tsher mas gang ba'i gzur sa med pa cig tu bud med nag mo chen mo cig dang phrad /
des mgul la 'khyud pas rin po ches  lha'i nga rgyal gyis 'og tu bcug pas /
da thong khyod lha bcu gsum gyis byin gyis brlabs pa yin zer /
yang thang skya na rgan mo shi log bya ba cig yod pa na re /
khyod 'di 'dra ba cig 'ong /
'khor yang 'di tsam zhig 'ong zer ba phyis 'gro mgon gyi gsung dang yang mthun par byung /
de nas skabs shed du thang skya nas steng khang du byon tsa na mo ma cig la phag mo gru pa'i sku cha btab /
mthu bo che cig 'dug gser gyi thang ma brdal ba bsdu zer /
khyod rang ri klung ser ba thang skya cha le ba cig la 'gro bar 'dug lto cig gis de ma byas na mgo chag pa'am rbab phog zer ba 'ong zer /
de nas rting ser du dbyar cig bzhugs te /
de nas snyel der bzhugs tsa na bla ma rmog la phag mo gru pa'i sku 'bag cig bskur byung ba la /
khyod rang yang mchod pa la e 'ong zer bas mar me'i rgyu gzung nas mchod pa la byon pas /
'di'i rtsar cig ma byon na snyam pa'i zhe bcad 'khrungs /
de nas dbus su 'byon khar mnal lam du skas rings shig la 'dzegs nas byon pas /
thog khar ma thon tsa na mi dkar po chen po cig byung nas phyag nas gzung nas /
des ma then na mi thon zer ba rmis /
phyis 'gro mgon gyi zhal nas /
de kho bo yin gsung /
de nas 'byi ngos su bros nas rting ser du byon /
de nas slob dpon sangs rgyas skyabs can du steng byang du byon nas zhag 'ga' bzhugs /
de nas mdor lho stengs su byon nas skyel mi cig dang rta sprugs nas chu la brgal bas /
rab 'byams nas chus  de'u khyer byas tsa na /
rtas spo to cig la rkang pa thebs nas thon / /
de nas byang lam la 'thon nas stong bzher bcu ston bya yul du mar me 'dzugs su 'gro ba dang 'grogs nas byon pas com thang du sleb /
de tsa na com pa dang phod mdo ba btsas ma'i dus su 'dug nyan pa'i sman pa gcig na re /
nged kyi yul ba pha spun kha cig tshwa khyer nas phag mo gru'i sgo khar 'grim pa yin zer bas khong dang 'grogs nas klungs shod la lam btod de nyan du byon nas /
tshong pa dang 'grogs nas 'on la phebs /
de nas zla bo med par ljang 'phrang la byon te tsha rong du phebs /
de nas bon po gza' mi gnyis dang bsdongs nas bzhud pas rtsibs lam zad pa nas dgon pa'i sa dkar lhag ge mthong /
de nas sgo rtsar byon nas nang du 'byon rtsis byas pas 'brog chung bas sgo bkag sing ston gyis sna len byas te dro rting la spyan sngar mjal /
gser dum cig gis phyag rten byas /
'gro mgon gyi zhal nas thang ma chad dam gsung /
chus de'u khyer byas pa la rta'i rkang pa spo to cig la tshugs pas thon zhus pas /
da dus kho bo der yod pa yin /
lar kho bo rdo rje gdan na 'dug kyang khyod 'ong dgos pa yin /
skye ba 'di kho na'i bla ma ma yin /
nyams rtogs bskyed pa'i bla ma yin gsung /
de nas phyis gtor ma'i dus su da phyi sar pa sgo kha na sleb nas nang du ma 'ongs ba'i bar der sar pa'i lus las sar pa 'dra ba cig chad nas kho bo la thim gsung /
de nas phyi zhig na khyod la grwa pa 'di tsam zhig 'ong de'i nang nas khyod rang tsam 'di 'ong gsung /
de'i dus su lung pa 'di na nga rang las drag pa e yod dgongs pa byung /
nye gnas sbas sgom la sbas sgom sar pa 'di bya yul ba 'dra ba ang gsung /
de nas zla ba gsum na nga ni klad pa lug kyang gsol ba btab pas chog snyam pa'i dgongs pa byung /
gser zho gang gis maN+Tal byas nas phul ba zhu byas dngos grub lta bu cig byed pa yin /
gdams ngag kyang mi zhu byas pas /
lan cig bzhud nas gser bzhes /
maN+Tal phyir gnang nas de dad pas khams gso nus pa bya ba yin /
maN+Tal phul la gsol ba thob dang da dung 'char rgyu mang po yod pa yin gsung /
de nas lan cig na chos byung tshad zung dang kho bo la brgyud pa 'ded mi dgos pa yin /
khyod la dgos pa'i dus shig 'ong /
bod na zhu byas dngos grub las zhen pa chung ba med de lu yi pa cig yod pa yin /
rgya gar na bi rU pa zhen pa chung ste brgyad stong pa cig yod pa yin gsung /
yang bla ma bsten pa gdams ngag yin /
rang gis nyams su myong ba man ngag yin gsung bas /
de phyin chad tshig bzhi pa yan chad gsung thams cad la yi ger ma bris pa med gsung /
nyin cig gdams ngag gcig gsungs pa brjed dogs nas rtsig ngos la bris nas phyir byon /
de nas nang du byon nas de gzigs pas de phyin chad brjed dogs pa ma byung phag mo grur byon nas lo gsum tsam lon pa'i dus su khyod da lta song yang mkhan slob kyis chos zhu ba 'ong ba yin gsung /
kho bo'i chos kyi  bdag po khyod kyis byed pa yin yang gsung /
dge slong cig gyis gsung ba la bdag sgrub pa byed pa yin pas /
dge slong mi byed par zhu zhus pas /
dpal rgwa lo yang dge slong yin te /
gnam mtsho la lo bdun bsgoms 'dug ding sang mi chen po'i phyag len byed dgos pa yin gsung /
skabs shed du gzims mal na bzhugs pa la sngar med pa'i chos tshan cig thugs la 'khrungs /
der 'gro mgon phyag mkhar bsnams nas byon te /
phyag mkhar thugs kar gtad nas 'di kho bo min pas mi shes gsung /
nub cig yab kyis te'u chu cig byin pa rmis pas bza' mi zad pa'i gtor la longs spyod pa yin gsung /
yang yab kyis lde mig ya gcig byin pa rmis te phyin chad ched du bya mi dgos pa byung /
dgung lo nyi shu rtsa bzhi'i btsas ma'i dus phag mo grur phebs /
lo drug phag mo grur bzhugs /
dpal phag mo gru pa gshegs nas zla ba gcig phag mo grur bzhugs nas dbon phyag dang yon bdag rmog sgom la sogs dang 'grogs nas mal gro la byon te 'chad kha ba la chos gsan /
de nas klung shod na yang bka' gdams pa 'ga' zhig dang 'grogs nas byon pas khong rnams na re /
zhwa de spos zer ba la /
der nga'i zhwas dbur stod 'dir skyel ma thub pa cig byed dgos dgongs pa byung /
de nas phod mdo khang chen du byon pas dge bshes khang chen pa phyir byon pa dang sgo 'gag tu mjal bas khong dad nas khong gi bla mchod du thang mgo dgon par dgun cig bzhugs /
de'i dpyid nas si?  gler bzhugs /
de dus khams nas rta bzang po cig dang bsun ma byung bas phag mo grur byon nas /
gdung rten bzhengs pa'i zhal brda dang lha bzo'i bsnyen bkur la dbyar cig bzhugs nas rta la sogs pa'i 'bul ba mdzad /
se gler bzhugs pa'i phyi lo slob dpon sgom pa yang byon nas brag skas kha na yar byon pas /
nang na phag mo gru pa'i gsung lhang lhang 'dug par thos nas nang du byon te /
khyed kyi gsung phag mo gru pa'i gsung rang du thos /
sngar phag mo gru pa'i gsung gis /
kho bo gar 'gro bar khyod 'khrid pa yin gsung ba yod pa de yin par 'dug snyam pa byung gsung /
de nas zhang sho mar pa bgres po cig la mkhan po zhus /
las kyi slob dpon mar pa rtsom thang ba /
gsang ste ba zhang ston sgo mig pas mdzad de sho ma rang bsnyen par rdzogs /
de nas yang se gler bzhugs pa'i tshe khams nas bsu rtas sleb /
kho gtsang du song shul du phag mo grur 'bul ba skyel du byon nas myur bar log byon pas khang chen pas rig nas mi tshang bsdus nas khams su mi bzhud pa'i zhu ba 'bul du bcug pas bzhugs par zhal gyis bzhes /
de nas grwa pa mang du 'tshogs nas ma shong bar dgon pa 'pho bzhed pa'i tshe /
se gler nam mkha' la sgra cig grag nas /
khyod da ste lo bdun na dar spras rong gsum dbang du 'du zer ba cig byung /
de nas dgon sa brag po che phyin chad du gzigs pas ma rnyed par log byon pas tar mdar sleb tsa na /
'gong lug na re /
pha ri stag lung zer ba 'di  dge bshes spo to ba'i bzhugs sa yin /
phu na brag phug legs po cig kyang yod zer bas /
stag lung du byon nas byin rlabs brag khung du de nub bzhugs /
de nas stag lung gi mdzo ra'i gong der yang dgon btab nas bzhugs /
de dus dpon slob bco brgyad yod /
de la spyir stag lung 'di 'gro ba'i mgon po rin po ches dgung lo drug cu bzhes pa sa mo glang gi lo la sku lus kyi bkod pa bcu gnyis mdzad pa'i tshe /
sku lus kyi bkod pa gcig gis stag lung gis thams cad zhabs kyis bcags shing byin gyis brlabs te /
stag lung gi sa thams cad sngags 'dam dang chu thams cad sngags chur mdzad nas /
'gro ba'i mgon po rin po che'i zhal nas /
khyod kyi phrin las rgyas pa'i sa cig nyi ma byang phyogs pha gir 'dug rab khyod khams su 'gro thang ba yin pas khyod khams su thengs gcig song /
de'i rjes su sngon gyi las kyis bskos pa'i gnas shig dang 'phrad cing /
gnas der phrin las thams cad rgyas pa yin /
de yang sa shin tu rtsub cing mi las gyur pa'i 'dre cig gis sna drangs pa'i lha 'dre gdug can dpag tu med pa gnas pas sus kyang mi zin pa yin pa la /
kho bos thams cad zhabs kyis bcags /
lha 'dre thams cad btul /
byams pa'i las dang ldan par byas nas gnas de khyed kyis zin pa yin gsung nas /
kha ba can ljongs byang gi phyogs /
zhes pa la sogs pas lung bstan pa yin no / /
yang na nam mkha' la sgra byung ste /
da dung stag lung mi non pas bde mi  bde byung na 'phos zer /
der dbang phyug grags kyis phod mdor phyin pas spras pa'i sbrang pos mgo bcag pa la brten nas /
da se ba lung du lo bdun sdod pa yin gsung nas byon /
der grwa pa mang du 'tshogs /
lha rje bong chung ba dang phod mdo bas mkhar las chen po byed rtsis byas nas rmang nyi ma brgyad bting ba la /
'o skol 'dir mi sdod /
grwa pa mang dus 'dir mi shong /
stag lung du bong bu la nas khal nyil le ba cig byed pa yin gsung pas mkhar las gshol /
de nas dar spras rong gsum dang phod mdo bas stag lung du gdan drangs te /
dgung lo sum cu so dgu pa lcags pho byi ba'i lo la bla brang nag por phyags pheb nas bzhugs /
de dus bya rog gis shing dang bong dum ci rnyed khyer nas da lta'i yang dgon yod sar bskyal bas /
der bla brang 'phos /
de nas lo 'ga' song ba dang khams nas bla ma zla 'od pa la sogs pas bsu ba la byon nas gtser bas /
dpon slob lnga drug gis glang ling la kha bar du byon nas la phar lkog gi chu las gsol /
dbang seng ja ska mo skol /
khyag rum khar bu ram bsgor gsung nas gsol /
kho bos ku yung sgangs su phyin pa yin gsung /
de nub zhal shar du gzigs nas gzims pa la /
shar phyogs sprin gyis 'khrigs /
nub phyogs kyi nam mkha' dwangs sing nge ba byung bas /
de'i rgyu mtshan zhus pas /
thang skya nyams dams 'gro ba'i rtags yin gsung /
phyir nang nyi ma shar phyogs kyi sems can rnams kyi don mdzad pa yin gsung  nas mi 'bral ba dran pa gsum gyi chos gsungs /
de nas log nas ko khyim du bzhugs /
de nas bsu mi la phod mdo bas zhu ba byas nas khams su thegs ma dgos par tshur spyan 'drongs /
de'i phyi lo'i dbyar bkrab ting na bzhugs /
de'i tshe she pa dar re bsad nas dar yul ba dang rong pa ma 'cham pa'i bar du spyan drangs /
dar re'i mgo phul /
sha btson mang du yod pa btang nas dar rong gnyis dbang du 'dus /
de nas spras pas spyan drangs te spras pa dbang du 'dus /
'phral gyi rnam thar mdzad lugs zla ba gcig gi tshes gcig nas gnam stong gi bar gyi mdzad lugs ni tho rangs snga mo nas bzhengs nas sku khrus mdzad /
de nas phyag de nas maN+Tal /
de nas gsol 'debs /
nam langs nas nye gnas kyis spyan snga'i mchod pa brje /
gsung bcad 'byed par zhu /
sku khams e bde zhus nas bzhes pa 'dren pa zhu /
de'i ring la grwa pa 'gro 'dug byed pa dang don yod pa kun nye gnas kyis zhu /
gzhan su dang yang mi mjal /
bzhes pa tshar nas dro ma ran bar du gsung gcod /
dro ran nas nye gnas kyis mchod pa brje /
gsung bcad 'byed par zhu /
sku khams e bde zhu /
chab tsha skol ba zhu /
'gron po mi chen 'bod dgos yod na zhus nas 'bod /
gro zin nas chos khri la 'byon /
mjal 'os rnams mjal /
khrid mdzad /
de nas phyed ja skol ran pa dang /
chab tsha skol ba zhu /
rin po che pa gzims spyil du byon nas gsung gcod /
chab tsha gsol ran  pa dang gsung bcad 'byed /
chab tsha gsol ba zhu /
chab tsha 'dren 'os yod na 'bod /
phyis tshogs chen por song nas dro rting la gsung bcad mdzad nas chos khri la 'byon /
phyed ja mi gsol /
de nas gtor ma mdzad nas gsung gcod /
nye gnas kyis gtor ja skol ba zhu /
mgron po yod na 'bod /
mar me 'bul /
mchod pa brje /
de nas chab tsha 'dren /
sku khams bzang na chos dang bka' stsal mang du gsung /
de nas gzims khar phyi nang ci bzhes zhu /
gsung gcod pa rnams zhag re bzhin gyi mdzad pa yin /
sku khams ma bde na gsung chos mi 'ong /
bzang na yar ngo la 'ong /
bcu drug nas gnam stong bar du sngar zhus med na su dang yang mi mjal /
spyir rab tu byung nas sha chang zhal du 'khyer ma myong /
dud nag pa'i sbra dang khang par 'byon ma myong /
sku rags bshig ma myong /
phag mo grur bzhugs ring la yang g.yas g.yon gzhan du 'byon ma myong /
phag mo gru pas chos tshig bzhi pa ci gsung yang rtsa na mi bzhugs pa med /
sha dang bud med gzims khang nang du 'grim ma myong /
yang dgon dang nag tshang gnyis nas sha mgron la 'dren ma myong /
gling gseb tu chang 'ong ma myong /
bud med gling gseb tu zhag gsum las mi 'jog nag tshang du chab tsha skol ba /
gaN+Ti brdung ba /
chab skad gtong ba /
dung gtong ba /
dung lung 'gyed pa /
grwa pa 'gro 'dug byed pa la sogs ci byed thams cad zhu dgos /
ngo mtshar can gyi mthong  snang ni spras pa'i dang ra ba jo bo bgres pos bstan pa'i bdag por mthong /
shes rab dpal gyis thugs rje chen por mthong /
gzhan yang bde mchog lhan skyes /
rje btsun mar mthong ba la sogs pa dpag tu med pa dang /
sku'i bkod pa du ma dus gcig la mthong ba la sogs pa mang du byung /
'gro mgon gyi zhal nas /
in+d+ra bud+d+hi gsum byung ba'i snga phyi gnyis kho bo yin /
bar pa khyod yin /
gsum ga ngo bo gcig pa yin gsung gsung /
chos khri la bzhugs dus sgom bsam gyis phag mo gru pa'i sku rang du mthong ba dang /
'da' khar kho bo bde bar gshegs pa dang 'bral ma myong /
thugs rgyud gcig pa yin gsung /
gzims spyil du slob dpon dpon po dang nye gnas rnams la bde bar gshegs pa dang kho bo 'bral ma myong byas pas ma go bar 'dug bde bar gshegs pa kho bo rang yin gsung /
de la spyir chu pho khyi la 'khrungs /
bco brgyad la rab tu byung /
nyi shu rtsa bzhi la dbus su byon nas 'gro mgon lo drug bsten /
nyi shu rtsa dgu la phod mdor byon /
phod mdo /
se gle /
thang mgo rnams su lo ngo bdun /
se ba lung du lo ngo gsum /
lcags byi la stag lung du phebs nas lo ngo sum cu tham pa'i bar du bzhugs /
grwa pa dpag tu med pa 'dus /
sku mda' khar grwa pa sum stong lhag tsam tshogs /
chos dang gser dngul gyi 'bul ba dpag tu med pa byung /
phag mo grur lan gsum byon pa'i phyi ma la gser sku dngul sku la sogs rten dpag tu med pa /
po  te sngo skya phyed dang drug brgya /
gser sbram dang g.yu rdog bzhi bcu /
ja sig? drug cu /
dar zab stong tsho gsum /
mdzo rta brgya /
gser srang brgya lhag gi mar me /
ber khrab la sogs mang du phul /
spyir phag mo grur mar me nyis brgya brgyad cu rtsa gsum btsugs /
'da' khar po ti sngon po bdun brgya /
skya bo dpag tu med pa /
gser sbram dang g.yu rdog lnga bcu /
dar zab phyed dang sum stong la sogs dpag med phul /
sa mo sbrul gyi lo la phag mo gru'i chos rnams gdan drangs pa gsan pas rkyen byas te /
thugs mug skyes nas sku khams ma bde bar khrid dang mjal kha'ang dgun de lan 'ga' zung las ma byung /
sku'i rim gro byed par zhus pas ma gnang /
drug cu rtsa dgu bzhes pa rta lo'i dpyid dang dbyar kyang khrid dang mjal kha lan 'ga' zung las ma byung /
mgo nya'i tshes bcu drug gi nub slob dpon dbon po la dpe mdzod kyi lde mig gtad nas /
khyod la de snga yang khong rnams rtsi bar 'dug pas khong gis bzhag sar sdod gsung /
lde mig phyag gis bdag la gnang bar zhu /
sems can la phan thogs pa'i smon lam cig kyang zhu zhus pas mdzad /
bcu bdun la tshogs su zhal bstan /
chos dang zhal brda mang du gsungs /
bco brgyad la'ang tshogs su byon /
bcu dgu'i dgongs ja kha'i dus su gshegs /
gdung sbyangs pas thugs ljags spyan gsum byon /
sku dang ring bsrel kyang grangs med pa byon no / /
lo gsar gyi zla ba'i tshes gsum la sku yal rin  chen mgon gdan sar bzhugs su gsol /
de nas ring por ma lon par sangs rgyas sgom pa yang sku gshegs /
de la sangs rgyas sgom pa 'di 'gro ba'i mgon po rin po che'i slob ma yin pa la /
dus phyis 'gro mgon gshegs nas stag lung thang pa chen po dang stabs gcig tu bzhugs pa de yin no / /
stag lung thang pa chen po'i dbon po dkar po zhes kyang bya /
'gro mgon rin po che nyid stag lung thang pa'i phrin las skyong grogs la byon pa yin pas sku yal ba zhes kyang bya /
mtshan dngos rin chen mgon ni /
yab yul ku lung gi sgang g.yang shed lung pa yin /
sgos bong ra stengs 'khrungs sa ni rab sgang na mkhar gsum yod pa'i dbus mal zhol du 'khrungs /
gdung ni stag lung thang pa chen po dang gcig yab ban blon mgo yags /
yum jo zi gza' bkra shis mtsho /
rin po che pa lhums na bzhugs dus yab kyis stag lung du mjal du 'ongs nas bzhugs pa'i tshe /
nyin cig stag lung thang pa chen po'i zhal nas /
mgo yags la 'dir shog gyis dang gsung /
byung ba dang /
khyod kyi shul du gzhan bu cig skyes yod par 'dug de nga la phul /
'bul gyis 'bul gyis gsung bas 'bul lags zhus /
de nas lo gnyis gsum tsa na 'tshur phu ba gshegs nas 'tshur phu ba'i gdan sa gang gis byed zer ba la /
stag lung thang pa'i gsung nas /
'tshur phu ba'i gdan sa gang gis byed kyang ngas ni gdan sa ba cig tshags byas yod gsung /
stag lung thang pa chen pos lnga  bcu bzhes pa lcags mo phag gi lo la 'khrungs pa yin /
de nas lo gsum pa chu glang la dbus dang bla ma zhang dang glang lung pa rnams gshegs pa yin /
lo bcu gcig lon pa'i tshe stag lung thang pas phrug chung gi cham tshe gcig gis sna drangs pa'i gnang sbyin mang du bskur nas byis pa de btsun pa gyis /
ming 'di skad thogs gsung ba byung bas /
yum gyis btsun pa mi bzo zer bas /
yab kyis khong rang la dri zer /
ngas btsun pa byas nas stag lung du phyin nas dge bshes byas chos bslabs nas /
khyed pha ma la yang gdams ngag phrin du bskur btang cig gsung nas /
lo de la mkhar po spyi dpon pa dang /
slob dpon 'gos lha khang lhag pa las thang skyar rab tu byung /
mkhan slob gnyis dang nags lung pa la chos mang du gsan /
dgung lo bcu gsum pa la dbus su byon /
yul mi rnams kyis skyel thung byas /
ma na re /
bu chos byed zer na nga dang ma phrad kyang mi sto chos gyis shig zer nas phyir song /
stag lung nas bsu mi btang ba dang glang li la khar mjal nas lam 'di nas dbu ru lung la byon nas phebs pa'i nyin stag lung thang pa'i gsung nas /
dar dkar po cig la lam gyis /
'phyar dar cig rgyab tu tshugs /
ri thel la 'phyar dar chung ba cig sngon la phyor /
dge 'dun rnams kyis ya thang la bsu ba gyis gsung /
de nas dar yug cig la phyag rten byas nas spyan sngar mjal 'phral du khams 'dri zhe sa can mdzad /
stag lung thang pa'i gsung nas skyes bu 'o ma brgyal lam gsung bas /
sku  drin gyis nyan par byung gsung nas dri smed mang du mdzad /
de nas skabs su shig tu rta brgyugs pas /
yab kyis rin po che ba la btsun chung chun zhus pas /
khyod rang kha rog sdod /
btsun chung gi tshod khyod kyis mi zin /
khos go chod nas 'ong cig gsung /
de nas gling gseb kyi spyil po sgo shar lta cig tu 'dag 'byar mdzad /
khrid zhu ba'i skabs ma gtogs spyan sngar yang ma byon par sgrub pa lo bdun mdzad /
de'i dus su stag lung thang ba'i gsung nas gling gseb 'di na btsun chung cig gis sems can dpag tu med pa'i don byed pa cig yod gsung /
dgung lo bcu dgu la mkhan po gtsang pa /
las slob sangs rgyas sgom pa /
gsang ste ba slob dpon sangs rgyas rnams las bsnyen par rdzogs /
spyil po'i ka ba bteg nas gzhan gyi gos 'og tu 'dzud pa dang /
sran ma bdun bdun tsam dus re la mtheb mdzub kyis phye bzhin gtong ba dang /
ja sig la sgo dang rtse ba bzhin mdzad pa dang /
skyil dkrung mdzad nas ngos chen po khang thog tu bsgyur ba la sogs mang du mdzad /
spyir stag lung thang pa chen po lo brgyad bsten /
nyi shu bzhes pa'i tshe stag lung thang pa chen po mnyel nas /
nyin cig sku yal ba la sku phyam cig dang zhwa theb cig g.yogs /
dpal phag mo gru pa'i phyag mkhar de phyag tu gtad nas 'bol khar bzhugs su bcug bzhengs la sgor sgor gyis /
sham sham gyis /
de bzhin du mdzad pas 'ong bar 'dug nga bas bsod nams che ba cig 'ong  gsung /
dpe mdzod kyi lde mig gtad nas /
'di na gling gseb tu ma grags pa'i chos tshan cig kyang yod de /
kho bos chos la ser sna byas pa min /
rten 'brel gyi gnad cig dang phag mo gru pa'i gsung cig la brten pa yin /
khyod kyis bstan du btub pas su zhu la byin /
byang seng la'ang byang seng dang rin chen mgon gnyis stag lung skyong ba la khur mnyam pa yin no gsung /
de nas stag lung thang pa dang sangs rgyas sgom pa gshegs ba'i bya ba rgya chen po rnams mdzad /
mkhan po bas da rin po che pas dpe cha la'ang gzigs rtog mdzad par zhu zer bas /
mkhan po ba /
'o skol gyi brgyud pa 'di slob ma mdun du byung ba'i dus su rgyud tshod dang bstun nas chos gang 'os ston shes pa cig min pa /
dpe la lta rtog byas pa'i dge bshes cis cang 'ong ba yin nam gsung nas /
gdams pa zhu ba rnams la gang la gang 'dul du ston /
bzang ngan 'bring gsum la thugs rtsis mdzad /
gzhan gyis stag lung thang par mthong ba grangs med pa byung /
sku'i bkod pa du mar mdzad pa yang lan mang du mdzad /
gzhan yang thub pa dang bde mchog sogs su mthong ba'ang mang du byung /
mngon par mkhyen pa'ang rgya chen po mnga' ba'i lo rgyus kyang mang du yod /
gzhan zha ba dang 'on pa dang long ba dang nad tshabs chen gyis btab pa rnams rten 'brel sna re'i gsung sna res gsos pa'ang grangs med pa mdzad /
sku 'bum 'bum khang dang bcas pa'ang bzhengs /
'bum khang gi sa'i brag brkos pas zhabs  bsnyung /
sa dpyad mkhan la bstan pas bla ma'i bla ri yin? pa brkos pas lan zer /
dngul gyi gdung khang khru gang ba cig dang mtho gang ba cig bzhengs /
de rjes dngul gyi gdung khang chen mo /
nyi ma'i dkyil na gser srang bcu bdun la phag mo gru pa'i sku blugs pa bzhugs pa dang /
dngul gdugs can gyi nyi ma'i dkyil na dngul bre gcig la bzhengs pa'i stag lung thang pa chen po'i sku bzhugs pa gnyis bzhengs /
de'i ltag la stag lung ba'i dngul sku chen mo bzhengs /
der mkhan slob la sogs gros la dbang ba rnams bsags nas /
rten rnams dang gsung rab rnams mangs nas mi shong bar 'dug pas mchod khang che ba cig bzhengs pa'i gros gyis la lan thong gsungs pas /
slob dpon khu na re /
mchod khang ci 'dras kyang chog sgom khrid skyong bar zhu /
gser 'bum brgya bas sgom chen cig dga' zer /
gzhan rnams na re /
mchod khang yang bzhengs par zhu /
sgom khrid kyang skyong bar zhu zer bas /
dgung lo sum cu rtsa bzhi bzhes pa shing pho spre'u nas gtsug lag khang chen mo rtsig pa la zug nags shod du shing gcod du btang bas 'bri khung pas bkag nas bod nas shing btsal rdo nas shing mang du drangs /
de'i skabs su phod mdo'i lde mig phyag tu byung bas /
de la brten nas 'bri khung pa'i dpon pos nags shod nas shing 'dren par zhus nas nags shod nas shing rnams drangs /
bran kas sa brtags pas gling gi phod 'dra ba cig byas na bzang zer nas gling gi mgor  byas /
mchod khang ka ba brgyad cu la khyams stod ka tshar bzhi la so gnyis /
khyams smad ka tshar gsum la nyi shu rtsa bzhi /
'gram gnyis na drug drug ste bcu gnyis /
glo 'bur gnyis na gnyis gnyis te bzhi /
sgo khang la bzhi /
sgo phubs la bzhi ste brgyad cu'o / /
shing brtsegs bcu gsum yod /
byi ba lo la khyams stod smad tshar /
mkhan slob bskos nas rab byung sgrub pa dang /
chos sgo 'byed pa /
nyan bshad sgom sgrub byed du 'jug rin po che pa rang ni stag lung thang pa chen po'i rnam thar ji lta ba bzhin du mdzad /
gdams ngag la bsre bslad /
gsol 'debs dang smon lam la bsgyur ba tshig gcig la'ang mi mdzad /
rtag tu tsog pur bzhugs nas dbu sngas la 'jog ma myong /
byang du 'byon dus 'khor rnams la'ang sha sdom /
mtshon cha'i 'bul ba byung tshad sku mdun rang du gcog rten 'bul rnams phyag tu bzhes /
gzhan mis sdud /
nag chags la khrid mi mdzad /
nag chags kyi dri smed mi mdzad /
don med pa'i zhal bkyal mi gsung /
gdan sar phebs dus yon bdag gi khul rnams kyang rgud de las med kyang de rnams kyang dar rgyas su 'phel /
'bul ba 'ong ba la'ang bsam gyis mi khyab /
nang nas rgyags 'gyed dgos kyang shin tu mang bar yod /
de rnams la zla re la khal phyed ma 'gyed /
gzhan rnams la 'gan re ster /
tshan cig la ci dgos sbreng /
nang so nas thab kha brgyad cu rtsa gnyis skyong /
phyi nas 'ong ba mthong na 'di tsam gar  shong na bsam pa 'byung /
nang nas 'gro ba mthong na lar phyid mi 'ong bsam pa 'ong /
gtsug lag khang chen mo yang rten gsum gyis khengs /
dang por gdan sar byon dus grwa pa rnams mi 'gyes pa'i bca' ba byas kyang ma nyan pa gyes /
spyil po rnams kyang zhig nas sog btab /
grwa pa bdun brgya tsam las med pa byung na'ang /
de rting grwa pa mang du 'phel nas nyis stong brgyad brgya byung /
de yang 'phel nas sum stong bdun brgya tshogs /
spyil po yang mang du 'phel /
gshegs dus ni lnga stong tsam tshogs /
dang po gdan sar phebs gdong du nas khal bdun las med /
gser srang lnga brgya tsam gyi bu lon yod pa la /
dus phyis nang thams cad gser dngul gos dar la sogs pas khengs /
phyi thams cad gnag rta stong stong tsam gyis gang ba byung /
stag lung pa'i khyi la'ang ldog tsha zer ba'ang rin po che 'di'i ring nas byung ba yin /
bzhi bcu rtsa bdun bzhes pa me pho spre'u'i lo la 'ja' dang sgra dang 'od dang sa g.yo ba la sogs mang du byung /
chibs 'brug khyung seng ge la'ang sngo byung /
grwa pa g.yas g.yon du 'gro ba rnams la gar yang ma 'gro gsung nas /
la la la khyod kyis khrid tshar ba yin gsung ba la sogs pa mang du mdzad /
nye gnas rnams la'ang ja dang bu ram dang me shing la sogs pa'i tshogs chen po dgos pa yin gsung /
de nas zhal brda mang du mdzad nas gshegs /
gdung sbyangs pas ring bsrel gyi char bab /
thugs ljags spyan phyag sor lha sku ring bsrel mang du  byon /
mthong snang kyang grangs med pa byung ngo / /
de'i gdan sa ba sangs rgyas yar byon shes rab bla ma ni /
bod ra stengs kyi gdong snar yab chen mgon rgyal dang /
yum lha mo dpal gyi sras su chu mo phag gi lo la sku bltams /
chu phag 'di stag lung thang pa'i drug cu rtsa gnyis /
'bri khung pa'i re gcig sku yal ba'i bcu gsum pa /
rong pa rgwa lo 'khrungs pa'i lo de yin /
sku gzhon pa byis pa'i dus nas dad pa dang brtson 'grus dang snying rje che ba /
na mnyam rnams sdig pa las zlog cing dge ba la sbyor ba /
gcig pu dben par spyod pa cig byung /
bcu drug pa la mkhan chen ga ston bla ma dang slob dpon lha khang ltag pa las rab tu byung /
mtshan shes rab bla mar gsol /
'dul ba'i phran rnams kyang gsan /
slob dpon nags pa la gdams pa mang du gsan /
sa phu dgon du sgrub pa mdzad /
gzims khang gi khar bya rog gis 'phyag pa sogs mang du byung /
bcu dgu la dbus su byon nas stag lung thang du sku yal ba'i drung du mjal /
chos khrid rnams yongs su rdzogs par gsan /
mkhan po gtsang pa dang slob dpon khu ston dang /
gsang ste ba slob dpon don mo ri pas mdzad nas bsnyen par rdzogs /
lo bco lnga'i bar du sgrub pa mdzad /
mngon par mkhyen pa rgya chen po mnga' /
sum cu rtsa bzhi pa me pho spre'u la sku yal rin po che gshegs nas gdan sar phebs /
gser 'bum dang /
dngul gyi gdung khang dang /
mchod khang chen mo'i thigs khang dang ras bris mang  du bzhengs /
dngul sku chen mo dang chung ba mang po bzhengs /
gsung rab rgyun 'don dang lo re bzhin 'don pa'i srol mang du btsugs /
sA tsa grangs med pa dang sku grangs med bzhengs /
dge 'dun sum stong drug brgyar 'dod pa rnams chos dang zang zing gis yang dag par bskyangs /
bslab pa rin po che rnam pa gsum la gtso bor mdzad nas /
dge 'dun gyi gling rnams kyang nag khrims la sogs shin tu dam par mdzad /
'gro mgon chos rgyal 'phags pa gong nas byon pa'i dus su mang+gal gu ru phod mdor spyan 'dren du byon pas /
khyed kyi bla ma sangs rgyas yar byon tshogs su 'byon na nga yang 'ong /
mi 'byon na nged klung shod la 'gro ba yin gsung bas /
sangs rgyas yar byon tshogs su 'byon pa'i zhu ba byas pas /
nga ma shi'i bar du yang dgon gyi them pa mi rgyag bsam yod pa yin te /
da bla ma'i gsung mi chogs gsung nas bla ye thang la byon nas bla ma 'phags pa dang phyag rtse sprod mdzad /
sangs rgyas yar byon khu dbon gnyis sus kyang mi mthong ba la de ring mthong ba de khyed rnams la nga'i khyos ma yin gsung /
sangs rgyas yar byon pas nged kyi dbon po bkra shis bla mas mgo byas /
stag lung ba'i sde ma lag dang bcas pa'i rgyab kha bdag gnyer khyed mkhyen pa'i zhu ba mdzad /
bdun cu bzhes pa chu pho spre'u la gshegs /
gshegs khar nye gnas rnams kyis bka' gsal zhus pas /
shar phyogs rdul dang bral ba'i zhing khams na chos rje yab sras rnams bzhugs pas der gsol ba thob  gsung /
gdung sbyangs pas nam mkha' 'jas gang /
me tog dang ring bsrel char ltar bab /
thugs ljags dang ring bsrel mang du byon no / /
mang+gal gu ru ni /
mes ban glang 'bar po la sras bzhi yod pa'i che shos stag lung thang pa /
yon bdag mgo yags /
mgo rgyal /
bla ma zla 'od dang bzhi'o / /
mgo yags la sras sku yal bar ba /
yon bdag chos yags /
a kun /
chos skyabs dang bzhi'o / /
chos yags la sras mang+gal gu ru /
zhang skyabs /
thub pa /
long po dang bzhi'o / /
bla ma zla 'od pas phyis stag lung du byon nas sku yal ba'i skabs su stag lung du gshogs /
mang+gal gu ru chos yags dang zo zi gza' gzungs sgom gyi sras su lcags mo yos la 'khrungs /
lcags yos 'di sangs rgyas yar byon gyi nyi shu rtsa dgu pa yin /
dgung lo bcu drug pa la mkhan po thang skya ba dang /
slob dpon mkhas pa grags pa bzang po las rab tu byung /
mkhan slob la 'dul ba dang lam sgron dang /
jo bo rje nas brgyud pa'i chos mang du gsan /
bla ma mkhas grub chen po la kye'i rdo rje dang /
dus 'khor dang /
gsang 'dus sgron gsal dang /
gdan bzhi /
ma hA mA yA /
phag mo /
dpyal gyi chos drug dang /
gur dang /
sam+bu Ti /
stag lung thang ba chen po'i zab chos /
phag mo brda bzhi /
nA ro pa'i bzhi chos rtsa 'grel /
bde mchog snyan brgyud /
sems bskyed sum sbrel /
rin chen them skas /
dbang gi lag len /
zab mo bla ma'i rjes gnang /
lam lnga'i bshad pa dang man ngag gi rim pa mang po /
bshad brgyud mang po /
snyan brgyud mang po /
dbang byin rlabs kyi bka' mang du zhus /
nyi shu rtsa lnga la dbus su byon pa'i dus su bla ma mkhas grub chen pos skyel thung mdzad de /
rdzogs su mgur yang gsungs te /
bla ma de ni mkhyen pa dang thugs dam shin tu bzang ba cig yin par 'dug stag lung du phebs pa'i phyi de nyin yang dgon du sangs rgyas yar byon dang mjal /
khams nas slob gnyer la yong ba mang po dang lhan du mjal bas /
'di rnams su yin gsung /
'di rnams mdo khams nas mi drag gi bu rkyang lags pa slob gnyer byed du 'ongs pa lags zhus pas /
khyed rang rnams slob gnyer byed par 'dod na gsang phur song /
dbon po rang gling gseb tu bskru sprang ma byed par /
nang so nas nas zho lnga long la nang par nas mtshams la sdod /
slob gnyer khams su byas pa des chog rang re'i brgyud pa 'di sgrub brgyud yin pas sgrub pa gal che bas sgrub pa la gtso bor gyis la 'bad pa thon gsung /
nang bar bla ma gling pa la mjal dar zhus pas /
nang so nas ja zho do /
bu ram sgo gang /
ta huM? gi ber thul gcig rnams gling pa la bskur nas /
ber thul gyon sang nu bo 'phrad du 'ong bar 'dug pas /
chos brgyad gzobs kyis gsung nas bkra shis bla mas mjal /
lo de nyid la mkhan po thang dkar pa 'od zer 'byung gnas /
slob dpon mkhan dpon pa rin chen bkra shis la sogs las bsnyen par rdzogs /
de nas sangs rgyas yar byon gyi drung du nA ro'i chos drug dang phyag rgya chen po la sogs pa gdams pa mang du zhus nas lo bcu drug tu su dang yang mi mjal ba'i sku mtshams dam par mdzad nas rtag tu bsam gtan la mnyam par bzhag pas ting nge 'dzin bsam gyis mi khyab pa brnyes nas /
ro gcig gi sgom thugs la 'khrungs te /
gser srang bcu gcig thang sku bcu gsum /
ro gcig gi rtogs pa dang bcas pa sangs rgyas yar byon la phul /
lo bcu drug song rjes chos rgyal 'phags pa gong nas phod mdor phebs pa'i spyan sngar byon nas stag lung du spyan drangs /
de'i tshe 'gro mgon 'phags pa dpon g.yog bdun mdzad nas ka drug tu phebs pa la /
byin rlabs sgrub thabs dang bka' lung mang po zhus /
rgyab kha bdag gnyer mdzad pa'i zhu ba sangs rgyas yar byon gyis phul ba bzhin 'phags pas zhal gyis bzhes /
de nas sangs rgyas yar byon gshegs khar stag lung ba yon mchod pa rnams ngas ji ltar bskyangs pa bzhin du khyod kyis skyongs /
bca' ba dang rnam thar rnams kyang nga'i lugs bzhin gyis gsung nas /
zhabs spyi bor bzhag rang lo zhe gsum pa chu mo bya la gdan sar phebs nas /
mdzad sbyong rnam thar thams cad gong ma rnams kyi lugs bzhin du mdzad /
mngon par mkhyen pa yang rgya chen po mnga' ba'i lo rgyus kyang grangs med pa yod de /
stong gsum zil gnon gyi thub pa'i sku chen po bzhengs pa'i dus su /
gros pa rnams kyis de tsam gser gyis  mi lcogs pas /
rag sku jo bo'i sku tshad tsam cig bzhengs pa 'thad zhus pas /
gser nga la med de rgyal po chen po la yod gsung /
phyis se chen gyis gser bre drug gnang byung ba la sogs shin tu mang bar yod /
gdan sar phebs rjes su gdung rten bkra shis dpal 'bar gyi khrid de /
sku 'bum gyi bzo lhag ma la sogs mdzad cing /
lha chen stong gsum zil gnon bzhengs par brtsams pa'i tshe do ba dar she la gros gnang bas rin po che'i thugs dgongs grub nas 'ong /
ngas kyang ci nus kyi zhabs tog byed gsung nas /
rta nyis brgya dang dgu bcu go brgyad phul /
rus shing btsugs pa'i skabs su sa g.yo ba la sogs pa'i ltas khyad par can mang du byung /
tshar ba'i dus su chos rje dpal bzang po dang /
gcung bya bral ba /
mkhan po gtsang pa /
slob dpon rgyal pa /
kong pa dar she /
gnyan thog nam ye rnams kyis rab gnas mdzad /
shar sgo'i nang du gyang ris dang /
lder sku rnams kyang bzhengs pa la sogs pa'i bya ba dpag tu med pa mdzad cing /
lo nyi shu rtsa lnga'i bar du gdan sar bzhugs /
dgung lo drug cu rtsa bdun bzhes pa me mo bya'i dbyar 'bring gi tshes bcu drug la /
rin po che dpal bzang po sku mched kyis dbu mdzad pa'i mkhan slob dge 'dun mang du bos nas /
ngas ji ltar bskyangs pa bzhin du dbon po dpal bzang pos gdan sa 'di skyongs /
gcung gis dbu mdzad rnams kyis kyang de'i rjes su 'brongs gsung ba la sogs zhal brda zhib par  mdzad nas zhi bar gshegs /
gdung sbyangs pas thugs ljags spyan gsum byon zhing /
ring bsrel kyang mang du byon no / /
chos rje dpal bzang po ni /
zhang skyabs kyi sras bzhi la rin po che dpal bzang po /
yon bdag thugs rje skyabs /
yon bdag gsung drung 'bum /
gcung bya bral ba rnams so / /
yum chos lcam gyi sras su me mo sbrul la 'khrungs /
chos rgyal 'phags pa'i zhabs la gtugs nas chos mang du gsan /
sa skya la sogs su bzhugs /
mang+ga la gu ru'i drung du bka' brgyud kyi gdams pa thams cad tshang bar gsan /
rang lo zhe gcig pa me mo bya la gdan sar phebs /
nga gsum pa sa mo bya la rat+na gu ru gdan sar bzhugs su gsol nas kun spangs mdzad /
nga bzhi pa lcags pho khyi la zhi bar gshegs /
chos rje rat+na gu ru ni /
g.yang shod bong ra stengs su sa pho byi ba la 'khrungs te /
yum ni gzungs lcam zhes bya'o / /
mkhan chen bsod rnams ye shes pa dang slob dpon seng bzangs pa las rab tu byung /
lo bcu drug pa la 'jam dbyangs rin chen rgyal mtshan pa dang mjal nas chos mang du gsan /
dgung lo bcu dgu la dbus su byon /
rin po che sangs rgyas dpal bzang pa'i drung du kye rdor dang /
bde mchog dang /
gshin rje dgra nag gdong drug la sogs pa'i bka' mang po dang /
nA ro chos drug la sogs pa'i chos bzhugs pa thams cad gsan /
nyi shu rtsa gnyis pa sa mo bya la rin po che sangs rgyas dpal bzang pos lha chen bzhengs pa'i rab gnas  dang lhan cig tu gdan sar bzhugs su gsol /
lo de la sa skyar byon nas 'jam dbyangs pa /
bdag nyid chen po /
grags pa rgyal mtshan /
kun dga' seng ge rnams bsten nas chos mang du gsan /
de nas jo mo nang du kun spangs pa'i drung du mjal nas /
kun spangs pas mkhan po /
bstan pa'i rgyal mtshan gyis slob dpon /
kun mkhyen yon tan rgya mtshos gsang ste mdzad nas bsnyen par rdzogs /
kun spangs ba'i drung du dus 'khor gyi dbang mo che /
sbyor drug la sogs gdams pa dpag tu med pa gsan /
yon tan khyad par can 'khrungs /
kun spangs ba yang shin tu mnyes /
de nas khyi lo la phyir phebs /
lo de la rin po che sangs rgyas dpal bzangs? po gshegs /
gser 'bum bzhengs pa la sogs pa'i bya ba rgya chen po rnams mdzad de /
rang lo lnga bcu rtsa gnyis pa sa mo yos la gshegs /
chos kyi rje rat+nA ka ra ni /
yon bdag thugs rje skyabs dang yum gzungs lcam la sras gsum 'khrungs pa'i gcen chos rje rat+na gu ru /
de 'og rat+nA ka ra ste lcags pho byi ba'i lo la 'khrungs /
mkhan chen bsod nams ye shes dang /
slob dpon sangs rgyas bzang po las thang skya lha khang du rab tu byung /
rin chen 'byung gnas su mtshan gsol /
paN chen shAkya shrI'i sdom brgyud 'dzin pa mkhan chen sher mgon pa dang slob dpon bsod nams dbang phyug pa la sogs pa las bsnyen par rdzogs /
'dis kyang sa skyar byon nas bla ma bdag nyid chen po /
bla chen kun blo la sogs  pa dang /
dpang lo tsA ba /
'jam dbyangs don yod pa /
chos rje bsod nams rgyal mtshan rnams kyi drung du gsan pa mang du mdzad /
de nas jo mo nang du byon nas byang sems rgyal ye la sbyor drug gi khrid dang /
sems 'grel skor rnams yongs su rdzogs par gsan pas ting nge 'dzin gyi sgo phye /
de nas stag lung du byon nas rat+na gu ru'i drung du bka' brgyud kyi chos ma lus pa gsan /
gzhan yang lam 'bras la sogs mang du gsan zhing ka drug tu bzhugs /
rang lo bzhi bcu pa sa mo yos la gdan sar byon /
de dang nye ba'i rjes su rat+na gu ru gshegs nas /
lha chen rgyab mtho nyi shu rtsa gcig pa dang /
gser 'bum mtho nyi shu yod pa dang /
bstan 'gyur bzhengs pa la sogs bya ba rgya chen po rnams mdzad /
rgyud sde dang sde snod kyi bshad pa btsugs /
chos drug lam 'bras /
sbyor drug la sogs pa'i khrid rnams btab /
rang nyid kyang bla ma gong ma rnams kyi rnam thar bzhin du mdzad cing /
gzhan dag kyang bla ma gong ma rnams kyi bca' khrims bzhin du mdzad de rang lo drug cu rtsa gnyis pa lcags mo glang la gshegs /
de yan gyi rin po che rnams khams nas phebs pa yin /
kun spangs nam mkha' dpal bzang po nas bod du 'khrungs pa yin no / /
chos rje nam mkha' dpal bzang po ni /
yon bdag ye shes rin chen dang /
yum phyug mo dpal le'i sras su chu mo bya la 'phan yul gyi dar yul du sku 'khrungs /
lo lnga tsam nas gzhan sdug bsngal ba gzigs pa na  spyan chab 'byung ba tsam gyi snying rje chen po 'khrungs /
sku gzhon pa'i dus su sprang po ltogs pa'i snang ba rgyun du byung bas /
mas ming yang sprang por btags /
gzhan yang yon tan rgya mtsho /
kun dga' bo /
nam mkha' rin chen zhes kyang btags te sngon gyi las kyi dbang gis ming yang mang gsung /
dgung lo bdun pa me mo yos la mkhan po bla ma nam legs pa /
slob dpon don yod pa las rab tu byung /
mtshan nam mkha' rgyal mtshan dpal bzang por gsol /
lo brgyad pa la mngon shes 'khrungs /
dgung lo bcu pa la brtag gnyis kyi TI? ka mtshan? la sogs la byang bar mdzad /
sbyor drug las 'byung ba'i rtags rnams ma bsgoms par mngon du gyur /
bcu gcig pa la snying rje tshad med pa /
skyo shas drag po /
zab mo'i gsung rab la brten nas gnas lugs zab mo'i don rtogs pa /
'chi ba mi rtag pa rnams bcos ma min pa 'khrungs /
sku skye ba snga ma rgya gar dang gtsang la sogs par 'khrungs pa'ang dran /
dus phyis ting nge 'dzin la bzhugs pa na 'das ma 'ongs rnams kyang mkhyen pa dang /
'phags pa spyan ras gzigs dbang phyug la nub mo gnyis su chos gsan pa'i snang ba byung gsung ste /
de la sogs pa dpag tu med na'ang phal cher mi gsung /
gnas 'dir lo bco brgyad sdod pa'i smon lam btab /
spyir tshe tshad lo sum cu so bzhi yin /
gdams ngag zab mo'i byin rlabs la nges pa med gsung /
dgung lo bco brgyad la chos rje bla ma dang /
lo chen byang rtse  las dus 'khor /
spyod 'jug thub pa'i dgongs rgyan /
skyes rabs la sogs gsan pas tshar re la thugs su chud de thugs las gsung /
kho bos skye ba mang por dus 'khor la sbyangs las che ste /
tshe 'dir yang dka' mo byung /
nges don la rtsol ba ma byas kyang shes par byung /
dang po mu stegs kyi chos shig e yin bsam byung ste /
da lta ni kho bo las zhen pa che ba med gsung /
skabs zhig tu sangs rgyas don yod grub pa'i phyag na bai DUr+ya'i lhung bzed bdud rtsis gang ba bsnams pa'i dpung rgyan gyi nor bu las 'os 'phros pas kho bo'i lus snang bar mdzad pas ting nge 'dzin brtan por gyur kyang gsung /
kho bos gtsang du sgom yun ring du byas pas tshe 'dir ting nge 'dzin skye myur ba yin la che gsung ste /
grub chen yu mo'i sras d+harme shwa ra yin par bzhed pa yin /
sbyor drug bsgoms dus mnal lam du 'o ma phor gang gsol 'phro la lus pa cig byung /
lo gcig bsgoms na mchog 'grub par nges te gsung /
spyir bla ma bsten pa la lo chen byang rtse /
don yod rgyal mtshan /
thogs med pa /
chos rje bla ma dam pa /
chos rje rat+nA ka ra la sogs drug tsam bsten /
de rjes su jo stan mkhan chen bkras tshul ba /
las slob tshul bla ba /
slob dpon ston rgyal rnams las dgung lo nyi shu rtsa bdun pa la lha sar bsnyen par rdzogs /
dgung lo nyi shu rtsa dgu'i bar du dbyar chos dgun chos ma chag par dus 'khor /
brtag gnyis /
spyod 'jug thub pa'i dgongs rgyan /
skyes rabs /
lam 'bras gsungs / /
nyi shu rtsa dgu pa la rat+nA ka ra gshegs nas sku 'dab /
lha chen dang rnam rgyal mchod rten bzhengs pa la sogs pa mdzad de gdan sar byon /
lo bco lngar tshogs pa bskyangs /
sbyor drug gi khrid yig ngo sprod /
rtsis yig la sogs pa'i bstan bcos dpag tu med pa mdzad /
zab mo'i gdams pas kyang gdul bya rnams legs par bskyangs /
dus 'khor gyi bshad pa rgya cher mdzad bzhed na'ang cung ma grub /
gtso bor sku mtshams kho na la bzhugs /
sog yan chad du lan drug bdun gyi bar du byon /
dgung lo bzhi bcu zhe gsum gyi bar du gdan sar bzhugs /
gling thams cad kyang dar /
dge 'dun gyi sde rnams kyang 'phel zhing dar rgyas che'o / /
de nas rin po che bkra shis dpal brtsegs pa gdan sar bzhugs su gsol nas /
se gler lo bzhi'i bar du bzhugs /
bskyed pa'i rim pa bde mchog dang gshed dmar la mdzad /
rdzogs rim sbyor ba yan lag drug pa la mdzad /
sngar lo so dgu bzhes pa'i skabs su da ste lo bzhi bcu zhe bdun brgyad kyi skor la skeg chen yod gsung ba bzhin rang lo zhe bdun bzhes pa sa mo lug la gshegs /
de'i phyi lo spre'u lo la sku 'bum dang lha chen la sogs kyang bzhengs so / /
de ltar na dam pa 'di ni sngon sku skye ba snga ma mang por sbyangs pa'i skyes bu chen po /
gzhan pas khyad par du gyur pa ste / /
'phags pa'i yul du bdag cag sngon / /
log par lta bas sems khrid kyang / /
dus kyi 'khor lo dang mjal bas / /
phyi nas  gangs ri'i khrod 'di ru / /
yan lag drug ldan nyams su blangs zhes dang /
lo lngar gyur tshe bag chags sad / /
lo bdun lon nas chos dang mjal / /
lo dgu lon nas gsang sngags shes / /
bcu drug lon tshe phar phyin dang / /
rdo rje theg pa nges par rtogs / /
da ni theg gsum dgongs pa'i ro /
gnyis su med par kho bos rtogs / /
zhes kyang gsung bar mdzad do /
chos rje bkra shis dpal brtsegs ni /
yab kun dga' bshes gnyen dang yum 'jam dpal skyid gnyis kyi sras su sa mo phag gi lo la sku bltams /
chos rje raT+nA kA ra byang nas byon pa cig la mjal bas /
phyag gis byugs shing byin gyis brlab pa mdzad /
'gro ba dpag tu med pa'i mchod gnas su 'gyur bar lung bstan /
dgung lo drug pa la slob dpon sgom pa rin gzhon gyis 'bri klog la sogs phul /
bcu gcig bzhes pa'i tshe slob dpon rin chen dpal ba zhes bya ba bka' brgyud kyi chos skor thams cad kyi bdag por gyur pa /
mdo sngags kyi yon tan du mas phyug pa /
sku shin tu btsun pa /
mngon par shes pa rgya chen po mnga' ba de la sprad de /
rgyud gsum man ngag dang bcas pa gsan /
khyad par brtag gnyis skor la byang bar mdzad /
spyod 'jug dang shes rab brgya pa la sogs pa mang du gsan /
bcu bdun pa la rin po che nam mkha' dpal bzang pos mkhan po mdzad /
slob dpon gnas brtan rin chen 'od kyis mdzad de rab tu byung /
mtshan bkra shis dpal brtsegs nyi mi'i dbang po bsrung ba'i go  char gsol te /
de ni rin po che nam mkha' dpal bzang po'i mnal lam du byon pa bzhin btags par 'dug de nas chos dbang gnyis pa'i drung du dpal dus kyi 'khor lo'i dbang yongs su rdzogs par gsan /
de rjes nA ro'i chos drug dang phyag rgya chen po la sogs pa gsan pas lam gyi drod rtags bsam gyis mi khyab pa 'khrungs shing /
bka' brgyud kyi chos rin po che ba la bzhugs tshad gsan /
sbyor drug gi khrid zhus pas ting nge 'dzin gyi sgo du ma phyed /
gzhan yang sha ba ra'i sbyor drug chos rje bsod nams rgyal mtshan pa'i sbyor drug gsang 'dus rim lnga'i khrid dang nag khrid skor /
dmar khrid /
dbu sems kyi sems bskyed /
blo sbyong don bdun ma /
gshed dmar shin tu spros med /
lam 'bras /
gcod yul la sogs mang du gsan /
bco brgyad pa me pho 'brug gi lo la gdan sar byon nas chos kyi 'khor lo rgya chen po bskor /
nyi shu pa sa pho rta lo'i smin drug gi zla ba la lha sar phebs /
mtshal pa'i si tu dge slong ba dang snel pa dpon grags pas bsu ba rgya chen po mdzad /
lo chen byang rtse dbus su phebs pa dang 'dzom nas ra ka brag tu mjal /
de nas lo chen byang rtses mkhan po /
lo tsA ba grags pa rgyal mtshan pas slob dpon /
lo tsA ba nam mkha' bzang pos gsang ste mdzad nas bsnyen par rdzogs /
lo chen la dus 'khor gyi dbang yongs su rdzogs pa /
bde mchog nag po pa /
tshe dpag med la sogs pa'i dbang dang /
lo grags pa la gsang 'dus dmar khrid /
kye rdor dang /
bde mchog la sogs pa'i dbang mang po /
dus 'khor rgyud 'grel /
dbang mdor bstan rtsa 'grel /
don dam bsnyen pa la sogs dang /
sems 'grel gzhan rnams dang /
dus zhabs snyan brgyud dang /
yu mo'i gsal sgron bzhi dang /
ye shes spyan sgrub /
nyi zla sgrub pa /
dpe med 'tsho'i sbyor drug man lungs pa'i sbyor drug gsang 'dus kyi sbyor drug dus 'khor rgyud phyi ma /
mdor bsdus dang po'i 'grel pa mi g.yo snang ba /
bu'i sbyor drug gdan bzhi'i 'grel pa /
bka' gdams kyi lam rim la sogs pa dpag tu med pa gsan /
jo bo'i drung du na bza' gser gsol dkar me la sogs pa'i mchod pa rgya chen po mdzad /
sa mo lug gi lo la rin po che nam mkha' dpal bzang po gsheT zhes 'byung ste /
rin po che pa rang gi rnam thar na kun spangs zhe gsum pa rta lo la mdzad nas rang lo zhe bdun pa la gshegs /
gdan sar lo bco lnga song zer ba 'dug bkra shis dpal rtsegs pa'i rnam thar na gdan sar sbrul la bskos /
de rjes kyi lug la chos rje nam mkha' dpal bzang po gshegs zer ba 'dug pas gnyis po lo ni mi 'grig par snang ngo / /
rin po che ba'i gdung sbyangs pas me tog gi char /
lha sku /
ring bsrel la sogs pa dpag tu med pa byon /
gshegs 'dab kyi bya ba rgya chen po rnams mdzad /
dngul gyi gdung khang khru gang pa /
lha chen /
gsung rab mang po rnams bzhengs /
de rjes mkhar rtse ba la dzong zis dmag drangs  pa'i bar mdzad /
de nas stag lung du phebs nas khrid kha grangs med pa btab ste chos kyi 'khor lo rgya chen po bskor /
mdzad spyod rnam thar thams cad bla ma gong ma'i rjes su 'jug /
snyan pa'i grags pas kyang phyogs thams cad du khyab par gyur to / /
gling gseb tu sha mi 'grim pa'i khrims kyang rin po che 'dis mdzad /
skabs shed du rje btsun spyi lhas pa'i gdan sa ba 'phags pa'i sprul par grags pa de la 'bul ba dang /
dge 'dun la mang ja bskur bas mnal lam du rin po che'i prog zhu rigs lngas brgyan pa cig dbu la gsol ba rmis /
bstan pa'i bdag por dbang bskur ba'i mtshan ltas du ma la brten nas /
spyir bstan pa'i dar rgyas dang /
khyad par kun spangs nam mkha' dpal bzang po'i thugs dgongs rdzogs pa'i phyir du dbus gtsang gi sde dgon thams cad du mang skol gyi rnam bzhag rgya chen po mdzad /
de'i phyi zhig nas lo bzhir sku mtshams shin tu dam pa la bzhugs te /
ting nge 'dzin la mnyam par bzhag pas lhongs chen po byung /
de nas chos rje kun bkras ba r+wa sgreng gi bar du phebs pa la mjal /
bdag med lha mo bco lnga'i dbang la sogs pa dang /
lam 'bras dang ni gu'i skor mang du gsan pa'i rjes su phag mo gru pa'i nang zings byung nas /
bar skabs su 'bul ba gnang sbyin zhal brda mang du mdzad /
de rjes dbang grags pa rgyal mtshan lha sar phebs pa'i tshe mjal ba la phebs /
jo bo la mar khal sum brgya'i dkar me /
gser srang bzhi'i zhal gser /
snam sbyar dang bla re dang maN+Dal la sogs pa'i mchod pa rgya chen po phul /
de res yer pa dang 'tshal la sogs par byon /
stag lung thang pa'i sku 'dra bzhengs nas sgam por spyan drangs /
dwags po'i sku 'dra la na bza' gser skong /
de'i skong rgyags la sogs pa btsugs /
zangs lung du'ang dkar me /
na bza' /
spyan snga chos kyi seng ge ba la ber thul la sogs pa'i dgu tshan gyi 'bul ba /
mang ja 'gyed dang bcas pa mdzad /
snga phyir byang ris dang khams stod du byon nas gzhan gyi dums mdzad pa /
'bul ba bzhes pa /
chos gsungs pa'i rim pa yang mang du yod /
sog pa'i 'jam dbon seng ges spyan drangs pa'i res la zhor la skong du phebs nas /
skong ba'i spyan snga nam mkha' dpal rtsegs rgyal po'i bsnyen rdzogs kyi mkhan po mdzad /
skabs 'dir rong po la 'bri khung pa'i dzong ji bsod nams rin chen gyis dmag byas nas stod mthon por ded pa'i bar mdzad pas rdzong jis ma nyan /
de nas phag mo grur phebs pa la bsam yas su phebs pa'i tshe sne gdong nas ja 'dren byung /
rten gsum thams cad la mjal /
khyad par mkhan po'i dbu thod thugs kar gzung nas yun ring bar bzhugs /
de res mchims phur byon pas sa gzar sar sku 'khor rnams bgrod dka' bar byung ba la /
rin po che nyid zhabs sa la ma reg par bzhud pa mang du mthong /
de nas sne gdong du phebs pa'i tshe dbang grags pa rgyal mtshan pas lcang gling gru bzhi nas bsus /
zhag bzhir  bzhugs /
dngul bre dang gser phor dang na bza' mang po'i 'bul ba byung /
khra 'brug dang rtses thang rnams su'ang phebs /
tshong 'dus su zhag gcig bzhugs nas thel du phebs /
thel bas bsu ba rgya chen po mdzad nas 'jag spyil du sku 'dra rin po che la mjal ba'i tshe smon lam mang du mdzad cing 'dug sku 'khor rnams la byin rlabs phebs /
nyams 'ur ba mang po byung /
spyan snga bsod nams grags pa'i drung du 'bul ba chen po dang mang skol la sogs mdzad cing /
thel pas kyang zhabs tog 'bul ba bsam gyis mi khyab pa mdzad /
stag lung brag mgor yang phebs /
de nas phyir lam lha sa dang glang thang la sogs su byon /
khyad par du rgya brag tu phebs nas chos gsungs pas me tog gi char rdul non tsam du bab /
'di'i skabs su chos rje de bzhin gshegs pa la rgya'i gdan 'dren gyi ta zhing gis slebs /
rtogs ldan sho nag rgya bo ja 'dod pa dang /
sgo mo rin po che bzang dpal ba mar 'dod pa rnams mkhyen nas byin pa dang /
lha chen bzhengs dus 'dir brkos gsung nas brkos pas rdo lung byung ba dang /
mthing gi bum pa'i lung thag chad par nye ba mkhyen pa la sogs pa'i mngon par mkhyen pas mkhyen pa'i gsung dang mdzad pa yang grangs las 'das /
skabs shed du shin tu mnyel ba cig byung nas /
sku rim du gsung rab kyi rdul sprug klog 'don btsugs dge 'dun phyed dang sum brgyas lo gsum na tshar /
skabs der mnga' ris ba'i 'bul bas sleb /
sngon  men zhang gi yul na mi re shi ba'i ro dang lhan du gson po drug bdun re bsreg pa'i srol yod pa la gcung bya bral bas grub rtags mang du bstan nas las de'i 'phro shol du bcug pas lo sum cur bcad /
de rjes rje rin po che gong mas ri pa cig btang bas lo bcu gnyis su phul /
da yang mi cig gtong bar zhu zer byung bas /
bla ma 'jam dpal seng ge btang nas men zhang gi rgyal po tha gur la chos bshad /
rgyal po la sku 'dra /
dbu zhwa la sogs pa'i gnang byin mang po dang /
blon po bi ma la dang thir ma le gnyis la'ang gnang byin bskur nas gsung bsgrags pas /
rgyal po de na re /
spyir mar gul gu ru nas men zhang gi skyabs gnas stag lung pa yin zer nas /
me 'khor zer ba de phul /
sman lung pa zer ba cig la'ang gser mang du byin nas me 'khor blus /
rgyal po nyungs ti rat+nas kyang phul /
de nas skabs zhig tu rgyal khams la chag sgo yong gsung nas /
thams cad la rim gro gyis gsung zhing /
dbang grags pa rgyal mtshan pa la'ang rim gro chen po bskul /
nang so nas kyang sku rim mang du mdzad na'ang /
sa g.yos chen mo byung nas gtsug lag khang gi shar sgo'i khang pa zhig gling gseb nas spyil po mang du 'gyel bas zla ba phyed dang gnyis tsam du sku 'bum ltag tu sgar mdzad nas bzhugs pas /
nye gnas rnams med pa'i shul du rna ba khyu chen po cig gis sku mdun du 'ongs /
khong rnams phar 'ded /
la las phyi nas na bza' la ldag byed pa byung /
tshul khrims kyi dri ngad phun sum tshogs pa sku mdun du bzhag pa'i spyod pa rnams la'ang bro /
mtshan mo mar me la bltas dus grib ma'ang cher mi 'ong /
sgo ma phye bar phyi nang du phar tal tshur tal du 'byon pa'ang mdzad /
mi dpon chen po rnams dang rgya'i ta zhing la sogs pas kyang sku'i gzi mi bzod par zhum par gyur /
spyan snga rin po che bsod nams bzang po ba gshegs pa'i sku 'dab kyi gral dbu la phag mo grur phebs /
gong ma grags pa rgyal mtshan pas rdo mda' nas bsu ba mdzad /
thel du phebs nyin nam mkha' la 'ja' rta babs kyi rnam par yod pa gsum /
phyed pa bzhi lnga tsam yod pa byung /
de res zhag bzhi bzhugs pa'i gnyis song ba'i dro bzhes la yang dgon nang sor 'byon khar nyi ma thams cad dge ba yin /
rgyu skar thams cad bzang ba yin /
nged la de ring brel ba chen po cig yod gsung zhing byon /
dro bzhes grol nas thugs dam cung zhig gnang nas /
de rjes gzims khang dben pa zhig tu ja grabs kyis? /
khyed thel pa'i mkhan slob dgon pa gsar rnying thams cad sogs /
nged ja 'dren mtshon cig byed pa yin /
chos rje bsod nams rgyal mtshan pa la bzhugs stan mthon po bshoms la /
de'i steng du nged kyi stan dmar 'di thing /
nged rang gi phyags phyi ba tshos khong bzhugs gdan stengs su gdan drongs la bzhugs su gsol gsung nas bzhugs pa dang 'bul ba chen po mdzad /
sangs rgyas 'khor ba 'jig gi rnam 'phrul mgon po phag mo gru pas gnas 'dir  skye 'gro mtha' yas pa'i don mdzad /
de rjes kyur rin po ches gdan sa bskyangs /
de nas spyan snga rin po ches gdan sar byon pa nas /
da lta'i bar du gdung brgyud dri ma med pas gdan sa bskyangs /
da rgyal tshab khyed kyis mdzod la gdul bya mtha' yas pa'i 'dren pa mdzod /
gong ma rnams las thugs rje dang phrin las mi chung ba 'ong ba yin gsungs pas /
spyan snga rin po che'i gsung nas kyang /
bka' bzhin sgrub par zhu gsung /
de nas sne gdong du phebs pa la nyang po'i shan khar shan dang skam gyi bar na 'dom do tsam yod pa la /
la las chibs dang bcas nas bzhud par mthong /
las chen rin rgyal bas chibs bshol nas zhabs chu la ma reg par bzhud pa mthong ba sogs mthong snang du ma byung /
dbang grags pa rgyal mtshan pas shan kha nas bsus /
zhabs tog dang 'bul ba chen po mdzad nas bya sa bar du skyel thung mdzad /
phyis phebs par zhus pas /
da mi sleb gsung nas phyir phebs /
gong nas rgyal po ye dbang gis gu shrI'i las ka /
dngul gyi tham kha ka'o ming dang bcas pa'i gnang sbyin mang po gnang nas sleb /
de'i phyi zhig na sku grib la brten pa'i bsnyun blo rdeg cig byung nas sku rim dpag tu med pa mdzad /
chos rje byang chub rgya mtsho ba gdan sar bskos /
de nas re shig na dwangs skyed che bar byung /
de'i dwangs lugs zhus pas /
nges 'byung drag po cig la brten nas rlung sems snying gar 'dus pa d+hU tIr tshud /
des rkyen byas nas mdun gyi nam  mkha' la rdo rje 'chang nas rtsa ba'i bla ma'i bar du byon /
de'i 'og rim la yi dam mang po /
de dang nye bar sangs rgyas byang sems nyan rang /
de'i 'og tu dpa' bo dpa' mo chos skyong dang bcas pa gsal bar byung /
de rjes phyag rgya chen po'i ngang du gnas pa byung gsung /
stag lung thang pa chen po nyid slar byon pa yin par lan grangs du mar zhal gyis bzhes /
mgur cham gyi mnyel gzhi cig la brten nas drug cu rtsa drug bzhes pa shing pho 'brug la gshegs /
gshegs khar gsol ba gang du 'debs zhus pas /
gshegs rdzongs kyi nyin 'jag spyil steng gi nam mkha' la 'ong bas gsol ba thob /
gzhan bla ma gong ma rnams kyang bzhud pas dga' ldan du gsol ba thob gsung /
lha'i rol mo'i sgra sna tshogs grag pa dang /
gzims khang gi steng du 'od dkar po ka ba btsugs pa lta bu byung ba kun gyi mthun snang du gyur /
gdung sbyangs pas dung g.yas 'khyil bzhi dang /
thugs dang ring bsrel mang du byon /
spur dud kyis gar khyab tu me tog gi char 'dab ma bzhi pa'i ze'u 'bru ring bsrel las byas pa'i char bab ste /
tshogs kyi dge 'dun rnams kyi ja phor nang du bab nas kyang mang du byung ngo / /
chos rje byang chub rgya mtsho ni /
chu mo lug gi lo la 'khrungs /
chu lug 'di chos rje bkra shis dpal brtsegs pa'i bzhi bcu rtsa lnga pa yin /
rin po che 'di ni /
dpal mkha' spyod pa'i gsung las /
sngon gyi 'phen pa'i lhag mas byang phyogs kyi rgyud bla ma'i gnas su spyod cing /
de'i phrin las  sgrub par byed do zhes sku yal ba'i slob ma bkra shis grags par gyur pa'i rten 'brel la brten nas dpal mkha' spyod pa nyid yin pa'i nges pa du ma yod do zhes zer ro / /
nyi shu rtsa gnyis bzhes pa shing pho 'brug la gdan sar phebs /
lcags pho khyi'i bar du lo ngo bdun gdan sa mdzad /
de nas kun spangs mdzad de sa stod smad thams cad du byon nas gzhan don bskyangs /
gzims khang gzims spyil du mdzad /
mthar kong po nas rim pas brgyud de mdo khams su byon nas gdul bya dpag tu med pa bskyangs /
zhe drug bzhes pa sa pho 'brug la mdo khams su gshegs /
chos rje bkra shis dpal 'od pa sa pho byi ba la 'khrungs /
nyi shu rtsa gsum bzhes pa'i lcags khyi la gdan sar byon /
lo ngo sum cu rtsa gcig gi bar du gdan sar bzhugs /
rang lo lnga bcu rtsa gsum bzhes pa lcags 'brug la gshegs /
chos kyi rje rin po che ngag dbang grags pa dpal bzang po ni /
sa pho khyi la 'khrungs /
skyes bu dam pa du ma la bsnyen nas pha rol du phyin pa dang rgyud sde'i gsan pa mang du mdzad /
sgrub brgyud kyi gdams pa mang du gsan /
khyad par gtsang phyogs su byon nas thams cad mkhyen pa chos kyi rgyal po la sogs pa'i skyes bu dam pa mang du bsten /
dpal mo chos sdings dang la phyi la sogs pa'i gnas mang por bzhugs /
snyan pa'i grags pas phyogs thams cad du khyab /
dgung lo bzhi bcu rtsa bzhi bzhes pa lcags mo sbrul la gdan sar phebs /
nang gi mkhyen pa dang thugs dam  thams cad la 'gran pa'i zla ni med /
gtsug lag khang chen po'i zhabs tog 'dzin tshugs thams cad kyang khyad par du 'phags pa mdzad /
dge 'dun gyi sde chen po yang dar rgyas su gyur /
dpal stag lung thang pa'i 'jig rten phyogs kyang chos rje rin po che 'di'i ring kho na dar rgyas che /
ma gi ljang gi rgyal khams yan chad du bya ba thams cad bzhugs stan mnan pa nyid kyis 'grub /
sde snod 'dzin pa thams cad kyang zhabs drung du lhags pa na mkhyen pa'i gting mi dpogs par zhum /
'phral gyi mdzad spyod rnam thar ni bzang /
phyi nang thams cad nor longs spyod kyis ni gang /
lha chen bzhengs pa dang sbyin gtong rgya chen po mdzad pa la sogs pa'i mdzad pa rnams ni bsam gyis mi khyab pa mdzad nas /
dbon rin po che dgung lo bcu gsum bzhes pa cig gdan sar bzhugs su bcug chos rje rin po che nyid kun spangs mdzad nas zhabs brtan par bzhugs /
chos kyi rje rin po che bkra shis dpal ba ni lcags mo sbrul la bye mar 'khrungs nas /
chos rje rin po che las bka' brgyud kyi chos ma lus par gsan /
dgung lo bcu gsum pa la gdan sar phebs so / /
de la spyir bod gangs can gyi rgyud 'dir /
lha sa'i rdo rings kyi yi ge las /
'phrul gyi lha btsan po 'od lde spu rgyal yul byung sa dong tshun chad gdung ma 'gyur bar bod kyi rgyal po chen po chen po mdzad ces pa ltar /
rje gnya' khri btsan po 'od lde nas ral pa can yan chod du rgyal rabs bzhi bcu rtsa gnyis su gdung ma 'gyur bar bod 'bangs thams cad bskyangs pas /
gdung rabs rgyun ring zhing shin du bka' drin che /
chos kyi rgyal po khri srong lde btsan gyis sbyin bdag mdzad /
mkhan chen zhi ba 'tshos mkhan po mdzad de /
sad mi mi bdun la sogs pa rab tu byung nas rab tu byung ba thams cad skyon med pa'i tshul khrims dang ldan /
thams cad kyang mkhas pa'i yon tan gyis sde snod gsum ga 'chad par nus pa byung mod kyi /
dar mas bstan pa bsnubs pas rab tu byung ba'i bstan pa lo drug cu rtsa bdun tsam las ma gnas /
de nas lo bdun cu lhag gi bar du dbus gtsang rnams phan tshun 'thab rtsod kyis gang zhing dge 'dun gyi sde med /
de nas bla chen po'i drin dang dbus gtsang mi drug gam bcu'i drin gyis dge 'dun gyi sde mang du 'phel na'ang /
sde phan tshun gyi rtsod pa dang dus phyis hor dmag gis r+wa sgreng du dge 'dun lnga brgya tsam bkrongs pa dang /
rgyal du mi rta lnga brgya tsam bsad pa sogs mtho dman mang du byung /
phyis bla ma 'phags pa'i sku drin gyis sa skya pas dbus gtsang khams gsum gyi bdag mdzad /
'on kyang gdung brgyud nang gi chags sdang la brten nas /
bstan pa lo bdun cu rtsa lnga tsam las ma byung /
yang rje dwags po'i slob ma yang slob la sogs pas so sor sde chen po btsugs pa la /
gdan sa thel du'ang 'gro ba'i mgon po gshegs rjes nas yun ring du gdan sa ba med pas myags par byung /
bod kyi yul 'dir gnas gcig tu dge 'dun gyi sde btsugs pa 'bri khung thel che  ba yin /
dus phyis sa skya pas dgon pa la me bcug gtsug lag khang dang rten thams cad bsregs te nyam nyes mang du byung /
stag lung pa ni dang por stag lung thang pas dgon pa btab pa nas ding sang gi bar bla rabs mang du byon pa la gtsug lag khang dang dge 'dun gyi sde phun sum tshogs pa /
ding sang bar du su'i yang gnod 'tshe med de /
hor dmag gi 'jigs pa chen po byung dus kyang dmag rnams phod mdo'i mdun la 'grims pa la /
stag lung pa la gnod pa cung zang kyang med /
dus phyis 'bri khung pas lha sde mi sde gnyis ka'i dpung gis rtsa thang gi thang chen po de khengs pa la stag lung pa'i brgya lhag cig gis shin tu pham par byas /
mdor na chos sde tshugs nas ding sang gi bar du lo shin du mang bar song kyang gling gseb tu bud med kyis mig blta bar dka' ba'i chos khrims dang /
nyams len gyi tshugs kha ma zhig pa 'di ni 'gran zla dang bral ba yin te /
de ni bla ma rim par byon pa rnams grub pa thob pa sha stag byon pa'i byin gyi rlabs su rig par bya la /
bla ma de rnams kyang rten 'brel sgrig pa la shin tu mkhas pas sde tshugs shin tu ring bar gnas pa yin no snyam du bsams so / /
de yang chos sde 'di dang po lcags pho byi ba'i lo la btab pa nas brtsams te /
ding sang gi me pho spre'u yan la lo nyis brgya dang dgu bcu rtsa bdun 'das pa yin no / /
sangs rgyas dbon ni /
sangs rgyas yar byon gyi lo bzhi bcu rtsa dgu pa lcags mo phag la mdo khams su  'khrungs /
yab yum gyis chung ngu'i dus nas khrid byon te glang ling la'i nang khongs su phebs pa na /
zhabs la zom pa chung ngu cig gyon nas kha ba'i thog tu byon pa kha ba la sor mo'i rjes ma 'dres par dod pa yang mdzad /
'di rje sgam po ba'i sku'i skye ba yin te /
cho 'phrul mang po bstan pa'i thog ma ni zhabs rjes der snang /
phyis grong pa'i byis pa zla bo ril shing 'thur song ba de rnams dang 'dra ba'i byis pa mang po sprul /
rtsed mo rtse ba yang mdzad spras su bu mo gzhon nu ma 'ga'i rgyan cha 'phrog pa mdzad pas skyes pa mang pos 'ded par brtsams pa na /
bar du mtsho chen po zhig sprul pas 'ong ma nus /
de la sogs pa byis pa'i dus kyi cho 'phrul gyi mdzad pa shin tu mang /
dgung lo bcu gsum la sangs rgyas yar byon gyi sar rab tu byung /
sangs rgyas yar byon la bka' brgyud kyi chos ma lus pa dang /
'gro ba'i mgon po phag mo gru pa nas brgyud pa'i stag lung pa la snyan brgyud 'ba' zhig tu bzhugs pa rnams kyang legs par gsan /
gzhan sde snod dang rgyud sde la 'di mi mkhyen bya ba med de /
mkhan po thang sag pa la sogs pa la dbu ma'i 'grel pa chen mo rnams legs par gsungs pa dang /
gzhan don du gnyer ba la gsang ba 'dus pa'i 'grel pa sgron ma gsal ba la sogs pa mang du gsungs /
mtshan ni grags pa dpal zhes bya /
sangs rgyas yar byon gshegs khar gdan sa gtad /
spyir sangs rgyas yar byon des sku mtshams 'ba' zhig mdzad pa la /
'phags pa byon pas tshogs su byon  nas 'phags pa dang mjal /
de'i dus su dbon po mang+ga la gu ru 'phags pa la gtad gnyer bcol /
mang+ga la gu ru la yang sangs rgyas yar byon nyid kyis gdan sa mdzad dgos pa'i rgyu mtshan mang du gsungs /
gnyis po bla ma'i gdan sa la thugs mi mthun pa ltar gyur /
bla ma 'phags pas mang gur ba'i bdag gnyer mdzad pas /
sangs rgyas dbon gdan sa lo gcig mdzad nas khams su bzhud dgos par byung ste /
stag lung chos rje'i bsil khang nang gi rnam snang skam po la sogs pa yang ko thums mdzad de bsnams /
gzhan rten ngo mtshar can rnams dang /
rje btsun mi la'i phyag mkhar dang /
zhal skyogs yod pa'ang bsnams /
sa skya pa'i gser yig pas phyag mkhar dang zhal skyogs gtong dgos byas pa la ma gtad pas gser yig pas blo gros bton nas /
nga la thod pa cig dang yog pa cig blang dang /
ngas de kha yin bya yis zer ba la /
dpon gyis de mi byed da gzod gnyi ga la yid mi ches pa cig 'ong ba yin gsung /
phyags phyir yod pa'i dge 'dun rnams kyis kyang gtong ba 'thad zhus pas /
sangs rgyas yar byon gyi gsung gis /
'di rnams dang ma shi ba'i bar du 'grogs gsung pa yod /
de lta yin na kho bo 'chi ba yin gsung nas bsnyung bar gyur pa la /
gsol ba drag tu btab pas lhogs /
de nas khams su byon nas me pho byi ba'i lo /
rang lo nyi shu rtsa drug pa la ri bo che btab /
ding sang gi bar du khams na che ba'i sde chen po de byung bas /
sangs rgyas  yar byon gyis kyang mtha' dbus legs par gzigs nas dbon po gnyis ka la gdan sa'i zhal brda gnang ba yin nam snyam mo / /
rang lo bzhi bcu rtsa drug pa me pho spre'u la gshegs /
do pa dar ma shes rab ni /
sangs rgyas yar byon gyi lo nyer drug pa sa pho byi ba la 'god de do rar 'khrungs /
sangs rgyas yar byon gyi zhabs la gtugs nas gdams pa rnams gsan /
kho rang gi gsung las sangs rgyas yar byon i n+d+ra bud+d+hir gyur pa'i dus nas mjal nas skye ba mang por rjes su gzung /
da lan bka' drin rdzogs par thob ces gsung /
drug cu rtsa gcig la skong dgon btab /
rang lo brgyad cu rtsa gsum la gshegs /
'di yang phyag rgya chen po'i lam la mnga' brnyes pa /
bka' lung tsam gyis chos skyong bskul bar nus pas /
a tsa ra pa shis 'dam du sleb /
rta g.yog bskul ba la spre'u mang po'i rta g.yog bkye /
dang por dbon po kho na la dad pas 'bul ba rnams kyang ri bo cher skyel /
mang+ga la gu ru la cung mi dad /
phyis 'di yang grub thob tu 'dug gsung nas 'bul ba snga phyi mang du mdzad do / /
de'i dbon po mang+ga la rat+na /
de rjes mnyam med grags pa rgyal po /
skyes mchog nam mkha' snying po /
nam mkha' dpal brtsegs rgyal po / /
dpal brtsegs rgya mtsho /
dpal brtsegs bzang po rnams gdan sa'i rim pa'o / /
stag lung pa slob ma dang bcas pa'i skabs so / / / /
g.yam bzang pa'i skabs /
'gro mgon gyi bu chen zwa ra'i skal ldan ye shes seng ge ni /
skye ba snga ma khams su tsi phug ces bya bar skyes pa'i tshe ming tsol ba /
rus klad ru yin /
de'i tshe yum ni dmar gza' padma zhes bya /
de'i dus su bal bod mtshams nas byon pa'i rnal 'byor pa bde mchog mkhan po zhig yod pa des dbang bskur /
rnal 'byor pa de la jo mo cig dang g.yog po nag po cig yod pa yang khong la gnang /
yul de na mi spun lnga yod pa'i lnga tshigs kyis khong gi jo mo 'phrog khong rang gsod du byung bas bred nas mdzod phugs su nyal bas /
g.yog nag po de na re /
bred mi dgos ngas rug ge bsad pas chog zer /
kho'i lag pa'i mthil na ral gri'i mtshan ma'ang yod /
de nas rug ge bsad /
nges par dbang bskur ba'i slob dpon de bde mchog dang /
jo mo de DA ki ma dang /
g.yog po nag po de dpal mgon po yin par gda' /
zhes zwa ra ba nyid kyis gsungs /
zwa ra ba sku tshe 'dir mon 'gar du 'khrungs /
gzhon dus ra 'tsho ba'i tshe ri kha nas phag mo gru pa'i dgon pa'i ri mthong ba tsam gyis sgom rang byung du shar /
sgom chen gnyis kyis sgom gyi gleng slongs byas pas /
de sgom yin na ngas kyang sgom shes par 'dug snyam nas /
dgon par byon nas 'gro mgon  dang mjal bas /
zhal nas /
khyod tshe snga ma sgom chen bzang po cig yin par 'dug pa la dam tshig gi sel cig yod par 'dug sgom chen bzang po yin pas ma'i lus la yod pa'i tshe yang ma'i lus sems bde ba dang /
khyod rang la sgom rang byung du shar ba yin /
dam sel yod pa'i rtags su kha bub min pa nyal mi shes pa yin gsung nas /
ngo sprod cig btab pas rtogs pa khyad par can 'khrungs /
ming yang skal ldan ye shes seng ger btags /
dus phyis gra rabs su zwa ra dgon pa btab /
gzims khang gi bla rdzam gyi rtsig ngos la khong rang gi skyes rabs mang po yang bris /
gdan sa phag mo grur yang spyil mo che rtsig pa sogs gus zhen che bar mdzad / /
de'i slob ma g.yam bzang chos rje ni /
des rjes su gzung ba yin te /
de yang yab sprang mo lcam dang /
yum zhang lcam 'bum skyid bya ba mkha' 'gro ma yin pa zhig gi sras su sa mo glang gi lo la gtsang zhal gyi dmar mor 'khrungs /
gzhon pa'i dus bya zhing du skyal ba la dkon mchog mchod pa la mkhas pa cig byung /
gnas po na re /
khyod rang btsun pa byas na 'thad par 'dug zer bas /
sgrin mkhan po chos ston bya ba gtsang ba cig la rab tu byung /
mtshan chos smon lam du btags /
de nas 'chang dkar du slob dpon rnams la 'dul ba dang bka' gdams gsan /
de dus sgom rang 'khrungs su byung bas /
slob dpon na re /
btsun chung 'di la ting nge 'dzin bzang po 'dug gsung /
de nas dge slong mdzad par dgongs  te rgya dur dgon par dgung lo bco brgyad pa la mkhan po klubs dkar dang /
slob dpon gong gad pa gnyal dar ma gzi brjid /
gsang ste ba slob dpon me char la zhus te bsnyen par rdzogs /
lo lnga drug gi bar du mkhan po'i drung du bzhugs nas 'dul ba mkhas par bslabs pas bsnubs 'dul ba 'dzin par grags /
lo nyi shu rtsa gnyis pa lcags pho khyi'i lo la snying ba lo tsA ba gshegs pa'i 'dad dang /
ltad mo byas lugs rnams der phyin pa rnams bos kyang gsal bar gzigs pa'ang byung /
dgung lo nyi shu rtsa lnga la nyi zla sgang du slob dpon gyi chos bzhi byung ba'i tshe zhar chos pa mdzad nas mdo rtsa ba thugs nas gsungs /
mkhan po la phal po che spong brgyad ma cig dang /
khrab bzang ba cig gis sna drangs pa'i 'bul ba phul bas mkhan po mnyes /
khyod la skye ba 'di la chos mang po bsdud pa cig 'ong gsung /
dgung lo nyi shu rtsa brgyad pa la dge 'dun bya zhing pa'i gnyer bzang ba cig mdzad /
lo de la mkhan po klubs dkar gshegs pas mya ngan skyes pa'i skyo bsangs la bos ri ba dang 'grogs te grar phebs pa'i tshe /
zwa ra na skal ldan ye shes seng ge bya ba sangs rgyas dngos cig bzhugs /
sbrang mas gdugs phub /
phag mo gru pa'i bu chen yin zer ba gsan nas dad pa skyes nas zwa rar byon pas /
zhal mjal ba tsam gyis bla ma'i thugs dang gnyis su med pa'i rtogs pa 'khrungs /
de nas gtsang phyogs su yul ltad mdzad /
zhig po bdud rtsi dang mjal nas nas 'gyed blangs /
slob  dpon bra sbang dang rgyang ro dar mgon gyi zhal mjal /
slar dbu rur byon pas bla ma zhang 'khrug pa mdzad zer bas cung ma dad par ma mjal /
yang phyis mos gus dpag tu med pa thob nas bla ma lta bur 'dzin /
'phan yul brag dkar du brag dkar ba la sems bskyed zhus /
bya yul bsnubs sgom la skyabs 'gro zhus /
de nas tshur 'on la byon pas rje 'bri khung ba zhal mjal nas chos thun cig kyang gsan /
dgung lo sum cu pa la 'bum zhing du 'jig rten blos btang gi sgrub pa mdzad /
de'i phyi lo zwa ra ba'i spyan sngar byon /
khyod kyis dbang bskur thob bam gsung pa la /
ma thob zhus pas /
slob dpon dbon po la bka' gnang nas dbon pos rnal 'byor ma'i dbang gnang /
der ting nge 'dzin gyi sgo dpag tu med pa 'khrungs pa la zwa ra bas lung bstan bzang po mang po mdzad /
de nas ra mo na rje btsun mi las ras chung ba la lung bstan pa'i mtha' lung dang /
'chu gu'i mgul la sogs par bzhugs /
de'i phyi lo zwa ra ba'i drung du byon pas snying po phyag rgya chen po /
khyad par snyan brgyud kyi ngo sprod thabs lam nA ro'i chos drug la sogs pa gnang nas /
da kho bo rabs mi 'chad par 'dug gsung nas mnyes /
'bum zhing du dgun se ba la me tog byung bas klus me tog phul pa'i snyan grags kyang byung /
yab bsnyung pa la 'grongs khar zhig po bdud rtsi byung nas byin gyis brlabs /
mtha' lung du bzhugs pa'i tshe rgyu 'bras legs par mkhyen pa la sogs pa'i yon tan bsam gyis mi  khyab pa 'khrungs /
slob dpon gnyags sgom la lo ro ba'i chos drug dang tshe sgrub zhus /
gnyags sgom de sum pa'i nye gnas yin /
de nas 'o de gung rgyal la byon pas bzhugs snying 'dod pa ma byung nas log nas /
kham bu ya le la gcod thun gcig ma zhus /
zwa ra bas phag mo grur khang pa rtsig pa'i mkhar las kyang mdzad /
khyod kyis lho nas shing drongs shig gsung ba la /
de ma grub pas zwa ra ba'i zhal nas /
khyod kyis ma drangs kyang nga'i shing 'dren pa'i stabs ma chag gsung /
so drug pa shing byi la kha che paN chen bod du byon /
sham+bus yon bdag byed par khas blangs nas /
so brgyad pa me pho stag la g.yam bzangs btab /
de'i phyi lo me mo yos la zwa ra ba gshegs /
de nas tshogs pa bskyangs skabs shig tu rang nyid srong btsan sgam po yin pa dang /
khra 'brug gi rtsigs lugs /
nor dang chos kyi gter sbas lugs la sogs pa mang po yang gsungs /
nga nyid lnga brgya tha ma'i tshe / /
bzhi brgya nyi shu rtsa lnga na / /
lho phyogs g.yor pa'i rgyal khams su / /
glang chen gser gyi lo la 'khrungs / /
mtshan ni d+ha rma pra Ni zhes / /
rgyal po 'di skad gsung zhes par / /
dam pa'i chos rnams 'chad par byed / /
ces gsungs pa de yang zhal du 'don /
chos kyi rgyal po 'di dgon pa btab rjes nas gnyal stod smad /
mtsho sna /
lho brag yar klungs shar nub rnams su yon bdag so sos chos 'khor gyi gtso bor gdan drangs te chos gsungs pa'i chos khri'ang lho brag tu bzhi bcu rtsa lnga /
gnyal du bzhi bcu rtsa bdun byung zhing /
de rnams mchod rten re bas byin rlabs che gsung /
gnas gzhan dang yar klungs shar nub rnams su chos 'khor gyi gtso bo mdzad pa dang /
chos khri byung ba la grangs ma byas la /
chos 'khor la byung ba'i 'bul ba rnams kyi thog nas zwa rar yang snga phyi mang du bskyal /
zwa ra ba sku gzi brjid dang ldan pa zhal 'dzum pa can gzigs pa'i snang ba yang mang du byung ngo / /
dus zhig gi tshe m+bu lcal? du ser mdun la tshogs pa'i zhal brda' mdzad pas /
sbra dkar nag phyed dang bzhi brgya /
rab tu byung ba khri tsho phyed dang gnyis /
mkhan po khu pas dbu mdzad skos gtong ba sum brgya /
g.yam bzangs pa'i ri pa brgya tsho nyi shu rtsa gcig 'tshogs /
byar og og yan /
sga 'dra man /
dwags po krongs kha yan /
mon 'gar mgon po gdong man /
gro shul cha khrod tshun /
gangs par gser chu kha yan /
lho brag gtam shul tshun /
yar klungs bya sa'i bar la lam rgya mdzad /
gzhan don yun ring du mdzad nas dgung lo drug cu rtsa lnga pa lcags mo sbrul gyi lor gshegs /
'dis gdul bya dpag tu med pa bskyangs pa'i nang nas /
slob ma sgom bzhir grags pa ni /
gnyal smad dpal ri ba sangs rgyas bya sgom /
gor gdong pa sangs rgyas lha sgom /
gser lte ba sangs rgyas le sgom /
dgon gsar pa sangs rgyas rgya sgom rnams so / /
chos rje gshegs rjes shing pho rta nas nye gnas rin chen jo sras kyis chu pho stag gi bar gdan sa lo dgu mdzad nas gshegs /
de'i rjes su rtogs  ldan rgyal po dge mdzes 'od kyis chu mo yos nas lcags 'brug gi bar lo sum cu rtsa brgyad gdan sa mdzad /
gtsug lag khang chen mo btab /
de'i rjes su mkhar chu ba chos bsam 'od kyis lcags sbrul nas sa khyi'i bar lo bco brgyad gdan sa mdzad /
'di grub chen u rgyan pa'i slob mar rdo rje rnal 'byor mas lung bstan /
de rjes sa mo phag nas zwa ra ba bde legs 'od kyis chu khyi'i bar lo nyi shu rtsa bzhi gdan sa mdzad /
gnyal tshan gsum du thar pa gling gi gdan sa mdzad /
de rjes gdung brgyud pa bkra shis 'od kyis chu mo phag nas lcags pho stag gi bar lo nyi shu rtsa brgyad gdan sa mdzad /
'di lo tsA ba grags pa rgyal mtshan gyi yang slob ma yin /
'dis gdan sa lha grags pa 'od pa la gtad nas khong rang kun spangs mdzad /
lha grags 'od pa ni /
shing mo phag la 'khrungs nas bcu bdun pa lcags mo yos nas shing pho spre'u bar lo lnga bcu rtsa bzhi gdan sa mdzad de /
rang lo bdun cu pa la gshegs /
'di nas gdan sa lhas gzung ba yin /
'dis chos rje bla ma dam pa'i gzims g.yog kyang mdzad /
bu ston rin po che la sogs mang du bsten nas chos mang du gsan /
'di la chos rje lha khang stengs pas gtugs nas chos mang du gsan no / /
de rjes lha bsod nams 'od zer pas shing mo bya nas me pho rta'i bar du lo nyi shu rtsa gnyis /
de rjes spyan snga bsod nams 'od mdzes pas me lug nas chu spre'u bar lo nyi shu rtsa drug /
de rjes bya lo la gdan sa med /
de rjes shing pho byi la  spyan snga rdor rgyal ba bskos nas chu sbrul gyi bar lo nyi shu bzhugs /
de nas da lta'i me pho spre'u'i bar du lo gsum song /
spyir na g.yam bzang chos rjes me glang la 'khrungs nas me pho spre'u yan la lo sum brgya dang brgyad song ngo / /
gdan sa 'dir lha bsod nams 'od zer pa'i ring la bla ma sa skya pa rin chen dpal gyis bskul ma dang zhal bkod mdzad /
gtsang pa nam mkha' byang chub pas bshad nyan mdzad nas da lta'i bar du 'chad nyan gyi srol ma chad do / /
g.yam bzang pa'i skabs so / /
chos rje gtsang pa bu chen gdan rabs dang bcas pa'i skabs /
dpal phag mo gru pa'i slob ma rje btsun gling ni /
myang stod rig pa'i 'byung gnas kyi bzhengs kyi glang po sna na gling stod smad gnyis las gling smad pa /
yab rgyal po skyab be bya ba sngags kyi sgrub skor mang du mkhyen zhing sman dang rtsis kyi yon tan gyis 'tsho ba zhig yod pa de dang /
yum gzus mo dar chung gi sras su sa pho spre'u la bltams /
mtshan padma rdo rjer gsol /
gzhon dus su 'bri klog mkhas par mkhyen /
lo brgyad pa la lha rje ra sman la zhing gcig phul nas sman bslabs pas mkhas par mkhyen /
bcu gsum pa la yab gshegs /
bcu bdun lon pa'i tshe slob dpon gling  pas dge bsnyen mdzad /
slob dpon dpal dbyangs kyi sgron ma rnam drug la sogs pa'i gdams pa mang du gsan /
rje dpon cig dang rabs chad la ma 'cham pas de pa phung par gyur te mthu che bar yang grags /
de nas dge bshes 'om thang pa la rab tu byung /
jo stan gyi brtul zhugs mdzad /
dbus pa zhang bya ba r+wa dang dpyal gnyis ka'i slob ma yin pa zhig la jo mo'i skor rnams zhus /
bsnubs kyi sreg pa lung du r+wa lo tsA ba la dus 'khor dang /
'jigs byed dang /
bde mchog dang /
phag mo rnams gsan /
de nas bsod snyoms mdzad cing byon pas sman mos brid nas tshul las nyams /
de yang sngon sangs rgyas log par dad sel gyi bstan pa la dge slong byang chub sems dpa' gnyis kyis bud med kyi 'khor la chos bstan pa la /
gzhan dge slong drug cu'i sde zhig yod pa rnams kyis byang chub sems dpa' de gnyis la 'khrig pa'i chos kyis skur ba btab /
des skye bo rnams kyang de gnyis la ma dad par gyur /
las drag po de'i rkyen gyis dge slong drug cu po dmyal bar lhung zhing yun ring po gnas /
de nas shAkya thub pa 'jig rten du byon pa'i tshe dge slong drug cu pos mi lus thob nas ston pa'i spyan sngar yang lhags /
bcom ldan 'das kyis de rnams kyi las kyi tshul gsungs pas drug cu pos bshags pa mang du byas /
'on kyang las kyi lhag mas drug cu po rnams yul ga na ngan par dbul po'i rigs su skye ba sogs su lung bstan /
rje btsun gling ni de rnams kyi nang nas byang chub  sems dpa' brtson 'grus 'od bya ba yin par dkon brtsegs phyis gzigs pas mngon par mkhyen par gyur /
de'i rnam smin gyi las lhag mas sku tshe 'dir yang sman mo dang 'brel ba yin / /
rab tu byung ba'i bslab pa nyams pas /
sman mo na re /
nga'i pha ma gnyis ni phyug khong gnyis la bu med pas nor blangs pas ster bas /
khyung tshang ba la 'o skol gnyis kyi las 'dis mi gnod pa'i gdams pa yod par 'dug pas zhu /
khong gi de gser chos yin zer bas nga'i pha ma'i lag las gser khyer nas 'gro mod byas nas khyung tshang ba'i thad du byon nas /
ras chung ba'i gdams pa rnams gsan /
der yab yum gnyis kas na bza' ras gos re gsol /
khyung tshang ba ras chung ba dngos dang mjal ba'i gsung mang po gnang ba la cung zad the tshom skyes pas /
dus phyis rtogs pa mthon por gyur nas kyang drod ni chung bar byung gsung /
der yab yum gnyis kyis ras pa'i cha lugs byas /
khyung tshang bas kyang ras chung ba'i gdan sar song cig ces gsungs pas /
nor rdzas kyang dum re khyer nas lo ror byon /
nyid kyi dgung lo so lnga pa chu pho rta'i lo la lo ror sleb /
ras chung ba na ning lcags mo sbrul de la gshegs nas ma mjal /
de rjes ras chung pa'i slob ma sum pa la sku mtshams gcod pa'i nub mo mjal bas /
nged thag rings nas chos zhur 'ongs pa yin pas thugs la gdags par zhu byas pas /
gdams ngag byed dgos pas slob dpon lo la dbang zhus la shog gsung /
de nas  lo'i spyan sngar byon nas /
los gtsos pa'i grwa de na bzhugs pa rnams la ja skol dang rnam bzhag bzang ba zhig kyang mdzad /
dbang yang zhus /
de rjes sum pa la gdams pa rnams zhus /
chos zhu res kyis ja re yang zhus pas /
dus phyis jas ma phongs gsung /
sum pas gdams ngag thams cad tshang bar gnang /
tshig res don mang po khrol ba'i thugs skyes pas phan pa yang che /
gdams pa kha tshang bar gnang bas da lta 'dzam bu'i gling na gdams pa nga rang las che ba med snyam pa yang byung /
sum pa la gdams pa zhu bar bcugs pa'i mtshan mo cig mnal lam du mi dkar po cig byung ba na re /
da ste lo lnga na khyod kyi don grub 'ong bar 'dug zer byung /
gzhan yang bur sgom dang byar bo pa la sogs pa'i bu chen gzhan rnams la'ang gdams pa 'ga' re zhus /
de nas dgung lo sum cu rtsa brgyad pa shing mo bya la dam pa sum pa'i gsung gis /
da khyed bzhud /
nged kyi gnyal 'di srin po ltogs gri shi ba'i lung pa yin gsung /
de nas lo de nyid la phag mo grur byon pas dgun tshes bco brgyad kyi nyi ma ldog gdong cig la 'gro ba'i mgon po chos khri la phebs pa dang mjal /
der dad pa tshad med pa skyes /
shing dang bya 'di rnams kyang sprul ba kho na yin la che snyam pa byung /
'gro ba'i mgon po de rnal 'byor ba gza' mir byas pa la ye mi dgyes pa la /
gling ras la shin tu dgyes par byung /
der 'gro ba'i mgon pos khrid gnang /
dam bca' can gyi mtshams byas nas bsgoms  pas zhag gsum na rtogs pa khyad par can dpe las 'das pa 'khrungs te /
lo bdun dang zla ba bdun zhag bdun gyi rim pa la ma ltos par mtshams bral nas 'gro mgon gyi drung du byon /
rje yi zhal nas gnyug ma'i don / /
bsgoms shig gsung nas bsgoms lags pas / /
bsgom bya dang sgom byed stor nas thal / /
sgom thun mtshams gzung rgyu yang mi gda' 'o / /
zhes bya ba la sogs pa'i mgur mdzad cing rtogs pa phul bas /
'gro ba'i mgon po yang dag par dgyes /
de ltar me pho khyi lo'i dbyar zla ba gsum phag mo grur bzhugs /
de nas 'on rmi sdings su jo mo dang bcas nas bzhugs /
slar 'gro mgon gyi drung du byon pas zhal snga nas da jo mo 'di thong gsung /
'di sngar yang mang du brdzangs pa lags te 'gror ma nyan zhus pas /
da lan 'gro bas rdzongs /
ngas rten 'brel cig kyang byed gsung nas /
sman mo byang thang gi yar lugs su bskyal /
ngas khyod kyi pha ma'i nor yang cher god pa med /
da yul du song la pha ma'i nor rnams la longs chod cig byas te btang /
de nas phyir byon te skabs shig tu zangs ri nas bud med cig kyang phyag rgyar bsten pas /
de ma legs par dgongs nas da nga'i rjes lam 'brang cig byas kyang mos phyi bzhin du 'brangs pas khams su bros te byon /
lam sgam po la byas pas slob dpon sgom pa dang yang mjal /
myang bo nas nags shod la byon /
der 'bul ba byung ba rnams kyang /
nga bka' brgyud kyi bla mi 'tshong gsung nas ma bzhes /
phyis zangs ri ba'i  phyag rgya mo des khams su rje btsun 'tshol du phyin pas lam du shi nas zla dgon dang nye ba'i ri gcig la nags bud med kyi gzugs 'dra ba cig skyes /
de'i bdag byed pa'i mi ma yin cig tu song ngo / /
wa ston gyis khyed nor gzhan mi bzhed kyang rta 'di chibs /
ja 'di skol byas nas phul bas /
phag mo grur rta de phul bas nga rta mi 'dod /
rgyal ba lo la phul gsung nas /
lo ror byon nas lo la rta dang sum pa la g.yu phul /
bla ma gzhan rnams la yang zhabs tog bag re mdzad de mog ser bzhugs /
de nas phag mo grur 'khor dus 'gro ba'i mgon po gshegs nas spur yang sbyangs zin 'dug mang skol cig la mi stong tsam 'dug pa'i gral du /
grong khyer rtsa mchog lta bu yi / /
dpal phag mo gru yi nags khrod na / /
zhes pa la sogs pa'i mgur bzhengs /
de nas dbus gtsang gi sa cha mang por 'byon bzhud mdzad /
'phrang por btsad pos spyan drangs nas 'ga' re bzhugs /
bla ma zhang gis 'khrug pa'i grogs kyis gsung ba byung nas /
pho brang mkhar chu gle'u chung ba rnams kyi dmag kha bkag sku bsod bdo bas phyag rdzas mang po byung ste /
khong gi lha chen gyi phyed tsam ldangs pa'i 'thung bskyal /
gsung rab 'bul mi byung ba phag mo grur bskyal /
phag mo grur byon pa'i lam du bsam yas su bud med sngon mo cig gis po ti cig khar bcug pa'i snang ba byung /
de nas chos mthong tshad mkhyen /
mkha' 'gro ma'i gnang ba byung bas rgyud kyi rnam bshad 'ga' re byas pa la rang  bzor byas zer nas 'cha' ba'ang mang du byung /
spyir rgyud kyi rnam bshad dang /
sgron me rnam drug dang /
sems kyi rdo rje'i bstod pa dang /
rnal 'byor 'jug pa dang /
bde mchog gi dkyil 'khor gyi cho ga la sogs pa brtsams shing /
bla ma sgrub pa'i phyag bzhes kyang rje btsun gling nas byung ba yin /
phyogs thams cad du 'gro ba'i don mdzad cing sko ro ro byon /
phyis sna phur dgon pa'i gzhi gzung nas gzhan don kyang mang du bskyangs shing /
der slob ma rnams khrid kyi rim pa dang tshogs chos kyis skyong zhing bzhugs pa'i tshe /
dam tshig lnga pa gsung zhing yod pa'i 'phro la dam tshig mi gtsang ba'i mi gnyis byung ba'i rkyen gyis tshems khrig de 'khrigs nas /
sa pho spre'u'i lo drug cu rtsa gcig pa'i dbyar zla ra ba'i nyer brgyad la gshegs /
snga gong nas zhal chems kyi yi ge bkod de phyag dpe'i khrod nas byung ba /
nga'i lus ngag yid gsum dang de bzhin gshegs pa thams cad kyi sku gsung thugs dbye ba med par sems can thams cad kyi lus ngag yid gsum la bzhugs pas gus pas gsol ba btab na 'dod pa 'grub par 'gyur bya ba'i don can du 'dug go / /
yi ge 'ga' zhig na rje btsun 'dis sbar phu ba la do ha gsan bya ba 'dug do ha'i TI ka mdzad pa yang sbar phu ba dang cung sgros mi mthun par snang ngo / /
de'i slob ma chos rje gtsang pa ye shes rdo rje ni /
'khrungs pa'i yul ni ha'o gangs kyi mgul myang stod khu le'i char 'khrungs /
yab rgya zur bo tshab pe dang /
yum mar gza' dar skyid  kyi sras bdun byung ba'i chung shos su lcags mo sbrul gyi lo la 'khrungs /
yab sras mang bas gces par mi 'dzin pa la /
yum gyis bon po cig la gtad de mtshan g.yung drung dpal du btags /
dgung lo brgyad pa la yum gshegs /
bcu gnyis pa la gcen po skal ldan bya bas khrid nas gtsang rong du slob gnyer mkhas pa'i drung du klog bslabs /
bcu gsum pa la slob dpon rta thang ba'i sar lo gsum bzhugs nas mngon pa dang /
yo ga dang /
zhi byed la sogs zhus /
bco lnga pa la slob dpon mkhar lung ba'i sar byon nas lo brgyad bsten nas rdzogs chen dang tshad ma la sogs pa gsan /
der bsnyung gzhi cig yod pa'ang mtshams bcad ma dgos par thon /
slob dpon 'khor re ba la rdzogs chen rigs rdzogs gsan /
slob dpon btsang tsha la sgyu 'phrul dang thugs rje chen po gter ma gsan /
so dar ma seng ge la spyod 'jug khu lung gi lha rje kun rgyal la mtshan brjod /
'om thang gi slob dpon 'dul 'dzin la thugs rje chen po jo bo lugs gsan /
dgung lo nyi shu rtsa gnyis la yab kyis slob dpon mkhar lung pa spyan drangs te /
chos rje ston sar bton nas chos gsungs /
ri khrod la mnga' bar bzang du bzhugs /
de'i rjes su rje btsun gling ra lung na bzhugs pa la tshwa bre gang tsam gyi phyag rten mdzad nas gsung gleng mang du zhus /
las 'brel de'i dus su sad pa 'dra gsung /
de nas sna phur byon nas gdams ngag zhus pas zhag bdun nas ras thub pa byung /
der 'brum pas yun ring du bsnyung /
de dwangs nas rta rgod ma byol song gi rgyal mo blangs nas bla ma la phul /
ja bur yang drangs /
der mchod khang rtsig pa la grwa pa phyogs su 'gro ba dang mtshams gcod pa la gser zho re'i chad pa 'bebs kyi 'dug pas gser zho gang phul nas yig mtshams bya bar zhus pas /
khyed rang gle'u chung du song la gyis gsung /
der bsams pas bla ma ma mnyes na gdams ngag gis ci btub nga 'dra ba 'ong ba byas nas bshums /
bla ma'i spyan sngar bu ram sder gang khyer nas ngas nor 'dug byas nas bshags pa phul bas /
'o chos go ba bya ba de tsug 'ong ba yin gsung nas mnyes /
de nas zla ba lngar las byas pas sgom ngo mtshar che ba yang skyes /
mchod khang yang tshar /
nyi ma bzhi la shog ldeb re tshar ba'i yi ge bris /
gdams ngag thams cad tshang bar zhus /
dar rdor bya ba cig dang bgro gleng byas pas khos ma thub pas shes rab can gyi grags pa byung /
bla ma'i zhal nas /
nga la chos shig dris dang gsung /
de mi mchi bla ma la thal 'gyur phog na mi rung zhus pas /
ngas gnang ba byin pa yin mod gsung /
chos sku'i mtshan nyid cig bzhag par zhu zhus pas /
skye 'gag gnas gsum dang bral ba yin gsung pa la /
'o na nam mkha' yang chos skur thal lo gsungs pas lan med cing mnyes par gyur /
yul du rgyags len du byon pas yab la phag mo'i byin rlabs shig kyang mdzad /
de nas sna phur byon nas dgun 'dag char mdzad nas bsgoms pas rlung phyi nang bsre nus pa dang /
rtsig pa la thogs pa med pa /
nyon mongs pa'i g.yul las rgyal ba sogs bshad tshod dang mthun par byung nas bla ma la zhus pas /
rje btsun mi la la'ang 'di ltar byung ba yin /
ngo mtshar che gsung /
spyir sna phur lo lnga bzhugs ring la gdams ngag thams cad tshar /
don khrid tshar nas nyams su myong /
zhar chos gsungs /
gros 'dun dang spyi las ma chag slob dpon rngog pa yab mched gnyis la gur brtag dang /
ma hA mA yA dang /
mtshan brjod rnams phyag len dang bcas pa gsan /
rje sna phu pa'i bstan bcos tshar gcig yi ger bkod /
mched grogs snyoms chung rnams kyi dpe 'bri ba rnams 'khrobs par mdzad /
de nas gzhan du sgom du 'gro bar zhus pas /
ma 'gro bar nga'i sna phu gzung gsung ba dang /
'brug 'dzin pa'i lung bstan yang byung /
bla ma'i gsung gis da bskal bzang la brten la thabs lam sbyongs gsung /
skal bzang gi drung du byon nas bla mas bka' 'di skad gnang byas pas /
skal bzang na re /
ngas dang khyed kyi zhabs tog bsgrubs pas chog ste /
nga la khyed la brten pa'i rmi lam bzang po mang po byung /
khyed rang rab tu byung ba mdzod la 'gro don skyong ba 'thad /
nged rang gi bla ma 'di'ang chu bo gang+gA tshun na rtogs pa mtho ba cig yin te /
pho rang du 'dus pa 'di nga la sogs pa yod pas yin mod gsung /
dod kyis mkhar chur sgom du 'gro bar zhus pas /
gnang nas dol mdar mar ma gser stengs su byon nas rtsam pa blangs pas /
rgad po cig khyod su'i slob ma yin zer /
nga rje btsun gling gi slob ma yin byas pas /
kho'u zer bas /
kho'i ngag de la thugs ma ches nas log nas sna phur byon pa na /
gleng gshegs zin 'dug der dgongs pa rdzogs thabs rnams grub grub kyi bar du bzhugs /
de nas dbyar de lo ro ye mgon la sogs pa bzhi khrid nas ra lung du byon /
de rnams kyi khrid tshar bar mdzad /
sku bsod kyang de nas skyes /
rta rag chung cig bsnams sna phur a ma jo mo la phul /
gdung brten rab gnas dang /
gdan sa'i 'dun ma tshar /
dpon slob bdun gyis mkhar chur byon nas lcags phul can du 'dag 'byar mdzad pas bar chad kyi klong rdol te /
lha 'dre thams cad kyis dmag byed pa dang sku lus la mi bsnyung ba'i sa gcig kyang med pa la sogs pa byung /
der bar chad thams cad zil gyis mnan nas /
rtogs pa nam mkha' la mdung bskor ba bzhin song /
rten 'brel gyi gnad 'ga' zhig kyang gzigs /
der ye shes mgon po zhal gzigs /
de dus las sbyor byas na gos brdabs pa tsam gyis mthu chen po 'od pa zhig 'ong ste /
'khor dang longs spyod la gnod dogs pas ma mdzad /
der lo gsum bzhugs nas rje btsun ras chung pas gter du sbas pa'i ro snyoms skor drug kyang de res thon /
de'i tshe dgung lo nyi shu rtsa dgu pa sa mo bya yin /
de nas mdo bo ras pa mjal du byon nas chos drug gi khrid zhus pas /
khyod bsgoms pa cig 'dug gsung /
de nas bya skyungs dang chu bo ri la sogs par yang dum re bzhugs /
'bri khung du byon nas tshogs chos gsan /
snying rje skye ba'i thabs zhu zer ba'i yi ge phul bas /
sku mdun du bos te rab tu byung zhig gsung /
snying rje la bogs ni ma thon /
de nas myang po la brgyud de sgam po dang tsa rir byon nas dbyar cig bzhugs /
de nas skyi shod du phebs nas klong rdol btab /
de 'phral du bla ma zhang gi drung du byon nas rtogs pa phul bas mnyes /
snying rje skye ba'i thabs zhus pas /
khyod la gdams pa bya gsung nas snying rje blo rdeg ma gnang /
snying rje la bogs chen po thon /
cis kyang rab tu byung gsung bas dge tshul gyi mkhan po bzang ba la zhus /
bsnyen rdzogs kyi mkhan po zhang rang gis mdzad nas /
dgung lo sum cu rtsa gsum la chig rdzogs mdzad /
de nas gtsang phyogs dang pho ma la sogs pa'i 'brog bod dang byang tsha kha tshun chad du khrid btab pa dang /
gzhan gyi longs spyod don yod par mdzad pa dang /
'khrug bsdums mdzad pa dang bla ma'i gdan sar 'bul ba bskyal ba la sogs pa dpag tu med pa mdzad /
'brug tu dgon pa btab pas lo de nyid la spyil po stong tsam thebs /
de nas yang sa phyogs rnams su 'gro don la byon zhing zad mi shes pa'i dngos po byung ba chos kyi phyogs kho nar bkye /
de ltar gang dang gang du byon pa thams cad du longs spyod zad mi shes kyang slob ma rnams la 'jig rten gyi zhen log tshe blos btang gi sgrub pa /
bla ma'i mos gus gsum gtso bor 'dzin du bcug nas phyag rgya chen po'i rtogs pa shar ba stong phrag lnga tsam /
u rgyan dang dza lan+d+har dang kha che dang bya rgod phung po'i ri bo dang /
rgya'i ri bo rtse lnga dang tsa ri dang sha 'ug stag sgo dang ti se la sogs pa'i gnas dag tu tshe dang sgrub pa snyoms pa gyis gsung ba'i bka' gnang nas /
'khor 'gyed pa mdzad /
bya rgod kyi nyin lam bco brgyad du 'brug pa'i bu slob kyis ma khyab pa med bya ba byung ste /
'brug pa la gtogs pa'i sgom chen yin phyin chad sde ris dang slob ris kyi chags sdang dang 'khrug pa med cing shin tu dul ba sha stag 'byung ngo / /
chos rje 'di ni dpal nA ro pa'i sprul par grags shing /
phal cher de la nges pa yang 'jog go / /
de nas sku tshe 'di'i phrin las rdzogs nas dgung lo lnga bcu rtsa gcig pa lcags mo lug gi dbyar zla tha chungs kyi mar ngo'i tshes bcu'i tho rangs la gshegs /
gdung bzhu pa'i nyin 'ja'i gur dang me tog gi char bab /
sgal tshigs nyi shu rtsa gcig la spyan ras gzigs kyi sku nyi shu rtsa gcig byon nas phal che bar lung du gdung rten du bzhugs so / /
'dis gzhan don rgya cher bskyangs pa'i slob ma'i mchog ni /
dang por che ba spa rkyang gnyis /
bar du che ba rgya 'bras gnyis /
tha mar che ba lo rgod gnyis /
zhes bya'o / /
de la sba ri ba ni /
dang por bla ma zhang gi gtor bshoms pa yin la /
chos rje gtsang pa rab byung la byon dus chos rje gtsang pa yang mnyes /
khong rang yang gus par byung ba yin /
spa ri ba la gtsang bas phan thogs par mkhyen nas /
zhang gis kyang btang nas gdams pa zhus pas thugs dam khyad par can 'khrungs /
spa ri byang chub gling gong btab /
rje mkhyen pa'i mnga' bdag tu grags shing 'gro don rgya che bar mdzad /
de las gyes pa'i dgon lag kyang chu bo ri la kha shar la sogs pa mang du byung / /
de la slob ma'i mchog rje dgon gsar pa zhes pa ye shes mgon po'i zhal gzigs shing grub rtags mang du yod pa cig byon / /
de'i dgon pa'ang spa ri'i nye logs na yod zer /
rkyang mo kha ba ni /
dang po bde ba can pa'i dge bshes yin pa zhig chos rje gtsang pa 'brug tu bzhugs dus mjal nas /
gdams pa gsan pas thugs dam 'khrungs /
bur du rkyang mo kha btab nas 'gro don rgya chen po mdzad / /
rgya yags ba ni /
gra'i zar po phur rgya yags btab nas gzhan don mdzad pas /
rgya yags bka' brgyud zer ba byung ngo / /
'bras mo ba ni /
dgon pa'i ming ste myang stod na yod /
tha mar che ba lo rgod gnyis ni 'og tu 'chad do / /
chos rje gtsang pa gshegs rjes su dbon ras dar ma seng ges gdan sa mdzad pa yin te /
de ni rigs kyi dbon po chos kyi sras yin pas /
rje rgod tshang ba la sogs pa'i bu chen phyi tshar ba rnams kyi yang bla ma yin no / /
de ni me mo bya la 'khrungs /
so lnga bzhes pa la chos rje gtsang pa gshegs /
rang lo drug cu rtsa gcig pa la gshegs / /
de'i dbon po gzhon nu seng ge lcags pho spre'u la 'khrungs /
bde drod la dbang 'byor bas sku mdun na yod pa rnams kyang grang ba'i 'jigs pa med pa byung /
so brgyad pa la dbon ras gshegs /
rang lo drug cu rtsa bdun pa me pho stag la gshegs / /
de'i dbon po nyi ma seng ge gzhon nu seng ges lnga bcu rtsa gnyis bzhes pa lcags mo phag la 'khrungs /
bar 'brog rdo rje gling gi gdan sa yang mdzad /
rang lo so bdun pa me mo phag la gshegs / /
sbos skya ba seng ge rin chen gzhon nu seng ge'i lnga bcu rtsa dgu pa sa pho rta la 'khrungs /
lnga bcu rtsa drug pa chu mo glang la gshegs / /
bcu gsum pa seng ge rgyal po sa mo glang la 'khrungs /
nyi shu rtsa lnga pa la spos skya ba gshegs /
rang lo so bdun pa shing mo glang la gshegs / /
'jam dbyangs kun dga' seng ge spos skya ba gshegs pa'i phyi lo shing pho stag la 'khrungs /
rang lo so bzhi pa me mo phag la gshegs / /
blo gros seng ge ni /
kun dga' seng ge'i sum cu rtsa gnyis pa shing mo bya la 'khrungs /
bzhi bcu rtsa drug pa lcags pho rta la gshegs / /
shes rab seng ge blo gros seng ge'i nyi shu rtsa bdun pa lcags mo phag la 'khrungs /
nyi shu rtsa gnyis pa chu pho spre'u la 'das /
ye shes rin chen ni /
blo gros seng ge'i nyi shu pa shing pho 'brug la 'khrungs /
rang lo lnga bcu pa chu mo sbrul la gshegs /
nam mkha' dpal bzang ye shes rin chen gyi so lnga pa sa pho stag la 'khrungs /
nyer brgyad pa la gshegs /
chos rje kun dga' dpal 'byor ba ni /
sa pho spre'u la 'khrungs /
'brug ra lung gi gdan sa bskyangs /
'khrul zhig nam mkha'i rnal 'byor la sogs pa'i bla ma mang du bsten /
dus phyis skam po'i gdan sa yang mdzad de /
zhe dgu bzhes pa me pho spre'u la gsheD /
'di la sba gro /
gtsang /
dbus /
dwags po /
kong po /
gnyal /
lo ro /
lho mon la sogs pa rnams su gdul bya rgyas shing /
chos kyi rje sgam po ba'i gdan sar bzhugs nas /
slar sgam po ba'i gdung brgyud la gdan sa gtad de 'gro ba'i don bskyangs so / /
chos rje gtsang pa bu chen gdan rabs dang bcas pa'i skabs so / /
smad 'brug gi skabs /
thog ma dang bar du che ba bzhi po la 'gro ba'i don spyod nus pa kho nar nges mod kyi /
rnam par thar pa ni gsal bar ma mthong ngo / /
tha mar che ba lo rgod gnyis las /
chos rje lo ras pa ni /
gdung lo nang yin pas de las mtshan chags pa ste /
gzhung gi grags chen sa na /
yang rnal 'byor dang yul me gza' skyid de zhes bya ba gnyis la sras med nas /
jo bo thugs rje chen po'i drung du mchod pa phul zhing /
bu 'byung bar gsol ba btab pas /
spyan ras gzigs kyi byin rlabs las yum la ltas bzang po dang bcas te /
me mo lug gi lo la sku bltams /
chung ngu nas chos kyi bag chags ma gtogs byis pa gzhan gyi rtsed mo'i zla la'ang mi bzhugs /
lo drug nas klog legs par mkhyen /
lo bcu drug pa la chos rje gtsang pa gzhung du byon pa la dad pa thob cing bsnyen bkur rgya cher byas /
bcu bdun pa la rje gong ma snye thang du dums la phebs pa'i tshe yab yum sras gsum gyis mjal /
bco brgyad pa la bros nas skyor mo lung du mkhan po sbal ti las rab tu byung /
mtshan ni dbang phyug brtson 'grus so / /
de nas rje gong ma'i spyan sngar bzhugs yul nas bsnyegs ma byung bas /
rje'i zhal nas /
bar chad du mi 'gro bas da lan bzhud cig gsung /
yul du byon pa na nye ba rnams kyis bag ma bsus nas /
lcags 'jug pa la sogs pa'i gros byas pa /
a mas bya btang byung bas /
rje'i spyan sngar bros te byon /
gtum mo la sogs pa'i khrid 'phro rnams zhus pas /
de dus rang nas drod khyad par can skyes pas ras rkyang mdzad /
de'i ston de chos rje gong ma yul du spyan drangs nas chos 'khor bskor /
nye 'brel rnams kyis chos rje gong ma la 'di 'babs pa'i bka' gnang dgos zhus pas /
gtam lan rang gis 'debs pa zhus nas /
nga 'chi ba'i tshe khyed nye bas shol mi thebs /
srog la bas kyang 'babs pa'i skabs med bya ba la sogs pa gsungs pas /
der tshogs pa thams cad la spyan chab byung /
der yab la sogs pa thams cad kyang re thag chad /
chos rje'i zhal nas kyang /
tshe 'di phyi'i pho shan de ring phyed gsung nas mnyes /
yab sras kun gyis 'brug tu phyags phyir byon /
dbang yang zhus /
ston de bsnyen par rdzogs nas mdo rtsa ba la sogs pa gsan zhing bslabs /
brtag gnyis dang ma hA mA yA la sogs pa'i rgyud dang /
do ha la sogs pa'i zab chos dang /
bde mchog la sogs pa'i sgrub gzhung mang du gsan /
de nas yab bsnyung bas yul du byon /
ring por ma lon par yab 'das nas /
chos rje 'khor dang bcas pa gzhung du spyan drangs /
khal nyis stong brgyad brgyas gtsos pa'i 'bul ba bsam gyis mi khyab pa phul /
dge 'dun rnams la'ang ston mo bzang po dang dbu che dang las dpon kun la 'bul ba rnam bzhag dang phogs bzang po phul nas chos 'khor bskor /
yul mi rnams la'ang ston 'gyed bzang po yang dag pa mdzad /
mtha' bzhi 'khor stong lhag tsam shor /
de min thams cad chos phyogs su thongs par mdzad /
bre gang gi'ang 'dzin chags ma gzung bar 'brug tu byon nas /
pha yul du mi 'gro ba /
ri mi 'babs /
tsog bu rgyun du mdzad pa /
khyim pa'i them spangs /
ras rkyang /
gsung bcad /
gtor ma brgya rtsa ma chag pa ste dam bca' bdun mdzad /
rje'i zhal nas /
khyed la dam bca' 'di rnams dgos rgyu med de /
thub pas kyang lo drug tu dka' ba spyad pas dam bca' 'di rnams lo drug gi bar du skyongs /
de nas ci bder mdzod gsung /
de nas rgya gar gyi dur khrod la sogs par ro snyoms la 'byon bzhed pa la /
rje'i gsung nas /
bla ma sku khams bzang ring la 'dir sdod gsung nas bzhugs /
der pha spun gyis yum dang sring mo mnar ba'i gtam dang /
mched grogs kyis chags sdang byed pa dang /
lus la shig nad tshabs che ba dang /
thugs rlung la sogs pa'i 'gal rkyen drag po byung yang /
bla ma'i mos gus dang ma bral bar thams cad dge sbyor gyi grogs su gyur /
de nas gtsang du rje'i zhabs drung du byon zhing gdams pa mang du gsan /
dbus su chos khri'i zur du khang chung brtsigs nas tshogs chos rnams kyang mtshams khongs nas gsan /
lo nyi shu rtsa lnga pa la rje gtsang pa gshegs /
de nas kha rag gi rtse mo jo mo gro sar bzhugs pas /
'tsho ba ni med /
steng du gangs rud chen po byung nas chu me shing yang blang du med par bzhugs pa dang /
de bzhin du jo mo gangs dang /
se mo do dang /
slar yang jo mo gangs rnams su dka' ba dpag tu med pa spyad cing nang sems kyi nad dang /
phyi 'byung po'i bar chad la sogs pa dang /
dka' thub kyi gegs la sogs pa blo las 'das pa mang po byung ba rnams thugs dam gyi grogs su song nas nang ye shes kyi stobs rgyas /
mngon par shes pa chen po dang yang ldan /
bla ma rnams dang yi dam lhas lung bstan pa bzhin gnas  dang gnas rnams su dge 'dun mang du 'dus pa rnams la sgom btab nas ri la 'gred pa lan mang du mdzad /
chu mig dkar mo dang /
shing skam dang /
lcags spyil dang /
dbu ri la sogs pa'i dgon pa phran re mdzad nas gzhan don bskyangs /
khyad par dbu rir lo bdun bzhugs pas tshogs pa'ang stong lhag tsam 'dus /
phyogs de 'jigs pa can gyi sa yin pas de gzungs pas stod smad gzhan du yang 'jigs pa dang bral /
skye bo'i lam zan 'dzugs pa la sogs sbyin gtong yang rgya cher mdzad /
'di nas brtsams nas gdan sa yar mar du 'bul ba btang ba'ang grangs las 'das /
phyis myang ro la lam btod nas jo mo lha rir yang bzhugs /
dpon slob thams cad la hor dmag gi gnod pa ma byung /
de nas slar glang gi lo la dkar po chos lung btab /
tshogs pa mang dus khri tsho lhag pa 'tshogs /
thugs dam gser gyi po ti mang du bzhengs /
de nas lho brag mkhar chur byon /
mkhar chu'i lha khang nang 'khrug gis zhig pa rnams yang dag par gsos shing gser gyi rgyal mtshan btsugs /
de nas mon bum thang du byon nas /
mon pa dud 'gro dang 'dra ba rnams kyang bsnyen gnas la sogs pa la btsud /
thar pa gling gi dgon pa yang btab /
de nas seng ge rir phebs nas /
der dge slong bslab pa cung zad lhod pa rnams kyang phyir bcos byed du bcug nas rab byung stong dang lnga brgya tsam la bde mchog gi dbang mo che rgyas pa zhig kyang gnang /
de nas dus mchod chen mo mdzad nas zla ba  phyed dang gnyis kyi bar du chos ma chag par gsungs /
lcags pho khyi'i lo dgung lo drug cu rtsa bzhi pa zla ba dgu pa'i tshes nyi shu gcig la gshegs /
zla ba rting ma'i tshes gcig la sku gdung zhugs la phul bas thugs ljags dang ring bsrel la sogs pa mang du byon /
ngo mtshar ba'i ltas kyang grangs kyis mi chod /
de'i tshes bcu gcig la lho brag rgyud gyi dge 'dun bsdus nas sku 'dab mdzad /
de ltar na skyes bu dam pa 'di ni gtong ba phun sum tshogs pa dang /
zhen chags med pa dang /
sgrub pa'i snying rus dang /
mkhas pa'i mkhyen pa dang /
brtse bas gzhan don mdzad pa thams cad zla bos dben par gyur pa zhig go /
lo ras gshegs rjes su dbon po tsa ri bas gdan sa gzung zhing /
spyi la 'gro don yang rgya cher mdzad /
grub thob mgon yes la sogs pa'i slob ma khyad par can yang mang du byon no /
lo ras kyi slob ma 'jam dbyangs mgon po ni /
yul myang stod /
bye brag kham grong /
yab khyung po bsod nams dpal dang yum 'dre mo khye 'dren dpal gyi sras su sa pho 'brug la bltams /
slob dpon gtsang ston la gsor bcug khong phyag drug pa'i phrin las gtong ba'i dus su phyag drug pa yud tsam zhig gzigs /
mtshan bsod nams mgon por btags /
lha'i yul du skyes pa sogs skye ba mang po dran /
rmi lam rgyun du zin yang 'od gsal du 'gror ma 'dod /
lo bzhi lnga nas sgom rang skyes su byung na'ang ngo ma shes /
lo  drug bdun lon pa'i tshe slob dpon lce ston sangs rgyas dang /
lce ston mgon po dang /
g.yu thog jo rgyal la sogs pa me tog sdud pa'i chos gsung ba blo la zin nas byis pa zla bo la bshad /
gzhan yang gzhan bgro gleng byed pa la sogs pa thams cad kyang zin /
jo gzungs la klog bslabs pas zla gcig dang zhag bcu bdun la mkhas par shes /
lo bcu lon pa'i tshe yum grongs /
gnyen chad byas pa'i bud med la bor byin nas chos la bros nas g.yas rur phyin /
bla ma mar ston la rab tu byung nas ming shes rab 'byung gnas su btags /
khrid zhus pas sngar gyi sgom dang khyad par ma byung /
'o yug sogs su mtshams dam po byas te bsgoms /
rin po che mar ston gyis mkhan po dang /
dung lung pas slob dpon dang /
slob dpon gcung pos gsang ste mdzad nas bsnyen par rdzogs /
khro phu lo tsA ba la bya thang du sems nyid ngal gso dang rin chen 'bru dgu rnams zhus /
stan gcig lo bcu bzhi dang /
sha mi za ba lo bcu bdun gyi bar byas /
de nas dbu ri ba'i snyan pa gsan nas dbu rir byon nas lo brgyad kyi bar bsten /
shin tu thugs la 'dogs par byung nas 'brug pa'i chos skor dbang bka' thams cad tshang bar gsan /
lo nyi shu la sa gdon gyi rtog pa chen po byung bas 'dag 'byar byas nas 'jam dpal gyi bsnyen pa bskyal bas nad kyi rtog pa sol /
lha dang gleng mo byas chog pa byung zhing shes rab kyang che bar byung /
lha ri mo dang myang stod dang chos lung rnams su 'dag 'byar mdzad  de thugs dam mdzad /
seng ge rir dbang mo cher mdzad pa'i tshe khong med par dbang bskur ba mi 'ong gsung nas /
zla ba gcig gi bar du sgug pa gnang nas dbang yang thob /
mkhan po stod lungs pa /
mkhan po dung lungs pa /
mkhan po las stod pa rnams la 'dul ba nyan /
slob dpon sba ba glan ston la tshad ma /
kong nag chos kyi so seng dang 'jam gsar la tshad ma zhus /
bla ma lha sgang ba la dus 'khor gyi dbang rgyud rnams gsan /
slob dpon zla grags la dbu ma dang sa sde dang spyod phyogs dang gsang 'dus 'phags skor thams cad dang ma rgyud kyi skor rnams gsan /
bla ma dbus pa la spyod yul bka' brgyud dang nyams brgyud rnams gsan /
'brug tu sangs rgyas dbon ras la 'brug skor rnams zhus /
yar 'brog gi slob dpon rog ston la sgra'i bstan bcos rnams zhus /
khyung tshang ba'i bu chen dkon mchog rin chen la ras chung snyan brgyud skor rnams zhus /
slob dpon ston gzhon la sbyor drug zhus /
dbang zhus pa'i me tog phal cher don yod grub pa la phog pas gsang ba'i mtshan don yod rdo rjer btags /
blo la yang mtshan nyid kyi dbu ma rtsa she la sogs po ti mang po dang /
sngags kyi dus 'khor la sogs mang du bzhugs /
ko brag pas hor bzlog pa'i rim gro bskul ba la dge bshes nyi shu rtsa gsum tsam mngags byung bas /
khong gis tshong 'dus yan chad kyi rim gro bskul ba po byas pas /
mi rnams na re /
btsun chung 'di 'dra'i shes rab che ba 'jam dbyangs rang yin  zer bas /
'jam dbyangs mgon por grags /
chos rje lo la myang stod smad kyis zhu ba phul nas /
de rnams kyi slob dpon du bskos pas /
stod smad kyi mtshams ku ru lung du dgon pa btab /
bzhi bcu rtsa gsum pa la lo ras gshegs /
bo dong phyin chad nas lho brag tshun e rong man /
dbu ri tshun chad du khrom mang po tshogs pa'i sems can gyi don la sems bskyed dang dbang dang gdams ngag dang bslab pa spyin pa sogs gzhan don zad mi shes pa byas /
'dis mdzad pa'i bstan bcos kyang sngags kyi dbang rgyud 'grel man ngag gi skor dang /
mtshan nyid kyi gzhung bshad spyi bsdus mang po dang /
mi dpyad dang rta dpyad sman dpyad la sogs pa'i 'jig rten gyi bstan bcos mang po dang /
tha na rgya thab bzo ba la sogs pa'i bzo'i bstan bcos mang po dang /
rgya nag gi rtsis kyi bstan bcos la sogs pa shin tu mang bar brtsams /
rgya nag ri bo rtse lngar yang byon no / /
de ltar lo ras nas brgyud pa rnams la smad 'brug dang /
rgod tshang ba nas brgyud pa rnams la stod 'brug ces grags pas /
'brug skor gzhan thams cad de gnyis kyi gseb tu thim pa lta bur gyur to / /
smad 'brug gi skabs so / /
rgod tshang pa bu chen dang bcas pa'i skabs /
chos kyi rje rgod tshang pa mgon po rdo rje ni /
lho brag du lu chung gi khrar /
yab chu chal mon grags dang yum zug mo dpal rgyan gnyis kyi sras  su sa mo bya la sku bltams /
gling ras gshegs pa'i phyi lo yin /
gcen po gnyis snga bar grongs pas sri'u gso ba'i slob dpon zug ston bya ba la gtad /
mtshan mgon po dpal du btags /
sku na phra ba nas sku mdzes pas kun gyi yid du 'ong /
gsung snyan pas glu la mkhas /
thugs 'grogs bde pas gzhon pa'i dus bro pa'i ba shi mdzad /
ba shi don grub seng ger grags /
skabs der slob dpon wa zhwa la lam rim /
slob dpon stod la dbu ma /
slob dpon yu pi ba la spyod 'jug slob dpon zhang la 'grel chung gsan te /
phal cher tshar res mkhyen pa byung /
lha sa lan gsum skor du byon nas chos 'ong ba'i smon lam kho na btab /
yul na chang 'thung byed pa cig gi tshe gtsang nas glu mkhan bzhi byung nas de rnams kyis /
dgon par lung gi chos rje rgya ras la /
tshe 'di phyi gnyis kyi bde legs yod /
nged rang grogs tshan zung cig de ru gshegs sam /
snying nas rang du chos la gshegs /
bya ba'i glu gsan pas /
mtshan thos pa tsam gyis de las che rgyu med pa'i mos gus shig skyes /
yab la zhus pas kyang gnang nas zong dum cig kyang thogs te /
chos rje'i slob ma zug sgom zer ba cig la lam gyi 'dren pa zhus nas ra lung du rtol /
tshogs chos gsung ba dang mjal de rang du rab tu byung mtshan mgon po rdo rjer btags /
mjal res kyis chos rje zhal 'dzum 'ong zhing thugs la btags /
der gtor dbang cig gnang nas khrid zhag nyi shu rtsa gcig tu bskyangs /
ma bde ba 'ga' re byung ba'ang khad kyis  sol /
der skyabs 'gro sems bskyed /
sems bskyed chen mo /
rnal 'byor bzhi /
lhan cig skyes sbyor /
thabs lam gyi khrid /
ro snyoms kyi dmigs pa mang po /
rabs bdun /
chig chog gsang spyod las phra rgyas la sogs pa dang /
rtsa ltung bcu bzhi pa la sogs dam tshig gi chos skor /
sgrub thabs bcu gsum ma dang zhal gnyis ma la sogs pa thams cad kyi lung gsan /
de nas 'brug tu byon nas zla ba gsum du bla sgrub mdzad /
tshogs chos la sogs mang du gsan /
dge 'dun spyi'i shing bu 'thu ba dang bla ma'i zhabs tog rnams thal 'chag yan chod mdzad pas sgrib pa dag pa'i rtags byung /
'bri khung du 'gro bar zhus pas gnang nas dbu ru byang phyogs kyi bla ma bzang tshad la chos 'brel zhus /
'bri khung du dang por tshogs chos gsan de nas zab chos shig gsung ba la khyod kyi khrid tshar ram gsung /
tshar zhus pas /
'o na 'dir sdod gsung nas zab chos gnang /
mos gus kyang yang dag par thob /
r+wa sgreng tshun chad du byon nas stag lung pa dang mtshal ba la sogs pa dang mjal bas kyang chos rje ras pa la mos gus cher song /
de nas chos rje'i sku mdun du byon /
chos rje ring po ma lon par gshegs /
sang phod de chos 'khor chen po btsugs pas /
slob dpon nyis brgya dang bdun cu /
dge 'dun bzhi stong brgyad brgya 'tshogs /
de tshar nas ni lho brag mkhar chu dang /
gangs ti se dang /
kha che'i yul dang /
dza lan d+ha ra la sogs par byon zhing bzhugs  nas sgrub pa kho na mdzad /
mkhar chu nas gzung ste gnas de rnams su grub rtags 'ga' re yang bstan /
khyad par dza lan d+ha ra na rnal 'byor ma 'ga' zhig tshogs 'khor byed pa'i sgo la 'tshangs te byon pas /
tshogs dpon ma de na re /
rnal 'byor pa de thong gsung /
der tshogs la yang longs spyad cing byin rlabs kyang che bar byung /
rnal 'byor ma de ni phyis zhabs drung na yod pa'i 'gro ba bzang mo yin /
kho la gser 'ong du re nas lam du chom rkun gyis bsgugs na'ang bla ma spyi bor bsgoms pas ci yang nyes par ma gyur /
slar bod du phebs te dpal mo dpal thang gi dkyil du phebs tsa na gsol rgyu med pas /
sku lus kyi stobs zhan par gyur pa la /
der bon po cig byung ba la gshen rabs mi bo'i sprul pa khyed la bza' rgyu 'dra yod dam byas pas /
kho na re /
khyed chos pa 'di rnams 'di kho na yin /
dka' ba spyod ma ran par spyod zer nas zan dum bu cig dang /
rgyu ma'i sna 'ga' byin byung bas mur zhing byon /
phyis ding sang gi brgya 'bul bas bon po'i skyos ma de dga' gsung nas dgyes pa'i gtam yang gsung /
de nas ra lung du byon nas dbon ras dar ma seng ge dang mjal /
dbon gyi zhal nas khyed rang lha khab tu sgrub pa la bzhugs dang /
thugs dam 'phel po 'ong gsung bas pho ma lha khab tu byon nas spyil po cig tu lo gsum du bla ma sgrub pa mdzad /
skabs shed du nga'i bla ma chos rje ras pa de sa bcu pa'i byang chub sems dpa' yin snyam pa byung  bas /
de ma thag tu sems sangs rgyas su ngo sprod pa'i bla ma la sa bcu pa bar mthong ba khyod kho na byas nas rang la smad /
de phyin chad sangs rgyas kyi 'du shes dang 'bral ma myong /
der lo gsum bzhugs ring la mtsho lad nas spyil bo chus gang nas sku smad chu nang du bzhugs pa las mi g.yo bar mdzad /
gsol ba ni chu 'thung ba kho na yin /
nyin cig mtsho 'gram du sha ba'i ro cig 'dug pa len du byon nas /
rkyang cig 'dug pa la bkal bas spyil po'i bar du des bskyal /
dus shig gi tshe nam mkha' la sprul gyi char 'bab pa'i snang ba byung zhing /
des rkyen byas nas bsnyun mdze byung ba'ang myur du dwangs /
de nas dbon ras kyi drung du byon bsnyen par rdzogs pa mdzad /
de nas tsa ri la byon nas lo gsum bzhugs /
g.yu mtsho skor ba la byon pas mkha' 'gro ma seng ge'i gdong can gyis gser skyogs gang gnang byung ba'ang mtsho mchod mdzad /
der tsa ri na bzhugs pa rnams kyi g.yog 'ba' zhig mdzad pas rdza khrod shar nub kyi bong bu ser po zer ba'ang byung /
ma chen pa rnams kyi rtsam pa skyel 'dren gyis sgal pa rnag tu song song gi bar du mdzad /
thugs ni brod par byung gsung /
der nub cig mnal lam du nang lto thams cad mthon nas khog pa stong bar song ba rmis /
da 'di phyir ldog gam mi ldog snyam pa la /
mi dkar po cig na re /
da lan rang 'di mi ldog zer /
der thugs dam shin tu 'phel bar gyur nas /
slar yang byon nas chos rje dbon dang mjal /
dbon gyi zhal nas khyed thugs dam? 'phel bar byung 'dug pas /
da nga'i khrid gnyer ba gyis gsung /
kho bo la stod du 'gro 'dod zhus pas ma gnang /
grogs po kun na re yang 'gro rgyu mi 'ong zer ba la /
grub thob yin yin lta byas nas lkog tu maN+Dal? mang po phul /
gzod zhu ba phul bas /
da 'o na song /
bstan pa med pa'i sa phyogs su bla ma'i bstan pa dar bar byas na de rang zhabs tog tu che gsung /
der la stod du byon nas bya rog tshang du pha sgrub pa zhig po dang mjal bas /
kun du bzang po bya ba 'di rang yin snyam pa'i mos pa byung /
gdams ngag kyang zhib tshags dang bcas te gnang /
de nas khyung dkar du lo gsum bzhugs pas thugs dam shin tu 'phel /
der shig nad drag po zhig byung nas 'grongs pa la phyogs yod tsa na /
nye gnas bsod snyoms la song ba de yang bya rog tshang du na bas /
da ngas kho blos btang bas mi 'ong dgongs nas 'byon pa'i 'dun pa btang 'phral la shig nad de yang sos / /
bya rog tshang du byon nas nye gnas blangs te gsos pas dpon slob gnyis ka dwangs /
yang yang dkar du rje btsun mi la'i zhabs rjes yod sar dbyar cig bzhugs pas kyang thugs dam 'phel /
de nas rgod tshang du skyes nas mtshams kyi dam bca' drag po mdzad /
mnal lam du bud med cig la ngas mtshams byas pa dang /
gzhan don byas pa khebs gang che byas pas /
mtshams byas na gzhan don chen po'ang 'ong zer bas mtshams mdzad /
grogs po sgom grags kyis thabs lam bsgoms pas  mngon shes phyi thal nang thal du byung ba la /
steng 'og gi gdon thams cad rgod tshang du 'dus nas chos nyan pa mthong bas /
sngar gzhan don mi mdzad par snyam pa'i blo yod pa der log de nas rgod tshang nas byon nas las stod kyi ri sul rnams su byon zhing gsang spyod mdzad /
de yang chos rje 'dis gnas chen rnams su bde sdug sna tshogs byung ba rkyen dang bsres pa dang /
shig nad lan bcu gsum du byung ba'ang byang chub kyi sems kyis shig gcig tsam yang ma dor bar rkyen phyag rgya chen po dang bsres pas myur zhing myur bar sos pa dang /
rten 'brel mdzad pas ci 'dod 'ong ba la sogs pa'i grub pa'i mtshan ma mnga' zhing /
khyad par du rnam par rtog pa yang gnyis su 'thung srid kyi /
gsum phag chad du phyag rgya chen po'i ting nge 'dzin du gyur nas 'thung mi srid pa dang /
tshe 'di'i rnam par rtog pa spu tsam yang mi skye ba /
dge sbyor gyi gtso bo phyag rgya chen po dang ma bral ba'i mos gus kho na la mdzad pa /
mnal sad 'phral la mdang ma shi ba legs /
de ring grub pa ci thob bya snyam pa'i brtson 'grus dang ldan pa /
chos gang la'ang thogs pa med pa'i shes rab mnga' ste /
shrI rir bzhugs dus bud med dmar mo cig gis pu sti cig khar bcug byung bas /
de phyin chad bod du 'gyur ba'i chos la mi shes pa med? gsung pa yin no / /
de nas sku tshe'i smad la steng gro dang /
spud dra dang /
byang gling /
bde chen stengs /
bar 'brog rdo rje gling la sogs pa'i  dgon pa mang du btab /
dgon pa re re nas kyang dge 'dun sgrub pa po stong tsho mang po thon pa byung /
de yang chos rje 'dis dgung lo bcu dgu la rab tu byung nas lo ngo gsum gtsang pa'i drung du bzhugs /
nyer gcig la sgrub pa'i khongs nas gzhan don dum re mdzad /
mkhar chur lo gsum dang nyi shu rtsa lnga /
ti se dang dza lan+d+ha rar lo bzhi ste nyi shu rtsa dgu /
lha khab tu lo gsum ste so gnyis /
tsa rir lo gsum ste so lnga /
khyung dkar dang yang dkar gnyis su lo gsum ste so brgyad /
rgod tshang du lo bdun te zhe lnga /
steng gror lo bcu gsum bzhugs te lnga bcu rtsa brgyad /
bde chen stengs dang dga' ldan gnyis su lo hril po dgu ste drug cu rtsa bdun /
sbyang du seng ge gling dang hong thang gnyis su lo gcig ste re brgyad /
rdo rje gling du lo gnyis bzhugs te bdun cu'o / /
de ltar sa pho rta la dgongs pa yongs su mya ngan las 'das rjes bka' brgyud kyi bstan pa 'dzin pa'i skye ba cig /
de'i rjes su byang chub sems dpa' ma chags padma'i spyan bya bar steng phyogs su 'khrungs nas rtsol med kyi gzhan don mdzad /
de rjes 'jig rten gyi khams rdul dang bral ba zhes bya bar de bzhin gshegs pa rdul sel zhes bya bar sangs rgya'o zhes bka' bstsal to / /
gshegs rjes su khral bsdud dang rten bzhengs pa sogs ma byed par ri khrod rnams su tshe blos btang gi sgrub pa gyis /
ma tha'ang ri khrod lo re ma'i bka' rgya yang gnang ngo / /
de la slob ma mang du byung ba las thugs  kyi sras kyang yang dgon pa /
grub chen u rgyan pa /
byang gling pa /
chos rje ne rings pa /
phu ri ba /
mnyam med pa ri spyil? dkar ba /
rje ma bdun pa /
zhi byed mgon po /
sangs rgyas khrom ras /
dpal skyer shing ras pa /
shAkya ras pa /
'dar ras la sogs mang du byon no /
sgrub tshugs rang dang mnyam pa ba ri spyil dkar bas 'gos yul 'bring mtshams su dgon pa btab /
'od gsal khor yug tu mnga' gzhan don yang rgya che zhing ding sang gi bar du sku 'dra cig bzhugs pa la rdul mi 'chags so /
dka' spyad rang dang mnyam pa phu ri ba dkon mchog rgyal mtshan ni /
ro snyoms sgang 'dril zhu mkhan yin /
pha drug tu dgon pa btab /
brgyud pa 'dzin pa sprul sku bde chen seng ge /
ma cig chos sgron /
de'i slob ma bka' bzhi pa nam mkha' 'od zer te /
'di dang po la stod byang pa'i bka' bzhi 'dzin pa'i dge bshes chen po gcig gis chos bar la byon pas ma cig dang mjal nas gdams pa zhus pas thugs dam khyad par can 'khrungs pa cig yin /
'di'i slob ma kha rag grags rgyal ba ni /
me pho rta la 'khrungs nas spyan snga grags byang ba'i gsol ja ba yang mdzad /
spyan snga kun spangs pa'i dus su ja dpon mdzad pa'i skabs su chu bar du bros nas thugs dam mdzad /
bka' bzhi pa nam mkha' 'od zer sogs dang mjal nas gdams pa mang  du zhus /
ri thebs gnyis kyi bar du bzhugs nas phyir byon te dgon rin chen gling du lo skor cig tsam bzhugs /
de'i skabs su rtogs pa 'khrungs /
dus phyis kha rag tu rgyun ring du bzhugs pas kha rag par grags /
de nas gdan sa thel du bzhugs nas gzhan don bskyangs /
brgyad cu gya drug pa lcags lug la gshegs /
snying rje rang dang mnyam pa ma bdun pa mtshan gzhan mdo bo che ba zhes kyang bya'o /
dag snang rang dang mnyam pa ne rings pa ni /
de'i yab mes rnams shrI ri'i shar zhol du byung ste /
skyi ston chos grags chu mig ring mor rgya 'a ma can gyi slob ma mdzad /
lo brgya dang bco lnga thub /
de'i sras slan tsha 'bar ni /
myang ror mgo bya tsha'i slob ma byas /
ldum ra'i lha khang bzhengs /
sku tshe mi ring bar 'das /
de'i sras lha rje phan pa ba reg ston skya'i slob ma /
de la sras min tsha mched lnga'i lnga tshigs pa bya tshang gi sgrub pa zhig po /
sras lnga'i che shos dbugs gtso bor sdings pa'i sras nyi ma rgyal mtshan /
'dis paN chen dang chung dus su mjal /
de la sras bdun byung tha'i ne rings pa bdun tshigs yin /
mtshan bde legs rgyal mtshan /
shing mo bya la 'khrungs /
nyi shu rtsa gnyis pa me pho rta nas rgod tshang ba la gdams pa gsan zhing sgrub pa mdzad /
rgod tshang ba gshegs pa'i phyi lo sa mo lug la ne rings btab /
de nas kyi lo nyi shu rtsa gsum pa rang  lo lnga bcu rtsa bdun pa lcags mo sbrul la gshegs /
mai tri ba dang lcog ro smyon pa'i skye ba yin par bzhed /
rgod tshang ba bu chen dang bcas pa'i skabs so /
stod 'brug gi skabs /
rgyal ba rgod tshang ba'i slob ma rgyal ba yang dgon pa zhes grags pa de ni 'khrungs yul la stod lho'i dgon pa lha gdong du rnying ma ba'i grub thob zam ma chad pa'i brgyud pa /
lo drug cur bar ma chad du bsgoms pa'i grub thob dar ma zhes bya ba la /
gcung po jo bsam zhes pa sngags rgyud kyi yon tan chen po mnga' zhing nyin mtshan dge sbyor gyis 'da' ba zhig yod pa de dang /
yum rnal 'byor ma chos mthong zhes bya ba gnyis kyi sras su chu mo bya'i lo la sku bltams /
gdung rus ni stong yin /
yum gyi lhums su zhugs pa'i tshe na yum la nyi ma gnyis shar ba la sogs pa'i rmi ltas khyad par can mang po dang /
ting nge 'dzin rang 'khrungs su skye ba byung /
bltams nas ring po ma lon par gsung 'byon mkhyen te /
thog mar skyabs su mchi'o bya ba'i gsung byung /
klog dang yi ge'ang bslab ma dgos /
gsung 'byon mkhyen pa nyid nas yum gyis thog drangs nye 'khor na yod pa rnams dam pa'i chos 'ba' zhig la bskul ba'i gsung 'byon zhing /
skyes  ma thag nas 'gro ba'i bdag tu gyur to / /
sku bltams pa'i dus nas yab de mi bzhugs kyang snga gong yab kyi zhal nas /
'di la sprul pa'i sku gcig 'byung bar 'dug pas /
ming gdung so ba 'bar du thogs /
khu bo gzhan du 'gro don la 'gro gsung nas bdun cu don lnga la gshegs /
des na /
sgyu ma'i mi chung 'bar ba nga /
zhes pa'i don de yin /
lo lnga bzhes nas gzhan la phan pa'i mgur mang po gsungs /
'jig rten thams cad du sprul pa'i sku byon par grags /
de'i tshe sangs rgyas mi bskyod rdo rje zhes bya ba zhig lbum bu la byon pa sus kyang ngo ma shes pa la /
rin po che ba bu chung des mkhyen nas bang du byon te dgyes par mdzad pas thugs dam bogs che /
sangs rgyas mi bskyod rdo rje'i zhal nas /
la stod tsho bzhir 'khyams pas ngo shes mkhyen pa'i bu chung lo lnga pa cig byung /
pha ngo shes pa'i bu gcig yod pas de mjal du 'gro yang yang gsung /
phyis sangs rgyas mi bskyod rdo rje byon nas rin po che dang mjal /
jo sras dbyangs shig long gsung ba la /
bla ma rje la phyag 'tshal lo /
sgyu ma'i mi chung 'bar ba nga / /
snga ma'i las 'phro sang ba yin / /
bla ma'i byin rlabs zhugs pa yin / /
lta ba gza' gtad bral ba yin / /
sgom pa dmigs gtad bral ba yin / /
spyod pa spang blang bral ba yin / /
'bras bu re dogs bral ba yin /
zhes bya ba la sogs pa gsungs pas /
mnyes nas phyag thal mo sbyar te rdzogs chen la ska rags bcings pa cig 'dug  kun bzangs kyi phru gu /
sangs rgyas kyi sprul pa skyabs su mchi'o / /
gsung nas spyan chab sil gyis mdzad /
de dus khong la mnga' bdag myang gi gter kha'i skor rnams dang zhi byed gsan /
lo drug bzhes pa'i tshe phul dmar ba'i thad du byon nas /
sgyu 'phrul gyi dbang dang rdzogs pa chen po'i rgyud gdams ngag dang bcas pa dang /
bka' gdams /
zhi byed /
gcod yul /
lam 'bras snying po skor zhal gdams rgyab chos dang bcas pa'i chos dpag tu med pa gsan /
phul dmar ba'i drung du lo gsum bzhugs /
dgung lo dgu pa la lha gdong gi gdan sa mdzad /
bu chung gi dus nas mngon par shes pa mnga' /
sku tshe de la bsten pa'i bla ma ko brag pa /
rgod tshang ba /
sa skya paN chen /
rje spyan snga /
sangs rgyas ras chen /
bla ma drod chung pa la sogs pa rnams las thams cad kyi chos ma lus par lon par mdzad /
lo dgu nas tshogs pa bskyangs /
gzhan la khrid btab /
dgung lo nyi shu rtsa gnyis pa la mkhan po lha btsun sog kha ba /
las slob ko brag pa /
gsang ston drod chung /
las gral ba brgyad cu'i drung du bsnyen par rdzogs /
mtshan rgyal mtshan dpal du gsol /
phyis shrI ri gnam sdings kyi dgon pa btab /
der gzhan gyi mig ltos bstan pa'i phyir lo gcig gi bar rdo rje skyil dkrung gcig gis bzhugs /
der ma zad bu le la sogs pa'i gnas rnams su yang khrid skyong zhing dben pa bsten / /
spyir sku snyan pa che bas phyogs mtha' dag nas 'dus pa'i slob ma  khri phrag brgal /
slob ma rnams kyis bskul bas ri chos skor gsum dang ma drug la sogs pa'i brtsams chos kyang mang du mdzad /
mthar zhe drug bzhes pa sa pho rta'i lo la bar 'brog tu byon /
der lcags dur du sku khams zhan pa'i tshul bstan /
de nas shrI rir spyan drangs te der tshes bcu dgu cig la gshegs /
de'i slob ma yang rtogs pa dang ldan zhing 'jig rten la ma chags pa'i sgrub pa po mang du byung mod kyi /
gtso bo ni spyan snga rin chen ldan zhes bya ba sku shin tu phra ba'i dus nas zhabs la gtugs te 'bral med du bzhugs nas bka'i bsdu ba po mdzad pa de dang /
lo ras chos skyong dpal zhes bya ba rtsa rlung la dbang 'byor ba de gnyis ni gtso bo'o /
de'i slob ma spyan snga rin chen ldan ni /
ding rir yab yum bsags pa can gyi sras su chu pho khyi'i lo /
yang dgon pa las bcu gcig gis snga ba de la 'khrungs /
lo lnga drug lon dus su gla 'khor gyi sku gdung ga ru la sogs dang mjal /
snying nas chos byed pa'i zhen log de dus rang nas skyes /
der ri pa 'ga' zhig gis lha gdong na sprul pa'i sku bzhugs pa'i sngags pa brjod pas shin tu dad /
phyis lha gdong pa lo lnga bzhes pa ding rir bzhugs pa dang mjal /
mos gus thun mong min pa 'khrungs /
ting nge 'dzin yang rtsol med du skyes /
chos 'brel zhus pas bla ma'i rnal 'byor dang /
phyag rgya chen po yi ge bzhi pa gsan /
pha jo ston pa la 'bri klog la sogs bslab zhing gsan pa mang du mdzad /
de nas lha gdong pa chos  rje ko brag pa'i drung du dgung lo bcu gcig lon pa cig byon pa dang mjal nas mos gus dpag med skyes /
nga'i phyi la phyin pas chog gsung ste /
phyags phyi 'brangs nas zhi bar gshegs kyi bar lo sum cu rtsa lnga'i bar du zhabs drung zhag gcig kyang ma bral bar spyan sngar bzhugs pas spyan snga bar grags /
chos rje la bzhugs pa'i gsar rnying gi dbang gdams pa lung la sogs pa gang bzhugs thams cad gsan /
ko brag pa'i drung du'ang chos mang du zhus /
rgod tshang pa la'ang 'brug skor thams cad gsan /
sa paN la sa skya pa'i chos skor rnams zhus /
rje spyan snga la 'bri khung pa'i chos skor rnams gsan /
gzhan yang bla ma bzang dgu la gtugs nas gdams pa zab dgu nyan /
sgrub pa'i rgyal mtshan btsugs /
gnas lugs kyi rtogs pa shar /
phyis ding rir bzhugs nas tshogs pa mtha' yas pa bskyangs pas /
zur phug pa dang grub thob nyi ma mgon la sogs pa'i rtogs ldan gyi slob ma mang du byon no /
zur phug pa'i slob ma ni chos rje 'ba' ra ba zhes snyan par grags pa de yin te /
'di yang shangs kyi chab lung par dbon 'bum zhes pa'i mi chen po'i sras su yang dgon pa gshegs nas lnga bcu rtsa gnyis pa lcags pho khyi la 'khrungs /
gzhon pa'i dus su chos rje bsod nams rgyal mtshan pa'i gsol ja ba mdzad /
de'i mod la skyo shas drag po 'khrungs te sgro mon can pa la sogs pa'i bla ma rnams la khrid zhus pas ji lta ba bzhin du 'khrungs /
phyis zur phug pa dang shug gseb ri pa la sogs pa la gdams pa zab dgu gsan /
brtson 'grus drag pos bsgoms pas rtogs pa mchog tu gyur /
'ba' ra'i dgon pa yang btab /
spa gror byon nas kyang phrin las mang du bskyangs /
slar yang shangs su phebs nas 'gro don yun ring du mdzad /
de nas yang spa gror byon te dgung lo brgyad cu rtsa gnyis pa lcags mo lug gi lo la gshegs so /
yang zur phug pa'i slob ma ri ba gzhon nu rgyal mtshan ni /
lcags mo phag la 'khrungs nas brgyad cu pa la gshegs /
'ba' ra ba'i slob ma ni gtsang pa blo gros bzang po bar grags pa de yin te /
'on gyi byin phag tu lcags pho byi ba la 'khrungs /
byis pa'i dus yab rin spungs na yod pas der snyegs nas rin spungs pa'i khang gnyer mdzad /
de nas chos la mos pa yang dag par skyes te /
bla ma chos dbyings pa'i drung du gtugs /
de dang mi ring bar chos rje 'ba' ra ba la gtugs te gdams pa mang du zhus nas bskyangs /
bla ma mtha' yas pa la gdams pa gsan /
de'i stobs kyis slob ma la khrid rim 'bogs pa yang gdams ngag gi sna mi gcig pa brgya dang brgyad cu rtsa gnyis yod par grags /
gangs ti ser yang byon zhing bzhugs /
de nas chos tshol ba'i phyir rgya gar nub phyogs lcam be rgyal khams su yang byon /
rgya gar shar phyogs shing gi rir yang byon /
la stod lhor lo shas bzhugs nas /
si  tu chos rin gyis zhabs nas bteg /
phyis skyi shod du spang po kha dang ldan rdzong du bzhugs /
de rjes g.yor phyogs su phebs nas yar rgyab pa dpon chen dge bsnyen pas bla mar gzung /
de ltar sa yar mar du 'gro don rgya chen po mdzad nas gra phyi 'brug gi dgon par chu mo yos kyi lo rang lo drug cu rtsa bzhi pa la gshegs /
de'i slob ma rgod phrug chos rje dang /
mkhan chen shAkya grags pa sogs yin no /
yang gtsang pa rgya ras kyi slob ma g.ya' ras /
de'i slob ma bde mchog sangs rgyas /
de'i slob ma rdza ri ras pa shes rab dpal /
de'i slob ma rkyang chen ras pa gzhon nu bsod nams? /
de'i slob ma dbon po dbang phyug gzhon nu /
de'i slob ma mkhas btsun don grub gzhon nu /
de'i slob ma chos rje shes rab dpal te /
'di ni rkyang chen sprul sku'i dbon po /
rkyang chen nang so'i zhabs tog dang las ka byed bzhin pa la /
chos ma byas na da lta'i spyod pa 'dis mi 'ong dgongs pa byung dus /
sprul sku la gdams pa zhus te /
ri bo'i phu khyag pa dkar mor thugs dam mdzad /
khong rang gi phu bo dbon po rin grub kyis rgyags skyel gyi yod pa /
lan cig rgyags zad pas rkyang chen du len du byon pa /
dbon po rin grub na re /
rgyags skyel song yod pa la lam du ma mjal lam zer /
der log byon pas su yang ma byung 'dug pa /
nga khyod la mi re'o snyam du thugs thag  chod /
rgyal khams la byon /
yab tu skyes mchog bsam gtan dpal ba'i drung du mjal /
chos gsung pa'i chos khri'i 'khris su bzhugs pas /
skyes mchog pas khong gi dbu skra nas then then mdzad /
spyan nam mkha' la gzigs kyi 'dug pas /
khong gis kyang gzigs pa na /
dam pa sangs rgyas sku gzi brjid dang ldan pa zhig gzigs /
de ltar skyes mchog pa dang /
sngon po yon rdor ba la'ang gdams pa gsan /
lha lung du byon nas rig pa'i 'brug sgra la chos zhus /
kong por byon nas chos rje mkha' spyod pa la gdams pa mang du gsan /
spo bor byon pa'i tshe phyags phyi yang mdzad /
de la sogs pa'i bla ma rnams las gdams pa thob nas /
de rting gzhung gi gyu ra dmar rtser sgrub pa mdzad /
de rting rdza spor yun ring du bzhugs pas chos rje rdza spo bar grags /
de nas chab tshan khar byon nas de'i man khang du bzhugs /
de rjes chu tshan kha'i mkhar de la bzhugs /
zhal dkar mdzad nas mtho dman thams cad la zhal ston /
gsol ras zwa dang sngo tshod kyi tshod ma ma btab dgu btab pa dang /
rgyab mdun gyi gsang rdzas gnyis ka la 'gyed mo che mdzad /
sku tshe'ang ring du bzhugs /
phyag tu byung ba'i dngos po rnams grwa sa so sor dge 'dun la 'bul /
grub thob chen por grags /
de'i slob ma lha ri kha ba chos rje nam mkha' bzang po dang /
gra phub skyes mchog smon lam bar grags pa gnyis kyis kyang chos rje shes rab  dpal ba las rtogs pa thob /
gzhan chos kyis 'brel ba'i bla ma ni shin tu mang /
bye brag tu chos rje shes rab dpal bas phu bo shi ba'i shul na gser mang po yod pa /
nyin cig dol mdar bsod snyoms pa byung ngo cog la bzhi nam re bkye /
lhag ma gser mang po yod pa nam mkha' bzang po la bskur nas sgom chen pa sgrub rgyags med pa dang /
mtshan nyid pa slob gnyer gyi rgyags med pa rnams la dum re phul /
bla ma bzang po rnams la 'byor ba che yang gser 'bul ba gyis gsung nas /
gsung bzhin bsgrubs te skyi shod nas sa skya'i bar gyi bla ma rnams la gser phul zhing gdams pa zhus pas /
bla ma dang gdams pa shin tu mang /
chos rje nam mkha' bzang po bas dang por glang lung btab /
phyis chab tshen khar bla ma'i gdan sa mdzad /
skyes mchog pas mu tig btab /
rnam pa gnyis kas chos don du gnyer ba'i slob ma mang du bskyangs /
lho brag tshun g.yor phyogs 'brog dang bcas par 'brug pa'i bstan pa gzung ba yin no /
yang rgyal ba yang dgon pa'i dngos kyi slob ma rin po che rgyal mtshan 'bum zhes pa'i rtogs ldan de ni /
'khrungs yul la stod /
chung ngu nas yang dgon pa dang mjal /
dad pa thob ste rab tu byung /
dgung lo bcu drug pa la phyag rgya chen po'i rtogs pa 'khrungs /
phyis grub chen u rgyan pa la sogs bsten /
sgrub pa'i rgyal mtshan yang legs par btsugs so /
de'i slob ma la stod pa shes rab mgon po yin te /
gdung g.yung /
yab sangs rgyas skyabs dang yum myang mo dpal ldan 'bum las lha gdong dgon par 'khrungs /
dgung lo bzhi pa la dgon gsar ba'i drung du dge bsnyen gyi sdom pa blangs /
na bza' ser mo mdzad /
bris klog chog phrin kyang bslabs /
bla ma rgyal mtshan 'bum sogs la chos gsan /
dgung lo bcu bdun pa la lha gdong pa la gtugs /
mtshan shes rab mgon po btags dgung lo bcu dgu pa la zur phug pa dang mkhan chen bsod gzhon pa las bsnyen rdzogs mdzad /
bla ma sangs rgyas dbon /
zur phug pa /
mkhan chen chos sdings pa /
drod chung ba /
bla ma rin chen mgon /
bla ma dar bzang /
mkhas grub khra ba sprul sku grub chen pa /
mkhas btsun bsod nams 'od zer /
grub thob 'dam zhig bla ma rin chen rdzogs pa /
bla ma shes rab dar /
bla ma spang dkar pa /
rtogs ldan na khra ba /
rtogs ldan shag shang rnams las gsan pa mang du mdzad nas shrI rir 'dag 'byar lo bdun mdzad pa'i tshe rtogs pa lo bcu bdun nas 'khrungs kyang bogs cher ma thon /
de lta bu'i rtogs ldan chen po de dbus phyogs su byon /
kar ma pa rang byung rdo rje dang rig 'dzin gzhon nu rgyal po la sogs pa'i bla ma mang du bsten /
sham+bu dang gsal rje gangs la sogs pa'i dben pa rnams su bzhugs /
kong po yan chad du 'gro ba'i don rgya chen po mdzad /
'di la bla chen rin gzhon pas kyang thug 'dis bka' brgyud kyi bla ma rnams kyi rnam thar yang mdzad /
gzhan la phan gdags pa'i gsung rab  kyang 'ga' zhig bkod /
'di ni shin tu grags pa che bas rnam thar rgyas pa las yon tan rnams shes par bya'o /
stod 'brug gi skabs so /
grub chen pa slob brgyud dang bcas pa'i skabs /
yang dpal rgod tshang pa'i thugs kyi sras grub chen u rgyan pa yin te /
de'i gdung rabs ni mdo smad dbyar mo thang tu rgyus byang chub gzhon nu bya ba byung /
de ni slob dpon padma'i dngos kyi slob ma dang /
rgyal po khri srong lde btsan gyi mchod gnas su gyur pa zhig go /
de'i sras byang chub mchog /
de'i sras byang chub yon tan /
de la sras byang chub rgya mtsho dang chos kyi rgya mtsho zhes bya ba gnyis byung ba de gnyis kyis g.yog po rdo rje kun thub khrid nas dbus gtsang du byon /
myang smad spa snams su sleb pa'i tshe ar tsho ban de bco brgyad kyis khong dpon g.yog gsum gzung /
mkha' 'gro'i mchod rdzas byed zer nas rkang lag phur pa la brgyangs /
der kun thub na re /
da khyed gnyis la grub rtags yod na ston pa'i dus la bab zer /
gcung po na re /
ngas phur pa'i khrab shon cig bya'am zer /
gcen gyis 'jigs mi dgos kyi gsung nas dpal rta mgrin du byas /
rta skad thengs gsum bsgrags pas /
de thams cad brgyal nas brgyal sangs pa dang de rnams kyis gus pas btud cing yang dag pa'i lam la btsud /
byang chub rgya mtsho'i sras  bsod nams grags /
de'i sras rgyus nag bde gshegs /
de'i sras rgyal tsha bsod nams 'phags /
de'i sras dbon jo 'phan dang btsun mo dug ge me la sras bzhi dang lcam gsum byung ba'i grub chen pa ni chung lhag yin /
lcags pho stag gi lo la sku 'khrungs /
mtshan seng ge dpal du gsol /
byis pa'i dus nas ting nge 'dzin rang 'khrungs su byung bas /
dgongs pa la dang por thos pa byas /
de nas sgom pa bya ste da lta'i sems 'di dang khyad ci 'dug lta dgos dgongs pa byung /
yab kyis btsun mo gcig len zer bas khu bo'i drung du byon /
nga chos rang byed 'dod pa yin te /
phas chung ma len zer byas nas mang du bshums pas /
khu bos dbugs phyung /
der lo bdun nas bcu drug gi bar du /
ma phur /
bde dgyes /
phyag rdor /
yo ga la sogs pa'i rgyud 'grel sgrub thabs phyag len dang bcas pa gsan zhing mkhas par bslabs /
de nas dgung lo bcu drug pa la bo dong or byon /
chos rje rin chen rtse mo la mngon pa gong 'og tshad ma rnam nges /
shes rab 'grel chung gsan zhing /
'chad rtsod rtsom gsum la 'gran zla med pa'i grags pa thob /
de nas chos rje rgod tshang pa bde chen stengs nas spyang lung du 'byon pa'i lam go lung phu ru gdan phebs pa la /
chos rje rgod tshang pas de ring las can zhig dang phrad 'ong gsung pa'i lung bstan mdzad pa bzhin /
mjal ma thag tshad las 'das pa'i dad pa skyes /
sbud trar phebs dus zangs shig dang bur ltang cig la phyag rten byas /
chang dang rtsa ba bzhi bsrung ba'i dge bsnyen mdzad pas /
chos rje'i zhal nas /
slob dpon jo sras /
da ni btsun pa dang khyad med sdom pa thub pa dka' 'o / /
'o na yang khong gis thub thub /
khong skye ba snga ma'ang btsun pa cig yin ang /
rgan po kho de zhes zhig po byang dpal la gsung /
chos rjes ka ra snyim pa phyur ba gang gnang byung ba rdzogs par gsol bas rten 'brel yang 'grig chos rje'i zhal nas /
khyed lan cig nga'i rtsar 'ong dgos /
ngas phyag rgya chen po bstan pas grol ba la tshegs med gsung /
de nas go lung ba mdo sde dpal la 'grel chung gsan /
'dul ba'i skor rnams gzigs pas bag chags 'thug par 'dug cing /
khyad par las brgya rtsa gcig pa gzigs pa tsam gyis thugs la byung /
dgung lo nyi shu lon pa'i tshe bo dong rin rtses mkhan po /
zhang bsam gling pas slob dpon /
slob dpon bsod nams 'od zer gyis gsang ste mdzad nas cig char bsnyen par rdzogs /
mtshan rin chen dpal du gsol /
de nas lo bcu gnyis su stan gcig pa'i brtul zhugs gzung zhing sha yang mi gsol /
chos rje rin rtse la dus 'khor 'bro lugs legs par zhus /
go lung pa la dus 'khor chag lugs legs par bslabs /
rtsis la sbyangs shing mkhas par mkhyen /
khong gi gsung gis dus 'khor ba sangs rgyas rdo rje tsa mi lugs la mkhas pas nyon gsung nas zla ba bcu gcig tu phran dang bcas pa gsan /
der khong chos bcag nas ser chags la byon pa la thugs cung zad skyo nas dam pa la  gsol ba btab pas /
mnal lam du mjal zhing lung yang bstan /
de rnams tshar nas bde chen stengs su chos rje rgod tshang pa'i sar mjal du byon pas /
dgon par phebs pa tsam gyis ro gcig gi rtogs pa 'khrungs /
chos rje'i drung du bka' brgyud kyi gdams pa mtha' dag gsan zhing ji lta ba bzhin du thugs la 'khrungs /
skabs shed du bdag sham+b+ha lar dus kyi 'khor lo'i dka' phreng ma bde ba rnams gcod pa la 'gro bsam pa yod zhus pas /
sham+b+ha lar las kyi 'brel ba med /
las 'brel u rgyan dang yod der byon gsung /
ma bde ba ci 'dra ba yod gsung ba la /
'di 'dra yod byas nas 'ga' zhig zhus pas /
lan ji lta ba bzhin du gnang byung /
der ha las te /
chos rje rin po ches dus 'khor ni ma gsan /
'di 'dra pa'i mkhas pa 'ong ba tsug lags zhus pas /
gsung gis /
shrI rir sdad dus bud med dmar mo cig gis po ti cig byin /
de mid pa'i snang ba byung pas /
bod du 'gyur ba'i chos la mi shes pa med gsung /
'o na bdag la dus 'khor gyi dbang cig kyang gnang bar zhu zhus pas /
slob dpon jo btsun rang gsol ba thob la rmi lam gzung cig gsung nas /
gsol ba btab pas rmi lam du chos rje rin po che dus 'khor ba sangs rgyas rdo rje'i cha byad du mdzad nas dus 'khor gyi dbang rgyas pa cig gnang byung /
sang de spyan sngar byon pas slob dpon jo btsun thugs tshim mam gsung /
shin tu tshim lags /
de 'dra ba'i phyag len mkhas pa su la bslabs zhus pas /
mkha' 'gro mas bslabs pa yin gsung /
de rting u rgyan du 'gro bar zhus nas dang por byang mi med kyi ri la bsgrub pa la byon /
thugs dam shin tu 'phel bas sngar gyi chos brjed pa thams cad sos /
de nas ti ser byon nas thogs shig bzhugs /
de nas mar yul dang ra byang nas lam mthon nas dza lan+d+ha? rar grogs mched lnga byon /
de nas gzhan thams cad phyir slog dpal ye dang 'grogs byon pas /
spyir yang 'jigs pa'i 'phrang mang po dang /
khyad par sog po'i rta bas mgul sgom thag tu bcug nas bsdams /
sku lus la rdog pas kyang bsnun /
cung zhig 'gyel ba la de ma thag bzhengs te /
zhabs bro mang po mdzad /
'o dod chen po bos pas rta ba zla bo rnams kyis 'di ni grub thob tu 'dug khyod kyi bu smad la ji 'dra ba 'ong ngam zer /
chu bo chen po gcig gi 'gram du gnam sa bla 'og 'gyur ba'i snang ba'ang shar /
de thams cad brtul zhugs kyis zil gyis mnan /
u rgyan d+hum tha lar rtol /
der rdo rje rnal 'byor ma smad 'tshong ma'i bu ma'i gzugs su byas pa cig gis tshod ma phor gang byin zhing byin gyis brlabs pas las kyi sgrib pa'i lhag ma thams cad slongs shing zad /
rdo rje gsum gyi don ji lta ba bzhin du thugs la 'khrungs /
rdo rje rnal 'byor ma nyid kyi skur bstan nas zhal gyi gdams pa yang gnang /
de nas phyir byon /
kha che la lam mdzad pas /
kha che'i rgyal pos gsod mi sum cu tsam zhig mngags pa dang lam du phrad kyang grogs mched gnyis ka ci yang ma nyes par thar /
bod du phebs pa na chos rje rgod tshang ba gshegs 'dug rten la sogs pa mi bzhengs pa'i bka' gnang 'dug pa la /
nga de'i bka' khongs na ni med byas nas rten bzhengs kyang 'ga' re mdzad /
de nas lcags mo bya'i lo la dpon slob mang po rdo rje'i gdan du byon /
der byang chub kyi shing gzigs pas kun rdzob byang chub kyi sems bcos ma ma yin pa rang 'khrungs /
sngar chos rje rgod tshang ba'i gsung gis da ste lo bcu gnyis na khyed la dge sbyor gsha' ma cig skye gsung ba de 'dir 'dug dgongs pa byung /
bsil ba tshal du bzhugs pas gzhi bdag des lhog pa btang byung ba lhog pa gris phyung ste bor /
'khrul 'khor mdzad pas de ma khad rma sos /
phyis gzhi bdag de dbang du 'dus nas drag po'i phrin las sgrub dgos pa tshor nges sleb /
rdo rje'i gdan du lha tshogs kyi bdag pos cho 'phrul chen po bstan yang ma tshugs pas yon bdag tu khas blangs /
de phyin chad ni rnam par mi rtog pa'i ting nge 'dzin dang byang chub kyi sems gnyis dang skad cig kyang mi 'bral bar seng ge lta bu'i rnal 'byor pa chen por gyur te /
spyan zur gyis gzigs pa dang dbyug pa re tsam bsnun pas nad gdon mtha' dag sos /
lha 'dre mi gsum zil gyis mnan /
mdo rgyud kyi chos la 'di mi mkhyen bya ba yang med /
dbu g.yor gnyis gnyal lo ro dang mtsho sna la sogs par yang byon /
gzhan gyi don sa 'ur dang rdo 'ur du mdzad /
phyis rgyal po go be las spyan drangs nas hor yul du byon /
rgyal po la rgyu rin po che 'ba' zhig la byas pa'i  dus kyi 'khor lo'i dkyil 'khor du dbang bskur /
dkyil 'khor gyi rdul tshon du gyur pa'i rin po che thams cad chu la dor /
mgyogs par bod du 'byon rtsis mdzad pa la /
rgyal pos yi chad kyi zhu ba phul bas /
nga skra bo dong rin rtse la bcad /
gsol ba rgod tshang ba la 'debs /
lha'i dbang po brgya byin mdun du byung yang thod pa bkas nas klad pa ldag snyam pa min pa med ces pa'i gsung gis zil gyis mnan pas rgyal po la spyan chab mang po byung /
rgya yul nas dngos po'i gzung ba khab tsam yang med par phyir byon /
de lta bu'i grub chen rin po che de brgyad cu pa sa mo bya'i lo la gshegs /
gsung las /
ngas bsnyen sgrub 'di bstan na lung pa grub thob kyis 'gengs te /
'brug pa'i brgyud 'dzin pas khrid chen brgyad la gtso bor byed pa yin zhes gsung ba ltar gdams ngag gi gtso bo cha gnyis su gyur pa'i /
'brug skor la ni phyag rgya chen po'i rtogs pa can shin tu mang bar byon /
de'i slob ma dug dang /
me dang chu dang dgra dang g.yangs la sogs pa gang la'ang 'jigs pa med pa mang ngo /
rdo rje gsum gyi bsnyen sgrub zhus pa'i slob ma'i gtso bo ni /
rin po che mkhar chu ba /
chos rje rang byung ba /
bla ma dbu ma pa /
mkhan chen bsod nams 'od zer /
rtogs ldan bla ba seng ge /
chos rje kun dga' don grub rnams te /
de la chos rje rang byung ba las bsnyen sgrub kyi gdams pa'i gnad cung zhig mi 'dra ba byung ste /
phyis kar ma pa'i sku'i skye ba rnams dang /
de'i bu slob brgyud pa dang bcas pa la  'phel lo /
de bzhin du dbu ma pa nas brgyud pa rnams la'ang rdo rje'i tshig gi bshad pa dang man ngag gi lag len yang yod cing /
mkhan chen bsod nams 'od zer bas rdo rje'i tshig la rnam bshad chen mo yang mdzad pa /
chos rje gangs pa nas bzung nas /
dpal ldan bla ma dam pa bsod nams rgyal mtshan gyi bar du brgyud do /
chos rje zla ba seng ges ni /
rdo rje'i tshig la rnam bshad kyang mdzad /
khrid rim gyi yig cha dang gegs sel dang ngo sprod la sogs pa'i bstan bcos mang po mdzad cing /
de thams cad kyang rgyud 'grel chen mo dang sbyar te gdul bya rjes su 'dzin par mdzad la /
grub chen rin po che'i 'phral gyi gsung la zin bris byas pa phreng skor du grags pa yang khong gis mdzad do /
de'i slob ma ni mchid phu'i mkhan chen byang chub seng ge'o /
de'i slob ma ni 'phags mchog bsod nams dpal te /
sa mo glang gi lo ba yin /
sne'u gdong du khang gnyer mdzad pa las gtsang phyogs su chos la bros byon pa /
dang por chos rje gangs pa la gtugs /
khrid zhabs phal cher ma tshar ba la gangs pa gshegs /
de nas mkhan chen byang chub seng ge la gdams pa rdzogs par gsan /
de rting gdan sa thel ba'i ri pa mdzad nas chu bar du bsgoms pas phyag rgya chen po'i rtogs pa brnyes /
phyis sgom pa grags legs kyis mang dkar sgang gi zhabs der spyil bo cig brtsigs te der bzhugs pa na /
chos kyi rje rin po che rgod phrug grags pa'i mtshan can gyis de dang nye ba'i phug par bzhugs nas 'phags mchog pa  la bsnyen sgrub dang /
bka' brgyud kyi gdams pa rnams kyi dmigs pa gnang ba la phebs pa'i tshe'ang ja sun re zhus /
bsgoms pas phug de nyid du phyag rgya chen po'i rtogs pa 'khrungs /
'phags mchog pa'ang mnyes te /
khong rang gi bla gos phud nas gnang /
de nas phyogs gzhan rnams su chos rje theg chen pa la sogs pa'i bla ma mang po bsten zhing /
gdams pa rnams blangs /
ri khrod rnams su gnyan khrod kyang mang du mdzad /
sgam por bzhugs pa'i tshe gzims khang gi steng du shwa 'od chen po 'byung ba'i nyen la thugs rjes ma gnod /
phyur gyi jam pa nas chu nang du lhung ba mkha' 'gro ma mang pos ca co phyung ste bton pa la sogs pa dang /
rdza ma la mtshan gang de la ji tsam btsags kyang chang bzang por 'ong ba la sogs pa mnga' ste /
slob ma rjes su bskyang ba'i phyir chos sdings kyi ri khrod btab /
mi'i bdag po grags pa 'byung gnas pa'i yang gus pa mchog dang ldan pas bkur ba'i bla mar gyur te /
'gro ba'i don rgya chen po mdzad /
spyir chu mo yos la 'khrungs nas /
dgung lo brgyad cu rtsa lnga pa me mo yos kyi zla ba gsum pa'i nyer gnyis la chos kyi dbyings su gshegs /
de'i rjes su gdan sa chos rje bsod nams rgyal mtshan /
chos rje sangs rgyas blo gros gnyis kyang bla ma la rtse gcig pa'i mos gus dang /
phyag rgya chen po las g.yo ba med pa'i ting nge 'dzin mnga' la /
de'i rjes su chos rje shel brag pa ni /
chos rje rgod phrug ras pa nyid kyis kyang gzhan don 'byung bar lung bstan pa bzhin sgo  mtha' dag nas gdul bya 'dul lo /
de la gdan sa ba bsod nams rgyal mtshan sa pho byi ba la 'khrungs /
lnga bcu rtsa drug pa chu mo lug gi bar du bzhugs /
de nas da lta'i me pho spre'u'i bar du lo bcu gsum song ste /
spyir phag mo gru pa gshegs pa'i lcags stag nas drug cu rtsa gcig pa la grub chen pa 'khrungs /
de'i drug cu rtsa gcig pa la bu ston rin po che 'khrungs /
de'i drug cu rtsa gcig pa la chos rje mkha' spyod pa dang /
chos rje sgron ma pa dang mkhan chen rin po che rgyal mtshan bzang po rnams 'khrungs /
de nas drug cu skor gnyis dang lo bdun me pho spre'u yan la song ngo /
grub chen pa slob brgyud dang bcas pa'i skabs te /
spyir 'brug pa'i skabs so /
khro phu pa'i skabs /
'gro mgon rin po che'i bu chen rin po che rgyal tsha ni /
sha ba smad 'dzal gyi lung par snubs nam mkha' snying po'i gdung brgyud sngags rnying ma'i dngos grub la mnga' mdzad pa sha stag byung ba dang /
yum lha gcig gi sras su sa pho khyi'i lo la 'khrungs /
lo lnga nas yig rtsis bslabs /
byis pa'i dus nas 'jig rten la ma chags shing chos la dga' /
bla ma bsten pa la /
gnur nyi ma /
slob dpon gan chag pa /
ram sding ma ba /
dge bshes rtsi gnyan /
grol ston lha 'bum /
bla ma sgang ri bo che pa /
zur chung  ba'i sras rje sgro phug pa /
bla ma 'or kha pa /
sgang shes rab bla ma /
mnga' ris skyi ston /
dpyal kun dga' rdo rje /
bal po'i paN+Ti ta sa man+ta shri /
khu lo tsA ba ni tso /
paN+Ti ta shAkya shrI /
spos sgang ba /
lha rje jo 'khor /
lha rje shes rab bzang po /
jo btsun me 'bar rnams la so so'i chos mang du gsan /
dbus su dgung lo bcu dgu la byon /
g.yor po lugs smad du pu hrangs lo tswa ba'i dngos slob dmar chos kyi rgyal po /
mes ston kun snying /
rngog mdo sde /
lo tsA ba chos kyi bzang po'i slob ma bla ma gshen chen po dgung lo gya gsum bzhes pa dang mjal /
lo nyi shu rtsa lnga la yul du byon /
che 'don yang mdzad /
chos 'ga' re yang bshad /
yab kyi zhal nas /
da bag ma cig len dgos gsung ba /
mi len par gting nas thag gcad kyang yab la rim gyis zhus pas phyis gnang ba yang thob /
de nas yang bla ma bsten pa ni /
brag dkar po ba /
zhu don mi ri ba /
mnga' ris pa zhang sgom /
dge bshes tho ston /
dge bshes rgya ston /
bya ru dben tsha'i dge bshes gshen /
thur la ba tshul khrims skyabs /
paN+Ti ta bai ro tsa na /
ke ke hor grags /
dge bshes sum pa /
dam pa phyar chung /
badzra kro d+ha /
bla ma 'ol ba chen po rnams la chos zhus /
de nas bla ma dmar gyis phag mo grur brdzangs /
drung du byon /
dad pa thob /
chos gdams ngag mang du gsan /
der phyag rgya chen po'i rtogs pa khyad par can 'khrungs /
de nas zangs ring rgya ras dang mjal /
chos kyang zhus /
de'i tshe sgom tshul  dang yang mjal te chos zhus /
ma gcig lab sgron gyi sras po thod ston grub pa bya ba la gcod yul zhus /
de tsa na bla ma des dgung lo brgyad cu rtsa brgyad bzhes /
dam pa rgya gar dang skam gnyis ka'i slob ma zings po zla ba la'ang chos zhus /
spyir bla ma brgyad cu rtsa gnyis bzhugs /
de nas yul du byon /
las sgo len mi btang /
spel bsgyur mdzad nas phag mo grur 'bul ba dang dge 'dun so so'i rnam bzhag mang skol rnams bzang nges pa zhig mdzad /
dge bshes zhang sum thog pa la sogs pas bsngags pa chen po mdzad /
de res lam skor la sogs pa bla ma la mnga' tshad kyi chos rnams zhus /
she'u 'dul ba 'dzin pa la'ang chos gsan /
de nas bla ma la phyi phyag byas /
ji ltar bgyi'i bka' stsal yang zhus pas /
yul rang du 'dug la skye shis 'jigs pa rnams la chos byin cig gsung ba byung /
lam du'ang sna len byed pa mang /
de nas don mo rir byon nas rang lo lnga bcu rtsa bzhi pa lcags yos la mkhan po zhang zhi mdzes la zhus nas bsnyen par rdzogs /
dge slong bzhi sde re dang 'grogs par dgongs /
zhang btsun dbon chung bya ba la khro phu'i sa de nyos /
dbu rtse dang bran khang la sogs pa byas nas dge 'dun nyi shu tsam bsdus /
gtso bor thugs dam la sgril /
skabs shig tu ston pa tshul shel sogs 'ga' zhig la dbang rgyas pa 'ga' re gnang /
drug cu rtsa gcig gi skeg la cung zad ma bde ba na /
mgon po phag mo gru pa byon te /
bu rang sems dag pa'i nam mkha' la / /
rten 'brel bcu gnyis kyi lo grangs shar / /
da ste lo skor bco brgyad na / /
sems dga' 'am snyam na da phyir 'brongs / /
gsung nas seng ge la chibs te /
gnyan dkar gyi thad ka'i ri'i thang la gshegs so / /
de kho na bzhin bdun cu rtsa brgyad pa shing mo yos la bde bar gshegs / /
gcung po kun ldan yang sa pho 'brug la 'khrungs /
phag mo grur gcen po'i rgyags skyel du byon pas /
rje btsun mi la'i rnam thar gsung ba dang thug /
de 'dra ba cig ngas kyang bya snyam nas chos grwa der mgo lcog lan gsum byas /
'gro mgon la gdams pa zhus te bsgoms pas rtogs pa khyad par can brnyes /
grub thob chen por gyur te /
mu ge byung ba'i tshe khro phu'i mchod khang gi sgo la phyag mkhar gtug gtug mdzad nas /
rnal 'byor ma rnams de ring rnal 'byor pa la bsod snyoms shig zhu'o gsungs pas /
mchod khang gi sgo bar nas nas phyir mang du byung /
yul mi thams cad kyis blangs kyang zhag lnga'i bar du nas ma zad pa'i grub rtags kyang bstan /
dgung lo bdun cu pa me mo glang la gshegs /
rgyal tsha dang kun ldan ras pa sku mched kyi dpon po khro phu lo tsA ba yin te /
de ni 'gro ba'i mgon po phag mo gru pa gshegs rjes kyi lo gsum pa chu mo sbrul gyi lo la /
yab jo 'phan zhes bya ba dang /
yum bsregs mo gsal byed gnyis kyi sras su bltams /
lo drug pa la klog bslabs /
brgyad pa la rgyal tsha dang mjal /
bcu pa'i skabs su rin po che rgyal tsha  dang kun ldan gyis mkhan slob mdzad nas dge tshul mdzad /
mtshan tshul khrims shes rab tu btags /
lo bcu gcig pa la dge bshes gtsang gi sar rnam nges gsan du byon / /
bcu gnyis pa la sa skyar rtse mo gshegs pa'i chos 'khor la byon /
chos 'khor de la zhu ston hral mo yang byon /
'jad pa gzhon byang yang byon /
de nas lo bcu drug lon gyi bar du gtsang dkar la gsan pa mang du mdzad /
chos 'khor byung ba rnams su rtsod pas kyang gzhan pham par byas /
slob dpon gtsang dkar ba la 'bul ba zhabs tog kyang cher bsgrubs /
bcu bdun la snur pa'i thugs sras rtse ston kun bzangs lo brgyad cu rtsa brgyad lon pa cig khro phur spyan drangs nas rdor dbyings la sogs pa'i dkyil 'khor lnga brgya lhag cig gi lag len kyang bslabs /
phyis 'byon khar bya rgod gshongs kyi rnam sras des rtse ston kun bzang la rmi lam du nga jo sras 'di la phog bya ba byung bas rnam sras kyi rjes gnang yang gsan /
lo bcu dgu pa la 'bring mtshams zhang gi dbon po zhang dge ba zer ba'i lo tsA mkhas pa cig yod pa de la lo tsA ba bslabs pas phul du byung bar mkhyen /
lo de la rin po che rgyal tshas mkhan po dang /
slob dpon gtsang dkar gyis las slob /
kun ldan ras pas gsang ste ba mdzad nas bsnyen par rdzogs /
de nas gtsang nag la 'dul ba slob pa'i phyir lo ril po gnyis su bsten nas mkhas par bslabs /
lo nyer gcig pa la kun ldan la lo ro ras pa'i thabs lam dang thun 'jog la sogs  gsan /
de'i tshe yab kyis mnan gtad byas pa'i rkyen gyis nad gzhi'i rtog pa byung bas lo gsum du mtshams bcad pas nad phal cher sangs /
de'i ring la rgyal tsha la snga dro snga dro gdams ngag lugs mi 'dra ba brgya dang sum cu rtsa drug dang /
bka' babs bcu gsum bya ba rnams zhus /
lo nyer bzhi pa la rje rgyal tsha gshegs pa yin te /
gshegs khar bos nas zhal gdams mang du gnang /
khyod rag dung bzhin du je sbom la 'gro ba 'dug bya ba'i lung yang bstan /
ye shes 'pho ba'i dbang bskur yang mdzad /
de nas zla ba gnyis na gshegs /
der rgyal tsha'i sku 'dab dang rten bzhengs la sogs legs par grub nas /
nyer bzhi pa la bal por chas /
bal por sleb nas paN chen bud+d+ha shrI la sngags mtshan nyid kyi sbyangs pa mang du mdzad /
der rje btsun mi tra dang mjal nas bod du spyan drangs nas zla ba bco brgyad bzhugs /
khro phu'i gnas gzhi'i sa byin gyis brlabs /
rje btsun mi tra gshegs pa'i tshe spyi rong gi la kha bar du bskyal /
de rting paN chen bud+d+ha shI spyan drangs /
lha mo che bzhengs pa'i bkod pa byed kyi yod pas chag dgra bcom la phrin btang ste /
khong gis paN+Ti ta gnyal gyi bar du spyan drangs /
der gdul bya'ang khyad par du 'phags pa byung /
paN chen de la srang sum brgya'i rdzong ba mdzad nas phyir thegs /
de rting 'khor rnams lha bzhengs pa'i rtsol ba byed du bcug nas dpon slob 'ga' zhig gro mo'i la sgo la mthon nas rgya gar gyi bai DUr tshong 'dus su byon /
de nas paN chen spyan drangs nas shing pho byi ba'i lo la bod du phebs /
paN chen gyis byang r+wa sgreng tshun nas lho brag dang gnyal smad yan du 'gro ba'i don mdzad /
bod du lo bcu bzhugs pa'i bar gyi lo tsA rnams lo tsA bas mdzad cing /
phyag tu 'bul ba stobs chen po byung ba rnams phal cher lha'i cha rkyen du gnang /
gzhan rnams ci rigs par sde snod 'dzin pa la sogs pa la gnang sbyin du mdzad /
phyis kha cher gshegs pa na mnga' ris kyi bar du skyel thung mdzad /
dpon slob 'bral khar paN chen gyis 'khor gzhan rnams sku mdun du med par byas /
gser sil ma srang sum brgya gnang /
de nas paN chen ni bod kyis phul ba'i rdzas cung zad kyang ma bsnams par kha cher byon nas /
der lo bcu gnyis bzhugs te /
kha che'i bstan pa nyams pa rnams legs par gsos shing der rgyas su mdzad nas shing mo bya'i lo la gshegs zhes grags /
de ltar lo tsA bas paN chen gsum spyan drangs pa gtsug lag khang lha chen dang bcas pa bzhengs pa la sogs pa'i rnam par thar pa rnams shin tu rgya che ba las phyogs tsam bsdus te bris pa yin /
sku tshe'i smad la dbus su 'byon khar khro phu sems dpa' chen po bskyed pa'i cho ga mdzad nas dbus su phebs te /
gshegs sa'ang dbus yin /
de la rin po che rgyal tsha dang kun ldan rnam pa gnyis ni rje phag mo gru pas phyag rgya chen po'i rtogs pa bskyed pa'i dngos kyi slob ma yin /
chos rje lo tsA ba yang rin po che rgyal tsha'i gdams pa la brten nas phyag rgya chen po'i rtogs  pa 'khrungs /
phyis skyi rong du phebs pa'i tshe bla ma klong rtse ba bya ba rje sgam po ba'i dngos slob cig gis rtogs pa'i bogs bton te /
dpal sgam po ba'i bka' brgyud kho na'o /
rta nag tu 'khrungs pa'i grub thob lce sgrom zhes grags pa de yang rin po che rgyal tsha las chos thos shing /
bye brag tu kun ldan la phyag rgya chen po gsan pas rtogs pa nam mkha' dang mnyam par gyur /
de dang lhan cig tu byung ba'i ma gcig re ma zhes grags pa de yang dang por ting nge 'dzin gyi nyams bzang po mang du byung ba la /
phyis snying rlung drag po dpe med pa cig kyang byung /
de lce sgom gyis gsan nas gdams pa btab bas chos nyid kyi bden pa mngon sum du gzigs so zhes grags so / /
khro phu lo tsA ba'i rjes su bla chen bsod dbang dang /
khro phu sems dpa' chen po la sogs pa byon zhing /
sems dpa' chen po'i slob ma yang rtse ba rin chen seng ge /
de'i slob ma bu rin po che yin no / /
khro phu pa'i skabs so / /
zhang rin po che slob ma dang bcas pa'i skabs /
sgom pa tshul khrims snying po las yang dag pa'i don brnyes pa'i zhang rin po che ni /
yul tsha ba grur /
yab sngags pa rdo rje sems dpa' dang /
yum mang skyid bya ba'i sras su ngo mtshar ba'i bltas dang bcas te chu mo yos  la 'khrungs /
dpal phag mo gru pa'i bcu bzhi pa yin /
chung ngu nas chos kyi bag chags kho na byung zhing /
khyad par lo lnga drug lon pa'i tshe yab kyis dmyal ba'i sdug bsngal bshad pas /
dgongs shing bred nas yab la ci phan dris pas /
lha phyag dang skor bas phan zer nas nyin mtshan du mes po'i bka' pod kyi drung du phyag dang skor ba mdzad /
lo bdun pa la yum dang gcen pos klog yig legs par bslabs /
dgu pa la bye'u ston pa la sdud pa dang mngon rtogs rgyan la sogs gsan /
bcu pa la slob dpon gshen la mtshan brjod la sogs pa gsan /
bcu gcig pa la rngog mdo sde la dgyes rdor dang /
gur dang /
ma hA mA yA la sogs gsan /
'jam dpal gsang ldan la bshad pa'ang mdzad /
sam bu lo tsA ba la mngon pa dang tshad ma la sogs pa mang du gsan /
bco brgyad pa la pha tshan gyi brnyas pa byung bas sgrub mthu lo gsum mdzad nas tshar gcad /
de rting khams su byon nas nyi shu rtsa gsum pa la slob dpon blo ston bya ba la brten khrims lnga'i sdom pa blangs /
der yang mngon spyod kyi phrin las lo gcig mdzad /
nyi shu rtsa bzhi pa las 'phro sad de /
mnal lam du sna nas rnag khrag mang po zag pa'i mthar sbrul 'dra ba'i sems can ring po zhig mthon nas nub phyogs su rgyang ring por song /
der khyod dang yun rings shig 'grogs te da ni mi 'phrad snyam pa byung /
gser g.yus mdor grogs po cig la mdzo rin ma khugs pas rkyen byas nas 'khor ba la yid 'byung yang dag  par skyes nas mthu mdzad 'phro'i rten gtor brdabs /
khrag gi rdza ma pho /
slob mas slob dpon smyo 'dug pa de tsug ma byed zer ba yang byung /
de nas sdig pa ma byas tsam ma gtogs cher ma byung / /
nyi shu rtsa drug pa la dkon brtsegs gzigs pas dad pa chen po 'khrungs te /
mkhan por dge ba'i bshes gnyen mkhar sgo ba dang /
slob dpon grab mkhar ba /
gsang ston gzung ljang mdo ba rnams las bsnyen par rdzogs mtshan brtson 'grus grags su btags /
lo gcig tu tsog pu dang stan cig mdzad /
na bza' brje ba'i dus ma gtogs sku raT kyang ma bkrol bar byang chub ltung bshags la pod skor mdzad cing bzhuT tsa na /
dpal rgwa lo sogs tu phebs pa'i spyan sngar byon /
zhal mthong ba tsam gyis dad pa yang dag pa skyes /
sgom lung zhus pas thog mar he ru ka'i go 'phang tshe 'di nyid la thob par bya snyam pa gyis gsung pas /
gsang sngags kyi gdams pa yang dag pa cig gnang ba 'dug snyam du dgongs te /
phyis de kho na bzhin du byung / /
rdul tshon dang ras bris ting nge 'dzin gyi dbang gnang zhing sbyor drug la sogs pa rlung rtsol mang du gnang nas bsgoms pas mgo na ba la sogs byung ba la /
'byung ba 'khrugs pa'i skyon yin pas sha rus la longs spyod pa gyis /
nang phan nas mi za ba yin mod gsung /
de nas rang yul gyi dben pa rnams su bsgoms pas rtag tu 'dres gtser /
thig le'i gegs shig byung ba /
rje btsun rgwa lo thag ring bas rje btsun yer ba pa la dang por yi ge btang  bas /
byang bu la yi ge bris nas 'dis ma sol na zla ba yar tshes la shog bya ba skur byung /
rting du zhal mjal phyin nA ro pa'i thabs lam rnams gnang nas bsgoms pas de nub rang la drod skyes /
phyis sngar gyi chos rnams tshe 'di'i rnam rtog dang 'dres 'dug snyam nas /
bla ma'i drung du bshags pa byas shing /
ltogs 'khyags bzod par byas te ri khrod bsten /
slar yang lo gsum song ba dang dpal rgwa lo dang mjal /
gdams ngag lhag ma zhus /
de nas 'brong bu la sogs su'ang bzhugs /
'bad pas sgom nyams myong bzang po mang du byung ba la /
dgung lo so gsum pa la slob dpon sgom pa dang mjal /
lhan cig skyes sbyor gnang nas bsgoms pas shes rab kyi rtsal skyes te /
gsung rab kyi tshig mang po la 'di'i don 'di yin par 'dug 'di'i don 'di yin par 'dug snyam pa byung bas /
slob dpon sgom pa'i zhal nas /
de thams cad brtag dpyad kyi shes pa bya ba yin /
brtag dpyad ma byed par bsgoms shig /
nged kyi 'di byin rlabs la re ba yin gsung nas bsgoms pas gzod dngos po'i de kho na nyid lhang gis rtogs te /
'khor 'das sa lam /
bya byed thams cad gzhi rtsa dang bral bar thugs su chud /
sngar rang gi chos zab mo gzhan la bshad pa rnams kyang don thog tu dus der phebs nas dga' grags te /
te te yang brdungs /
slob dpon sgom pa la zhus pas /
bka' brgyud 'di la byin rlabs yod /
de tsug 'ong ba yin /
da 'ur gyis song ba lags gsung /
de lta bu'i rtogs pa mnga'  yang 'phel 'grib bag re byung bas thabs lam la 'bad cing bsgoms pas boT chen po thon /
skabs shig tu bla ma 'ol kha ba dang mjal /
gdams pa zhus pas byams pa dang snying rje byang chub kyi sems la bogs thon zhing grub pa brnyes nas gtsug lag khang dang lha chen bzhengs /
de'i cha rkyen yang la la la blangs /
la las phul /
la la la btsan phrogs lta bu mdzad /
bka' las 'gal ba rnams la dmag yang dang yang du bskul nas 'thabs /
grub pa'i spyod pa sna tshogs pa mdzad de /
gzhan gyi blor shong ba dka' mod kyi /
zhang nyid kyis jo bo lha btsun la gdams pa las /
kho bos ni 'jig rten blos btang /
'jig rten dang 'brel thag rbad kyis chod nas skye med nam mkha'i ngang du cham gyis thal nas dgung lo mang po lon pa lags so /
kho bo'i phyi'i byed spyod 'di rnams kyi rjes su dpags nas /
slob ma snying rag ma rnams ma gtogs pa gzhan mang po cig gi blor ma shong bar bdog /
mi chos kyi yul du gzhi phab nas /
lugs ma dang gnas gzhi dang rgyal khrims dang lam rgya dang rku skyabs dang 'khrug pa la sogs pa 'jig rten 'di ba'i byed spyod kho na 'dra ba sha stag tu snang ste /
'jig rten 'di dang 'brel ba gting nas bdog na 'gum pa lags so / /
zhes gsungs pa de kho na ste /
gzhan gyi don rlabs po che de lta bu mdzad pas bdun cu rtsa gcig pa chu mo glang gi lo la zhi bar gshegs so /
de'i bu slob gnas las ming du btags pa lha ri ba nam mkha' 'od /
lha phyug pa nyi ma 'od /
kha rag gra pa 'dul ba 'od /
'bri ra ba shAkya 'od ces grags pa rnams dang /
mnyam med shAkya ye shes dang /
brag dkar shes yes la sogs rtogs pa dang ldan zhing gzhan gyi don nus pa mang du byung ngo / /
de dag las gra 'jad pa nam mkha' 'od sangs rgyas ras chen du grags pas lha ri kha'i dgon pa btab ste /
dbon po lha dges gdan sa mdzad /
de nas dbon /
de nas de ba ku mA ra zhes pa la sogs pa byon zhing /
lha ri gyang mtho sogs dgon pa skor gsum dang /
'brog yangs stengs sogs btab bo / /
nyi zla 'od kyis lha phyug btab ste chos skyong gi bka' babs par grags so /
kha rag pa 'dul ba 'od ni /
'khrungs yul gra /
kha rag tu sgrub pa mdzad /
klu dam la btags te dge bsnyen byed du bcug /
de'i dbon pos dgon pa btab /
dge 'dun khri tsho tsam 'dus /
chos skyong zhal gzigs pa'i sku byin rlabs can cig kha rag bon drug na bzhugs /
'bri ra ba shAkya 'od kyis byang du dgon pa btab /
'gro don che zhing gzhan don nus pa'i bu chen kyang mang du byon /
gzhan yang brag dkar shes yes kyi slob ma rtogs ldan spra sgom sogs las brgyud pa'ang shin tu mang ba byon no /
zhang rin po che slob ma dang bcas pa'i skabs so /
mtshal gung thang pa'i bla rabs kyi skabs /
zhang rin po che'i gdan sa pa mnyam med shAkya ye shes ni /
me mo yos lo ba zhe brgyad pa shing stag la gdan sar bskos /
drug cu re gcig pa la sku gshegs /
de'i phyi lo sa pho 'brug la slob dpon byang yes gdan sar bskos /
de nas lo ngo gsum pa lcags pho rta la lha phyug mkhar ba la gdan sa gtad /
de nas kyi lo lnga pa shing pho khyi la sangs rgyas 'bum pa gdan sar bskos /
de nas lo bco brgyad song ba lcags mo yos la sgom pa ye shes ldan gyis sangs 'bum sgor bton /
sangs rgyas snying po gdan sar bskos /
khong de nas lo ngo bdun pa me bya la gshegs /
de'i phyi lo sa pho khyi la rin po che sangs rgyas gzhon nu gdan sar bton /
khong gis gdan sar lo lnga lon pa chu stag la gdan sa sangs rgyas 'bum me 'khor du bcug nas sgom sde btab /
sangs gzhon pa gdan sa lo nyi shu rtsa gsum pa lcags spre la gshegs /
rin po che gser khang stengs pa kun dga' rgyal mtshan chu mo lug la 'khrungs nas so brgyad bzhes pa cig de lo rang gdan sar bskos /
gdan sa lo sum cu so gsum mdzad /
dgung lo bdun cu bzhes pa chu 'brug la gshegs /
rin po che sangs rin pa me mo lug lo pas zhe drug bzhes pa cig gdan sar bskos /
nga lnga pa lcags glang la  gshegs /
de lo rang rin po che shAkya 'bum pa shing mo glang lo pas sum cu rtsa bdun bzhes pa zhig gdan sar bskos /
de rting chu pho stag zla ba bcu gnyis pa la ti shrI grags pa 'od zer sku gshegs /
chu pho stag 'di slob dpon byang rgyal gyi lo yin /
chu mo yos la 'jam dbyangs rin rgyal gong du thegs /
rin po che shAkya 'bum pa gdan sar lo bcu bzhugs te lcags pho khyi la gshegs /
rin po che byang chub dpal bzang po dgung lo sum cu pa zhig lo de la gdan sar bskos te /
lcags sbrul la 'khrungs /
lo zhe bdun gdan sa mdzad de me pho spre'u la gshegs /
de rjes spyan snga graT pa bshes gnyen pa chu pho khyi la 'khrungs /
so drug pa me mo bya la gdan sar bskos /
gdan sa lo nyi shu rtsa bzhi mdzad /
drug cu bzhes pa lcags bya la gshegs /
de rjes chu khyi nas me spre yan la lo dgu bcu go lnga song ste /
spyir na zhang rin po che 'khrungs nas me spre yan la lo sum brgya dang lnga bcu nga bzhi song ngo /
mtshal gung thang ba'i bla rabs kyi skabs so / /
sems khrid kyi brgyud pa'i skabs /
chos rje sgam po ba'i slob ma skye bo ye rdor gyi skye ba dung tsho ras pa ni /
yar klungs gcen pa sa'i g.yag mkhar sngon por /
yab zhang sgom 'byung gnas 'od /
yum khu mo khye 'dren 'bum gnyis la sras gsum yod pa'i  bar mar 'khrungs /
gzhon dus nas gdan sa thel du spyan snga gser thog pa'i zhabs la gtugs /
skra bzhar /
chos zhus /
shes rab rgyal mtshan gyi ming gnang /
de nas 'brug pa'i sgom chen bzang po zhig yul na bzhugs pa dang lha sgom gnyis kyi zhabs la gtugs /
de nas kha rag lha mtshor 'khrul zhig khams pa'i drung du dka' thub mang po zhus /
ba yul g.yu mtshor song zhig der don grub par lung bstan /
de la nyan nas ba yul g.yu mtshor byon zhing /
der de'u cig gi kha na spyil po 'dug par dka' thub la brten nas sgrubs pa byas /
cho 'phrul yang che bar byung /
spyil po de nyid kyi 'og gting ring po ma yin pa zhig nas /
dang por sol ba thor gyis byung /
de nas brus pas la ca'i 'bol do cig byung /
de bcag nas bltas pas sgam po'i rgyab kyi mtsho maN+Dal nag po la rje sgam po bas sbas pa'i gter gyi kha byang /
'don pa po yang rang nyid lung bstan par legs par go nas gnas de nas 'gro bar 'dod pa /
g.ye phyogs kha ba mthug ches pas lam ma dod /
shing dang thag pa 'thud nas dwags po phyogs kyi g.yang chen po la babs te /
nya ba'i grus gtsang po brgal te sgam por byon /
rin po che rdor blo ba la bsnyen par rdzogs nas /
mtshan rin chen bzang por btags /
dgongs gcig bklag lung cig kyang zhus /
shing mo yos dang me pho 'brug gi lo mtshams su gnam stong cig la thon bya ba 'dug pas /
shing yos rgyal zla'i nyer dgu'i nyin g.yog cig khrid de phyin pas /
kun gyis gnas mi rnyed zer pa la lam yig ji lta ba bzhin byon /
rnyed nas mtsho 'og ma'i khyag pa'i steng na khro'i ne'u le'i gzugs ser yer re 'dug pa g.yog pos mthong nas /
'di rgod shi ba'i brang yin bton pa drag zer nas khos rdos btsogs pa la /
lung stong gi mtsho gnyan la 'di 'dra byed pa mdze nyo bar 'dug byas bros pas kho yang bros byung kho sgam por slog shug pa mi gang ba cig bcad nas dar dkar po kha gang btags te /
mtsho 'gram du btsugs /
dwags lha sgam po dang /
btsan cig sogs la gsol mchod dgos 'dug pa'ang byas /
khyag pa bskum khru gang gi 'og nas rdo sgrom cig gi nang na ne'u le cig 'dug pa de tsha phyis byas bton pas thon /
de skam sar khyer me bus nas bsros pas la cha zhu nas kha bye bas /
chos gter rnams pags pas phyi dril dar sna rin po che 'bru sna lnga dang bcas pa'i shog dril 'dug pa la lo rgyus de blo la gzung /
gter dpe de ne'u ler bcug nas rdza gseb tu sbas /
gzhan rnams khyer nas sgam por 'ongs /
'phrog mi byung dogs zhag mang po ma lon par bros te phyin /
de nas tsa rir sleb /
kA la dung mtshor lo sgrub byed byas pas grogs rnams kyis 'jigs mang po bskur na'ang nga rang gis shes snyam nas byon /
spyil po brtsigs nas chas bsags te lo sgrub la bzhugs /
ston kha ba mgo ma bab dus su gnas skor ba'i ri ba brgyad brgya tsam byung ba /
gzhan rnams yul stod du song nas /
mtshal pa phyug po ba'i 'gro mgon rin chen mdzes bya ba cig  khyed la gter chos zab mos yod 'dug pa de nga zhu ba yin zer /
de 'dra su zer byas pas /
khwa ta cig zer ba yin zer /
kho dge sbyor bzang po yod pas gzhan rnams ma byin par ro gcig yan chad kyi bogs 'don byin pas rtogs pa khyad par can rgyud la skyes /
de nas ras pa brgyad brgya la'ang khrid btab /
phyis lho gnyal la sogs pa'i yul mang por 'gro ba'i don mdzad /
mthar grang mo'i rdza chu dar mor yun ring du bzhugs so / /
de la slob ma ni shin tu mang mod kyi /
gdams ngag gi brgyud pa 'dzin pa ni /
bla ma 'khrul zhig sna'u ba /
tsa ri ras pa /
bye ma ras pa /
dom tshang ras pa /
sgrod lung pa /
stag tshang ras pa sogs te /
de rnams las sna'u bya bral ba ni /
'khrungs yul zur mkhar /
za lung du rab tu byung /
mtshan rdo rje mdzes su gsol /
'gro mgon dung mtsho ba dang kA la dung mtshor mjal nas shog dril rnams tshang bar gsungs /
bla ma'i zhabs tog kyang legs par mdzad /
sna'u gangs rir thugs dam mdzad pas snam du bya bral bar grags /
gzhan yang ri khrod mang por bzhugs /
phyag rgya chen po'i dngos grub brnyes /
sku 'das dus ring bsrel dpag tu med pa byon /
des bla ma chen po rin chen gzhon nu rjes su gzung ba yin te /
gdung rus mkha' re /
'phyos kha sgang gi 'brog tu tshes bzhi rnying ma ba'i zhe gcig pa chu mo bya la 'khrungs /
tshes bzhi rnying ma ba'i zhabs la gtugs nas dgung lo dgu la rab tu byung / /
chos khrid kyang rdzogs par gsan /
dgung lo nyer gnyis pa la ti ser byon /
der lo bzhi /
chu bar du snga rting gnyis la lo bco brgyad de lo nyi shu rtsa gnyis rtse gcig tu bsgoms pas phyag rgya chen po'i rtogs pa 'khrungs /
mngon par mkhyen pa'ang mnga' /
de kho na nyid gzigs shing thuT rab rno bas mkhas pa chen por rlom pa rnams kyi spobs pa yang 'phrog nus pas /
karma pa dkon gzhon chu bar du byon chos kyi gtam mdzad pas khong pham par mdzad de /
khong gi thang zhu cig 'dug pa dbul gsol nas /
khyed ston pa min nga ston pa yin gsung pa mdzad /
mkhas pa su dang phrad kyang nyam mi nga /
sku tshe ril por bya bral ba'i brtul zhugs gzung nas /
gong ma chen po mi dbang grags pa rgyal mtshan la sogs pa che dgu'i bla mar gyur kyang /
dgon par phebs ma thag gcig pur bzhuT shing thab kha'ang rang gis mdzad /
nang du na bza' 'ang ci byung gsol /
brtson 'grus dang sgom sran che bas tshos pho che gnyis kyang rje btsun mi la'i dang 'dra bar yod zer /
de la slob ma mang du yod kyang gtso bo ni /
spyan snga rin po che bsod nams rgyal mtshan dpal bzang po'i zhal snga nas yin te /
bla chen pa la sems khrid gsan nas de'i khrid yig kyang mdzad /
gdul bya yang grangs med pa la khrid btab bo /
de gnyis ka'i slob ma ni skyes bu dam pa nam mkha' bsod nams pa yin te /
des bla ma dam pa de gnyis las gdams pa mnos nas nyams su blangs shing /
re shig rkyang gi phur gcod la byon nas shing sdong gnyan par byed pa cig gi sar bzhugs  pa na phyag rgya chen po'i rtogs pa 'khrungs /
phyin chad tshe 'di'i rnam par rtog pa thams cad bcom nas bsag mo brag tu stan gcig nyid kyi steng du ting nge 'dzin la khor yug tu bzhugs te /
bla chen rin gzhon pa'i zhe drug pa sa pho rta la 'khrungs nas gya dgu pa me pho khyi la gshegs /
yang chos dbyings pa zhes yongs su grags pa des sna'u ba sogs dung mtsho ras pa'i dngos kyi slob ma drug la sems khrid kyi gdams pa gsan pa yin te /
'khrungs yul stod lungs gram gyi mdo /
gdung rus myang /
yab phur pa skyabs dang yum rdo rje rgyan gnyis kyi sras su shing pho byi ba la 'khrungs /
chung dus chos rje rang byung rdo rje'i drung du yab yum gyis khyer nas byin rlabs zhus /
mtshan yang rdo rje bkra shis su btags /
lo bdun brgyad la 'bri klog dang /
de nas bla ma dpal bzang ba la sogs la chog phrin 'gar yang bslabs /
dgung lo bcu gnyis la chos la bros /
mtshal du mkhan chen dbang phyug shes rab la mkhan po dang /
slob dpon rin po che byang chub dpal bzang la zhus nas rab tu byung /
mtshan dbang phyug rdo rjer gsol /
bla ma paN+Di ta kun dga' rgyal mtshan sogs la gsan pa mang du mdzad /
dgung lo bcu bzhi pa la brtag gnyis dang /
bai dmar bshad /
nyer gcig pa la bsam gtan dpal ba'i zhabs la gtugs /
de'i drung du mkhan po seng ge dpal ba sogs las bsnyen par rdzogs /
mtshan chos dbyings dbang phyug du gsol /
gzhan yang g.yag sde paN chen sogs  la'ang chos mang du zhus /
mtshal du mkhan pos bka' nan mdzad pas mkhar dgon gyi gdan sar bzhugs pa'i tshe /
nub gcig rmang lam du shin tu mdzes pa'i bud med lnga byung /
'dir shog zer te gtsug lag khang chen po cig tu khrid /
sgo phye ba'i nang shin tu yangs pa na chos rtsig mang po 'dug sgo gsar pa skya khrig ge ba'ang mang po 'dug pas /
re re nas phyes pas de rnams kyang po ti du mas khengs 'dug sde mig gi phon chen po cig khong la gtad nas /
'di rnams kyi gnyer gyis dang /
bstan pa'i zhabs tog che ba yin zer ba rmis /
sang nang bar bla ma sna'u pas 'brong phur lo dgu ri mi 'babs mdzad bzhugs pa nas byon te mjal /
chos kyi gsung gleng mang po mdzad pas mos te /
phar la yang phyag rgya chen po ga 'u ma sogs phul /
tshur yang sems khrid skor rnams gnang nas khong gi rmang lam du yang bud med cig gis bskul nas byon pa yin /
chos bdag po la 'phrod /
nga'i skye ba'ang don can du song gsung nas dgyes par mdzad /
rin po che chos dbyings pa la'ang snang srid thams cad bre kha bcad pa bzhin chos nyid mnyam pa nyid dbyings rig 'du 'bral med pa'i ngang nas /
'khor 'das rgyu 'bras thams cad kyi mig phyed 'gag khrol /
phu thag chod /
rmang thon /
mthil khogs pa 'di khong gi bka' drin yin gsung /
'khrul zhig pa'i zhal brda la brten nas yig cha'ang ma lus pa mdzad /
spyir bla ma brgya rtsa brgyad bsten /
rgyal sras dri med pa'i spyan sngar yang chos zhus /
phyis phrin las kyang che bar byung /
gtsang rong gi byang khar bzhugs pa'i tshe chos rje blo gros bzang pos sems khrid zhus te /
de'i rnam par thar pa ni bshad zin to / /
lhag ru mkhan chen pa rin chen dpal bzang pos chos rje nyer gnyis pa dang blo bzangs pa gnyis ka la zhus nas /
zhwa dmar rtogs ldan rin po che la phul /
de nas brgyud nas sprul sku rin po che dpal chos kyi grags pa la'ang gdams pa 'di bzhugs so /
sems khrid kyi gter me pho 'brug la thon nas ding sang gi me pho spre'u yan la lo brgya dang drug cu rtsa gcig song /
sems khrid kyi brgyud pa'i skabs so / /
mjug sdud du mar pa'i bka' brgyud dang dwags po'i bka' brgyud du grags pa'i gtam rags tsam brjod pa'i skabs /
de ltar dpal dwags po'i bka' brgyud ces grags pa 'di ni tshig gi brgyud pa ma yin gyi /
don gyi brgyud pa yin la /
don yang phyag rgya chen po dri ma med pa'i rtogs pa'i brgyud pa yin te /
bla ma gang las phyag rgya chen po'i rtogs pa thob pa de la rtsa ba'i bla ma'o zhes rnam par 'jog go / /
phyag rgya chen po'i rtogs pa de yang rje mar pa dang rje btsun mi la gnyis kyi ring la /
sngon du gtum mo'i ye shes bskyed nas /
de'i stobs kyis phyag  rgya chen po'i rtogs pa bskyed par mdzad pas rdzogs pa'i rim par yang bzhed do / /
dwags po rin po ches ni /
las dang po ba dbang bskur ma thob pa dag la yang phyag rgya chen po'i rtogs pa bskyed par mdzad pa ni pha rol tu phyin pa'i lugs te /
de yang dwags po rin po ches dpal phag mo gru pa la /
'o skol gyi phyag rgya chen po 'di'i gzhung ni bcom ldan 'das byams pas mdzad pa'i theg pa chen po rgyud bla ma'i bstan bcos 'di yin zhes gsungs shing /
dpal phag mo gru pas kyang rje 'bri khung pa la de skad du gsungs pas /
rje 'bri khung pa dpon slob kyi gsung rab rnams su theg pa chen po rgyud bla ma'i bshad pa mang du 'byung ba de yin no /
'di la chos rje sa skya pas pha rol tu phyin pa'i lugs la phyag rgya chen po'i tha snyad med cing /
phyag rgya chen po'i ye shes gang yin pa de ni dbang las skyes pa'i ye shes kho na yin no zhes bzhed mod kyi /
slob dpon ye shes grags pas mdzad pa'i de kho na nyid la 'jug par /
pha rol tu phyin pa la mngon par brtson pa'i dbang po rab ni /
zhi gnas dang lhag mthong? bsgoms pas so so'i skye bo'i gnas skabs nyid na phyag rgya chen po dang nges par ldan pa yang dag par rtogs pas phyir mi ldog pa'i rtags nyid dang /
zhes gsungs la /
de kho na nyid bcu pa'i 'brel ba lhan cig skyes pa'i rdo rjes mdzad par yang /
ngo bo pha rol tu phyin pa /
sngags dang rjes su mthun pa ming phyag rgya chen po zhes bya ba'i khyad par gsum dang ldan pa'i de bzhin nyid rtogs pa'i ye  shes gsal bar bshad do / /
de bas na rje sgam po ba'i pha rol tu phyin pa'i phyag rgya chen po ni mnga' bdag mai tri ba'i bzhed pa yin par rje rgod tshang bas kyang bshad do / /
sngags kyi lam du gyur pa'i phyag rgya chen po yang rje sgam po bas nang gi slob ma rnams la nges par bstan to /
rje mar pa 'khrungs nas ding sang gi me pho spre'u yan la lo bzhi brgya dang drug cu rtsa lnga'o zhes shes par bya ste /
rje mar pa'i bka' brgyud dang /
khyad par dwags po'i bka' brgyud ces grags pa'i gtam rags pa tsam zhig thal lo / /
ta deb ther sngon po las /
ko brag pa dang /
ni gu'i skabs so / /
dum bu dgu pa /
ko brag pa dang /
ni gu'i skabs /
ko brag pa slob ma dang bcas pa'i skabs /
ko brag pa bsod nams rgyal mtshan zhes yongs su grags pa de /
yul ding ri /
gdung ni ldong /
yab gtso bo rgyal g.yung /
yum stod mo rje ma gnyis kyi sras su chu pho stag gi lo la sku bltams /
chos rje sa skya paN+Ti ta dang 'khrungs lo gcig bris klog rtsol med du mkhyen /
se mig pa la dge bsnyen mdzad /
paN chen shAkya shrI la blo sbyong sogs gsan /
gyam du bla ma rdo rje dpal ba la rig 'dzin bcu /
rdzogs chen dmar khrid la sogs chos mang du gsan /
rgya phug jo sras la'ang rdzogs chen la sogs gsan /
gyang rim dang kong mo'i ri la mtshams mdzad pas phyag rgya chen pos rtogs pa 'khrungs /
paN chen rat+na rak+Shi ta la bde mchog gi dbang gsan /
de nas la phyi sogs su bzhugs /
chos rje skos la mkhan po /
phya ru 'dul 'dzin la slob dpon /
slob dpon lo la gsang ston zhus nas dgung lo nyi shu rtsa dgu la dge slong chig rdzogs mdzad /
mtshan bsod nams rgyal mtshan du gsol /
de nas ti ser byon lo lnga bzhugs /
ji lta ba dang ji snyed pa'i mngon sum gyi ye shes brnyes /
khyad par rdo rje lus kyi gnas lugs ji lta ba bzhin du gzigs /
ma pham gyi klus chu'i dngos grub phul /
phyis myang stod ko brag gi dgon pa btab pas sa skam po la chu mig brdol /
ko  brag pa zhes kyang grags /
'di la ni sgrub pa po dang mkhas pa'i mchog thams cad kyis kyang zhabs la gtugs /
chos la'ang 'di mi mkhyen bya ba med /
bal po nas bi btu ti tsan+d+ra ding rir spyan drangs /
khong la sha ba ri dbang phyug gis gnang ba'i sbyor ba yan lag drug gi gdams ngag gsan /
paN+Ti tas kyang tshur chos zhus /
'gro ba'i don rgyun mi 'chad pa dang rgya che ba gnyis mdzad nas brgyad cu pa lcags mo bya'i lo la zhi bar gshegs /
skyes bu chen po de ni bka' brgyud 'di'i khongs su gtogs so zhes bya bar kho bos ma shes pas logs su bris so / /
de'i slob ma che ba ni /
dpal yang dgon pa /
de'i gcen po rin po che rgyal mtshan pa /
rin po che lha ba /
rin po che rgyal po /
rin po che bar 'brog pa /
rin po che chos sdings pa /
bran ston sher seng /
rin po che dga' ldan pa /
rin po che gtsang so ba /
rin po che ston grub pa /
rtogs ldan dkon seng la sogs pa mang po dang /
jo bo lha /
mchims nam mkha' grags /
mkhan chen lde rus pa /
khu lung pa /
lo zhing pa /
grags byang ba /
'ol rgod pa /
phu ri ba ston lo che /
glang ri ba la sogs bstan pa'i bdag po mang po dang /
dpyal ba lo tsA /
khro phu lo tsA /
chag lo tsA /
nam mkha' dpal lo tsA /
ras pa lo tsA /
gnyal ba lo tsA la sogs lo tsA ba mang po dang /
dge bshes gtsang pa /
dge bshes nyi ma /
'jam dbyangs gsar ma /
rgyang ro gzhon rin /
mnga' ris dgra bcom /
nyi ma spral nag gtsang pa drug po /
mkhas btsun byang chub la sogs mkhas pa mang po dang /
gsal pa /
lho brag lung pa /
rgal gyam pa /
rnel gyam pa /
snyo mnga' pa /
rgyal mtshan grags /
ser ma ba /
phu gu ra ba /
srang skya pa /
myang 'tshal pa /
lha rje skyob pa /
pho rog pa /
lcab pe ba /
dbrang ston phul dmar pa /
kong ston pa /
so zur pa /
bla ma pa ri ba sku mched /
seng ge rdzongs pa /
gyam shing dang /
rong thong pa /
gnyos ston zhig po /
sham 'bum /
dngos chos shes /
rdza ri ba /
myang ro ba /
g.yu rgyal pa /
chu mig pa /
yar 'brog dkar po /
se zhig khams kyi 'ong pho /
bra 'o pa /
dom thod can /
dar seng la sogs dgon sde'i bdag po bla ma dge bshes mang po dang /
'phan yul mdo thod lo pa /
za lung pa /
lho brag pa /
stod lungs pa /
yar klungs pa la sogs dbus pa'i dge bshes mang po dang /
gzhan yang dge bshes ma dang /
grub thob ma dgon 'dzin /
bla ma /
zhig po la sogs /
mdor na gsar rnying gi bdag po /
mnga' bdag jo bo /
lha btsun hor gyi mi chen /
mi dpon /
gnas gzhi'i bdag po la sogs pa thams cad kyis zhabs la gtugs so / /
de dag las bya skyungs pa'am pho rog mdo sde mgon zhes pa de shing mo yos la 'khrungs /
re gsum pa me sbrul la gshegs /
ko brag pa slob ma dang bcas pa'i skabs so / /
ni gu'i skabs /
de ltar dpal nA ro pas rje mar pa la gnang ba'i thabs lam chos drug gi brgyud pa'i rim pa rnams bshad nas /
nA ro pa'i lcam mo ni gu ma las byung ba'i chos drug gi rim pas smin pa dang grol ba'i rim pa bshad par bya'o / /
lugs de'i len pa po ni grub thob khyung po rnal 'byor te /
de ni gdung rus khyung po /
yab stag skyes /
yum bkra shis skyid gnyis kyi sras su stag gi lo la snye mo ra mangs su 'khrungs /
btsas ma thag tu rgya gar grub thob a mo g+ha byon te lung legs par bstan /
lo bcu lon pa'i tshe klog dang rgya bod kyi yi ge mkhyen /
dus kyi 'khor lo la mkhas /
lo bcu gsum pa la slob dpon g.yung drung rgyal ba la bon mkhas par bslabs nas gzhan la bshad pas dpe 'grems bdun brgya tsam byung /
de nas bla ma 'byung gnas seng ge la rdzogs chen sems sde'i skor mang du gsan nas bshad pas /
der yang slob ma bdun brgya tsam byung /
de nas stod lungs sho ma rar skor ni rU pa'i chos ma lus pa gsan /
de nas gser mang po bsnams nas bal por byon nas paN+Ti ta pa su ma ti la lo tsA bslabs /
kr-i yog gi dbang dang rgyud sgrub thabs lnga bcu tsam zhus /
a tu la badzra? gyis grogs mdzad nas rdo rje gdan pa dang mjal /
dge tshul mdzad chos mang du gsan /
de nas shrI b+ha dra sadz+nyan /
be ro tsa na /
kha che dgon pa ba /
mai tri ba'i slob ma zhing gi rdo rje /
mi mnyam rdo rje /
rin chen rdo rje ste rnam pa gsum /
de bi ko Ti'i TI ki ma ka na shrI /
bram ze rat+na pha la rnams la gsang sngags kyi chos mang du gsan /
bod du 'ongs pas jag pa lan gnyis su byung ba nus pas pham par byas /
yul du sru mo la med 'tshol dang lte sgyur phyin /
de la bu gsum byung /
lha mo dkar mo zhig gis bu gsum po 'dis khyod bla ma shangs par grags pa la nas khal stong phrag re lo re la 'bul zhing /
rtsa ba'i yon bdag byed do zhes lung bstan /
der sngar gyi slob mas longs spyod mang du phul ba dang /
gu lang gi gser kha brdol ba dang thug pas gser srang stong lhag pa cig byung /
yang bal por byon te pham mthing ba la bde mchog rtsa rgyud dang gdan bzhi zhus nas rgya gar du byon /
rdo rje gdan pa la gser srang brgya phul /
nA lan+d+rar nA ro pa'i slob madA chen po /
su ma ti kIrti /
ra ma bA la /
na te ka ra /
kaM ka ta'i rje btsun ma rin chen lha mo /
ku ku ri pa'i slob ma grub thob nyi ma'i snying po rnams la chos mang du zhus /
mai tri ba dang mjal nas rgyud mang po'ang zhus /
gser srang bdun phul /
bod longs spyod chung bas nor sgrub lhag tshan che ba cig zhus pas /
yid bzhin gyi mgon po phyag drug nang ga /
de nas pa gser srang lnga brgya bsnams te /
rdo rje ni gu ma zhes bya ba yod ni gu ma zhes bya ba yod  de /
de dag pa'i sa la gnas sku 'ja' lus su gyur pas su rung rung gis mi mthong /
so sa gling gi dur khrod du mkha' 'gro ma'i tshogs kyi gtso la 'byon pas sems dag na der mthong srid zer /
der so sa gling du byon /
na mo bud+d+ha ya'i gsol ba btab pas /
tA la bdun srid tsam gyi nam mkha' la mkha' 'gro ma sku mdog smug nag cig tu yod pa rus pas brgyan pa /
phyag na kha TwAM ga dang thod pa bsnams pa /
gcig dang du ma la sogs pa'i gzugs su ston zhing gar bsgyur ba mthong nas /
ni gu ma yin par nges te phyag dang skor ba byas /
yang dag pa'i gdams pa zhu 'tshal zhus pas /
nga ni sha za'i TA ki yin gsung /
yang btud de zhus pas /
gsang sngags kyi gdams pa zhu na gser dgos gsung pas srang lnga brgya po phul bas phyag tu bzhes nas nags su gtor /
'o na sha za'i mkha' 'gro ma yin nam snyam du the tshom zos pa na /
spyan nam mkha' la gzigs pas mkha' 'gro mang po 'dus nas dkyil 'khor sprul /
der sgyu lus rmi lam gyi dbang bskur gnang /
mkha' 'gro mas dpag tshad gsum du khyer nas gser gyi ri'i khar bzhag der rmi lam du rdo rje btsun mos chos drug tshar gcig dngos su tshar gsum /
rdo rje tshig rkang /
sgyu ma lam rim gnang /
gzhan yang rgyud dang sgrub thabs shin tu mang po gsungs /
ni med /
brgyud pa bdun gyi bar du chig rgyud gyis /
de rnams ngas nas /
chos drug gi gdams pa 'di rnams shes pa nga dang wa ba pa ma gtogs med /
brgyud pa bdun gyi bar du chig rgyud gyis /
de rnams ngas byin  gyis rlob cing lung yang ston pa yin gsung /
de nas sbas pa'i rnal 'byor pa la bde mchog lha lnga dang /
mkha' spyod dkar dmar dang /
rim lnga stan thog gcig ma dang /
sbyor drug sogs mang du zhus /
rol pa'i rdo rje dang /
A r+ya de ba dang /
TA ki su ma ti rnams la yang chos mang du gsan /
de rnams kyis lung bstan pas dpal bi ru pa'i slob ma mkha' 'gro ma su kha sid+hI mjal zhing /
gser phul bas dbang bskur /
khyod kyi brgyud pa rnams la yang ngas sku mngon du ston zhing byin gyis brlab po zhes gsungs /
gdams pa rnams kyang gnang /
gzhan yang mkha' 'gro ma gang+gA d+ha ra /
kun tu bzang mo la yang gser phul zhing gdams pa zhus /
paN+Ti ta bde ba'i rdo rje la gshin rje gshed kyi skor /
rol pa'i rdo rje la lha mo skor sogs zhus /
gzhan yang bla ma a dA ya badzra la sogs pa rnams las gdams pa mang du gsan nas bod du byon /
gser kha mang po brdol ba dang snye mo bar du byon pas gser mang du byung ste /
slar rgya gar du byon nas rdo rje gdan la gser srang brgyad cus mchod pas bla ma dang skye bo rnams ngo mtshar skyes /
de'i tshe yang ni gu ma /
su kha sid+d+hi /
rdo rje gdan pa /
rdo rje mched gsum /
mai tri ba mi bzhugs kyang de'i jo mo gang+gA d+ha ra la sogs bla ma brgya lnga bcu la gser gyi 'bul ba phul /
gdams ngag kyang mang du gnang /
slar mnga' ris su byon pa na dI paM ka ra dang mjal /
gsang 'dus la sogs pa'i chos mang du gnang /
rang  gi rgya dpe 'ga' chud zos pa'ang khong gi dpe las gsos /
rin chen bzang po dang d+harma blo gros kyis 'gyur yang mdzad /
glang ri thang pa la bsnyen par rdzogs /
'phan yul jog por 'chad dkar dgon pa btab /
der ri nag po'i khong gseng gi rnal 'byor pa rA hu la gup+ta dzra byon nas /
rgyud sde lnga'i dbang dang mgon po'i skor la sogs pa'i chos mang du gnang /
dus phyis 'jad kyi tsha lung du shing mo lug la byon /
me pho spre'u'i lo la phag ri'i shag rtsar byon /
lcags mo glang gi lo la gro mo'i stong gra ru byon /
jog po nas gdan 'dren byung bas shangs su byon /
lo gsum gyi nang du zhong zhong la sogs pa'i dgon gnas brgya rtsa brgyad btab /
chos mang du bshad pas grwa pa rnams bshad pa la cung zad 'byams /
sgrub pa la g.yel bar gyur pas de rnams kyis mthong bar res lha mo'i gzugs mang po bstan /
res gshin rje'i skyes bu 'jigs su rung ba mang po bstan pas slar sgrub pa la tshud /
grwa pa gzhan gyi phrag dog gis dmag drangs byung ba sprul pa'i dmag gis phyir bzlog pas gus shing slob mar gyur /
thang lha dang shab kyi 'ba' ra nag po la sogs pa bar chad byed du byung ba'i lha 'dre rnams nyin mo thog dang mtshan mo ting nge 'dzin gyis zil gyis mnan zhing srog sngags blangs te dam tshig la bzhag /
de'i tshe cho 'phrul dang lha skur bstan pa la sogs pa'i rdzu 'phrul yang dag par bstan te /
sku tshe mthar phyin nas grwa pa rnams la de ring gi 'di chos kyi tha ma yin no zhes pa'i gsung byon nas zhi bar  gshegs /
spur ma sbyangs par gser dngul gyi sgam du bzhugs na zhong zhong rdo rje gdan dang mnyam par 'gyur gsung yang khams pa'i grwa pa rnams ma mnyan te /
spur sbyangs pas rgyud sde lnga'i lha tshogs la sogs pa shin tu mang bar byon no / /
snga phyir sdoms pas grwa pa khri tsho brgyad byung ba yang /
slob ma'i gtso bo ni /
rme'u ston pa /
g.yor po rgya mo che /
rngul ston rin dbang /
la stod dkon mchog mkhar /
rmog cog pa /
zhang sgom chos seng rnams yin no / /
'di'i sku tshe lo brgya lnga bcu gsung ba /
dam pa sangs rgyas ding rir byon pa'i tshe /
rje khri pas khyed kyis lo du lon zhus pas /
dgu khri dgu stong dgu brgya dgu bcu lon zhes gsungs pa dang 'dra bar /
grub pa'i skyes bu rnams kyi dgongs pa can gyi gsung la rdzun du blta bar mi bya la /
phyis 'di las grub thob mang du brgyud mar byung ba'i gtan tshigs kyis grub pa'i skyes bu kho nar lta bar bya ste /
du ba las me rtogs pa bzhin no / /
brgyud pa bzhi pa rmog cog pa rin chen brtson 'grus ni /
de nyid kyi gsung las /
bdag gi yul lha phu spang rtsa /
rus zhi she /
pha she rgan sman chung /
ma 'be mo bang+ma sgron gyi sras su 'khrungs /
lo bcu bdun la zhong zhong du chos sgor zhugs /
bla ma shangs pas kye rdor gyi dbang bskur gnang /
btsun chung khyod gzhon dus thos pa gyis /
sgom sngas na 'dres 'khyer /
ngas cha rkyen dpe cha byin gyi gsung ba la /
chos rje'i chos gzhi sar 'brom ston bya ba cig thos pa la yi chad pa'i gsung mang  du byon /
btsun chung khyod rang bsgom pa 'thad zer bas /
slar bla ma la gdams pa zhus pas kyang sngar skad gsung nas /
bla ma'i slob ma la tshings? pa la gdams ngag 'ga' nyan /
bsgoms pas nyams myong kyang cher ma byung /
yang bla ma'i drung du phyin pas mgon po'i skor dang nyi khros kyi gdams pa gnang /
g.yor po rgya mo che 'bul ba skyel du byung bas bla mas gser zho drug dar yug drug mdo sde rgyan gyi pu ti gcig rnams gnang nas rgya mo che'i rjes la song gsung ba /
de nas lo nyi shu rtsa gcig pa la g.yor po rgya mo che'i phyi la byon pa khong stod lungs la byon /
khyod rang skyi shod du shog gsung ba /
phyin pa'i lam du dge bshes po ti mang po khur ba thos pa la yi chad nas brang brdung ba gcig dang 'phrad pas thugs skyo ste /
khams pa a seng bya ba dpal chen pa'i slob ma thos pa can mang du mkhyen pa sgrub pa la zhugs pa gdams ngag can yin zer ba de gnam rdzing kha na bzhugs pa'i drung du phyin /
khong dbang mdzad pa dang thug bdag la yang dbang thugs rjes 'dzin par zhu byas pas /
khyod su'i slob ma yin gsung /
shangs pa'i lags zhus pas /
'o na khyod rta las babs nas bong bu la zhon nam gsung /
nan gyis zhus pas rung gsung nas /
dge bshes chen po phywa ba /
. myang bran pa chos yes /
skyi bo tshul 'phags /
g.yor gnyan /
bla ma zhang /
khams pa lo tsA ba /
ston 'bum sogs drug cu tsam 'dug pas /
khong rnams don dam bden cig la gleng ba la /
a seng gi gsung nas /
dang po khong gi de ma bde stong nan tar bde gsung /
dngos gzhi'i nub mo bla ma la sangs rgyas dngos kyi 'du shes skyes /
der rdul tshon dang ting nge 'dzin gyi dkyil 'khor la brten pa gnyis /
bskyed rim lU yi pa dang lhan skyes gnyis /
rdzogs rim sbyor drug rtsa 'grel gnyis /
sbyor phreng rtsa 'grel gnyis /
snying po gsum rtsa 'grel gnyis rnams zhus /
der bla ma'i drung du bum pa can 'ga' re bsgoms /
bla ma dben pa kho na la dgyes pas ston bur sgom can du 'ongs /
bu ram gyis phyag rten byas shangs pa'i slob ma yin zhus /
der yang rta dang bong bu'i gtam gsung /
der ras chung lugs kyi dbang gdams ngag rnams yang dag par gnang /
bur sgom gyi phyugs ma rnams shun pas khyer ba la /
rin chen brtson 'grus khyod kyis ser ba phob gsung bas ser ba gyang rim gsum yod pa cig phab /
mi'ang 'ga' re shi bas shun pas 'bul ba btang nas babs /
ngas sdig pa bsags byas nas bla ma'i drung du ngus pas /
de bstan pa dang bla ma'i ched du byas pas sa lam mang po chod /
cis kyang blo ma bde na mtshams med byas pa yang sangs rgya ba'i gdams ngag yod gsung nas gnang /
rje btsun ma'i zhal mthong rmi lam zin pas /
nA ro pa'i gsung gis /
dbang po rab tu gyur pa la / /
lo yis zin pa dag kyang srid / /
ces 'byung bas mnyes /
da khyod kyis mgon po dang nyi khros gnyis nga la phul gsung nas bla ma la phul /
nyag mo pa'i dge bshes dgon mkhar la spyan lnga'i  sgom rim dang rab gnas /
dge bshes rdza rab la bka' gdams ngag mang po /
slob dpon g.yor po can du lo lnga bzhugs nas phar phyin dang spyod bsdus /
myang sgom la kha rag skor gsum zhus /
yul du byon /
pha gum 'dug pa la zhing btsongs nas dge ba byas /
de nas rgya grags bsod la sbyor drug rdo rje'i tshig rkang la sogs gdams pa mang po /
dge bshes zhu la'ang gdams pa mang po /
slob dpon zhang la 'dul ba 'od ldan sogs /
'bal sgom phyag na la zhi byed sogs mang po zhus /
slar yang g.yor po can du 'gro bsam pa la bla ma'i drung du phyin /
rnal 'byor ma zhal mthong ba dang rmi lam zin zhus pas /
shes chog pa'i phar phyin de mi shes par rdzun shes 'dug nga'i rtsar ma bsdad gsung bka' bkyon pa la /
yang de nub rang sku mdun du shog gsung nas dbang chos gdams ngag thams cad gnang /
gzims g.yog tu'ang mdzad /
sngar lo lnga dang de res lo gcig dang zla ba bdun chos zab dgu rnams gnang /
nga'i brgyud pa zung /
rtse gcig tu bsgrub pa gyis gsung nas bla ma zhi bar gshegs /
dgun gyi rjes kyi bya ba rnams tshar nas sdings mar lo gnyis mtshams bcad nas bsgoms pas nyams myong mang po byung ba shangs pa mi bzhugs pas drir med nas /
rje sgam po ba la zhu bar dgongs te byon pa'i lam bar du dpal phag mo gru pa dang 'dzom /
gdams ngag phar zhu tshur zhu mdzad /
de nas sgam por bla ma rin po che'i drung tu rtol /
chos drug sogs kyang zhus /
phyag rgya chen po'i lta ba la thag chod pa'i bogs thon /
yang 'byon dus skyel thung kyang mdzad lam du'ang gdug pa 'dul ba'i bya ba mang po mdzad /
de nas rmog cog tu bzhugs /
lo bcu gnyis su nyung lo la brten nas sgrub pa rtse gcig tu mdzad pas snyan pa'i grags pas phyogs ris kyi slob ma mang po 'dus /
der grwa pa ma shong bar lkugs lungs btab /
dngos su gdams pa btab pa rnams lta zhog mos gus kyis lam du zhugs pa tsam gyis rtogs pa shar pa yang mang du byung /
nga'i brgyud pa 'di dbon ston skyer sgang bas 'dzin /
de'i brgyud pa sangs rgyas snyan ston gyis 'dzin /
de'i brgyud pa sangs rgyas ston pa bya bas 'dzin /
de'i slob ma rnams kyis chos 'di dar bar byed par 'gyur ro zhes lung bstan /
bde ba can du spyan 'dren pa'i pho nya byung ba la da lan mi 'gro gsung nas lo gsum bzhugs /
der bu slob rnams la nga mngon dgar 'gro bas der gsol ba thob cig gsung nas zhi bar gshegs so / /
brgyud pa lnga pa rin po che rmog cog pa'i zhal las 'khrungs pa'i gdung 'dzin pa grub thob skyer sgang pa d+harma seng ge ni /
'khrungs yul stod lungs gnam pa /
gdung rus 'bal /
dgung lo bcu gnyis nas gshin rje gshed la bsnyen pa bskyel /
bcu bdun la khu bo 'bal thams cad mkhyen pa'i drung du rab tu byung nas chos mang du gsan /
lha sar chos 'khor byung ba cig la khu bo'i phyags phyir phyin pas grwa pa cig gis rnam bzhag byas pa'i skal ba dar yug gsum /
zangs phye  mar dang bcas pa cig byung ba khyer nas brag lha klu phug gi thang du nye 'don la phyin pas /
ri ngos de la spyil chung skya khad de pa zhig mthong nas pha gi na su bzhugs byas pas /
'phags pa lce sgom bya ba thugs rje chen po'i grub thob cig bzhugs zer /
mos par byung nas dngos po rnams phul /
bla mas 'phags pa zhal gzigs pa yin lags sam zhus pas /
thugs rje chen po yin nam cha med /
grib kyi thad ka 'di na tshur skya shar shar ba cig gtan du mthong gi 'dug gsung /
'o na thugs rje chen po zhu dgos zhus pas /
thog mar rig gtad kyi dbang ma mdzad /
mar khal gnyis la mar me byas /
gnyis la tsA ru'i ston mo byas te sgrub thabs tshar gsum zhus nas /
bla mas lo du la zhal gzigs zhus pas /
ston kha bsod snyoms re byas /
de nas mtshams bcad nas bsgrubs pas lo ngo brgyad lon tsa na gtso 'khor gsum po zhal gzigs? /
de nas gtan du zhal mthong ba yin gsung /
de nas dbon ston gyis skyer sgang du mtshams bcad de bsgrubs pas lo phyed dang bzhi na 'phags pa spyan ras gzigs dbang phyug gi zhal mthong /
zhar la sngar bzlas pa byas pa'i gshin rje gshed kyi zhal yang mthong /
de nas khu bo'i sar shog gsung nas byon pas /
khyod kyis spyan ras gzigs dang rta mgrin gnyis kyi zhal mthong 'dug nga khams pa la mnyan mi dgos sgrub pa kho na khe che /
'di khyer la la stod na ras chung pa'i slob ma tsa ri sgom pa bya ba cig yod 'dug pa der song gsung nas gser zho gang dang /
dar  yug drug rnams gnang /
de bsnams nas la stod la byon pas la kha cig tu nyi ma tsha la ser pa drag po cig byung ba la brten nas gnas lugs kyi rtogs pa der 'khrungs /
de nas tsa ri sgom pa'i drung du phyin pa na /
nye gnas kyis mdun bsus /
phyag btsal byung bas /
khyed nga la phyag byed pa ci yin byas pas /
bla ma'i gsung gis de ring grub thob cig 'ong bar yod pas /
de thong gsung ba de khyed yin par 'dug gsung nas khrid de bla ma'i spyan sngar phyin /
phyag 'tshal dar kha gang phul nas /
rgyags rtsam med pas chos myur du tshar ba cig zhu zhus pas /
gser zho gang dang dar yug drug zad pa na chos tshar bar bya gsung /
bla ma la rdzun de las zer ma myong /
lo gnyis la ras chung lugs kyi dbang dang gdams pa rnams tshar bar gnang ngo / /
de nas 'u yug tu bla ma spen phug bya ba jo bo rje'i gsang sngags kyi gdams pa rdzogs par mnga' ba de la lo lnga bsten nas gdams pa rnams tshar bar zhus /
der rmog cog pa'i snyan pa gsan pas shangs kyi la rtsar nyal ba'i tshe /
mi nag po ras kyi ang+ga rag gyon pa cig byung nas nang par la la zla bo 'ong bar yod /
ngas khyod kyi bran bzhin du bya /
mi su thod thod la ma sbyin cig zer nas song /
sang la la grogs mang po dang bcas nas phyin /
lkugs lungs su bla ma'i spyan sngar mjal /
bla ma'i zhal nas /
mdang mi nag po cig bsur btang byung ngam gsung /
byung lags zhus pas /
de mgon po yin /
da khyod kyi bran bzhin du  byed par 'dug gsung /
der gdams pa rnams khad kyi khad kyis gnang /
nyams myong gi rim pa shin tu stobs che /
lha dang grub pa thob pa'i rnal 'byor pa dang mjal ba'ang bgrang gis mi lang /
bar skabs shig tu bla ma'i gsung gis gzhan gyi chos sgo phye gsung nas dbang 'ga' mdzad pas nyams myong 'gribs /
mtshams bcad cing 'bad pas bsgoms pas yang sor chud /
rtse gcig pa'i sgrub pa kho na bya dgongs yod pa na /
'bal tshad ma ba gshegs pa'i gdan sar 'gro dgos zer nas rta ba sum brgya tsam gyi gdan 'dren mi byung /
nga rtse gcig pa'i sgrub pa byed mi 'gro byas pa la /
bla ma'i bka' gnang nas skyer sgang du byon /
gdan sa mdzad sku 'bum yang brtsigs /
dgon pa la lcags ri cig bya bsam nas sa rdo spungs pa na gzhan gyis byed du ma ster /
der chos skyong bran bzhin du byed zer ba la lcags ri rtsig dbang ma byung gsungs pas /
de nub rang lcags ri bcog pa'i mi tshang 'ga' shi nas babs byed du byung /
thugs 'gyod nas de rnams kyi bdun tshigs kyang mdzad /
de nas 'bal gyi dus mchod kyi tshe ma gtogs sku mtshams dam par bsdams /
thugs dam mdzad pas gzhan don gyi mthu rgyas te /
'ga' dang rgya'i rgyal po'i 'bul ba tshan che bas sleb /
bla ma'i gdan sar 'bul ba che ba cig skyel dgongs pa la grwa pa rnams kyis 'bal thams cad mkhyen pa'i grwa sa nas gzhan du 'bul ba gtong ba mi 'thad zer nas /
'bul skyel la mi gcig kyang mi 'gro ba'i  khrims byas /
der chos skyong gis 'phan yul pa'i tshong par brdzus te bla ma 'bul ba dang bcas pa lkugs lungs mthong sar bskyal /
da nged rnams dur khrod mun pa mi bzad par d+ha na saM skr-i ta'i tshogs 'khor la 'gro zer nas mi snang bar song /
de ltar mngon par shes pas gzhan dbang bskur ba la sogs pa'i bya ba byed pa na ji ltar 'dug mngon sum du mkhyen pa dang /
slob ma'i sems kyi rnam par rtog pa phra rags thams cad mkhyen pa la sogs pa'i sgo nas gzhan gyi don rlabs po che mdzad de /
dgung lo bdun cu rtsa gsum la zhi bar gshegs so / /
brgyud pa drug pa sangs rgyas gnyan ston chos kyi shes rab ces bya ba /
skyer sgang pa'i thugs kyi sras su 'khrungs pa de ni /
'khrungs yul yol gyi mda' /
gdung rus gnyan /
'khor ba mtha' dag la skyo ba skyes /
longs spyod la zhen pa spangs /
da lan gyi dal 'byor 'dis thar pa thob par bya snyam nas /
dgung lo bcu gcig la gung bu mkhar du slob dpon ston yes la chos sgor zhugs /
bcu bdun la mkhan po byang chub sems dpa' la dge tshul /
nyi shu la mkhan po bzod pa la bsnyen rdzogs mdzad nas mkhan po dang mkhan phyar gnyis la 'dul ba dang sher phyogs la sogs gsan /
slob dpon g.ye la tshad ma rnam nges la sogs /
dbu ma /
bslab btus /
spyod 'jug sogs gsan /
bla ma grags pa rgyal mtshan la rgyud gdams ngag dang bcas pa /
zhi byed /
phag mo chos drug kha rag skor gsum /
nA ro chos drug so chung  pa'i gdams pa rnams zhus /
de nas gong bu mkhar du thos pa mang po stabs su byas pa'i mched grogs la stod 'khyams po bya ba yod pa de na re /
thos pa'ang de tsam yin /
shes bya'i mtha' la chod rgyu med pas smig rgyu 'dra /
da sgrub pa cig nyams su len pa khyad che bas ngas dbus gtsang khams gsum du phyin nas bla ma'ang mang du btsal /
khyad par du chos rje 'bri khung pa dang /
skyer sgang pa dang /
mdo po ba /
sa skya pa rnams bsten pa yin te /
gang byas kyang bsgoms pa'i yon tan la che ba 'tshur phu na bla ma skyer sgang pa bya ba sangs rgyas dngos shig bzhugs shing 'dug pas der 'dod /
ngas kyang en cig bsdad pas sgyu lus kyi dal sbyor 'phel po byung zer nas /
rnam thar thos pa tsam gyis gdung ba'i mchi ma khrag ltar zags /
mos gus tshad med pa skyes nas myur du mjal ba'i smon lam dang gsol ba drag tu btab /
de nas ston gsan pa'i dpyid de las mthon /
mjal ma thag tu bla ma'i zhal nas /
kha ning ston ka ri spo to cig gi steng gi khang pa'i nang nas nam srod la ja skol /
ma mkhal skya phyad de nga la gsol ba drag tu 'debs pa de khyed du 'dug sang 'ong gnangs 'ong la de las mi thon pa ci yin gsung /
de brel ba cig gis ma thon pa lags /
nga bla ma'i gdams ngag ma lus pa cig zhu dgos zhus pas /
spyir bla ma shangs pa'i chos 'di bka' dog par yod de /
khyod la chig brgyud rnams ma lus par tshar ba cig bya gsung nas /
dbang dang gdams  pa rnams gnang nas bsgoms pa nyams myong yang bla ma dang 'dra bar skyes /
gegs sel mkhan yang lung bstan /
lan cig gi tshe /
bla ma'i gsung bzhin bsgoms pas su kha sid+d+hi dang mjal nas /
rig pa rten med du zhog dang rnal 'byor pa / /
zhes lan gsum gsungs pas gnas lugs kyi rtogs pa khyad par can 'khrungs /
lan cig gi tshe bla mas dgon gnas dang ming dang 'khor khyad par can bcu 'byung ba'i lung bstan mdzad /
chos tshang bar ma byin ri'i dbu snyung yang bzhes /
khyod kyis gzhan la chos ston pa na hrul po'i gos gyon /
kha zas nges med zo /
chos 'chad pa'i sngon du sems bskyed dang mthar bsngo ba byed pa yang zhog gsung /
chos rnams la zin bris ngang zhu tig kyang legs par mdzad /
nga rang bas gdams ngag che ba med snyam pa'ang byung /
skyer sgang du dbyar dgun bcu gsum bzhugs /
de nas 'bri khung dang bla ma gtsang pa can du byon nas gdams pa zhus kyang gegs de ma sol /
de nas shug lung spang khar yang na sangs rgya ba cig dang /
yang na shi ba cig bya snyam nas lo gsum mtshams bsdams pa'i tshe rnal 'byor pa cig bla ma dur khrod nag pos khyod la chos skyel du btang ba yin gsung nas /
'chi med gnang nas zla ba bdun bzhugs /
'chi med gnang ba tsam gyis gegs sol /
khong lha sa 'khor nas phyir byon dus gser dngul dar zab la sogs pa'i 'bul ba mang po byas pas /
nga la longs spyod kyi dgos pa med /
khyod la chos sgos skyel du 'ongs pa yin  zer nas bzhud /
de nas ri gong gi dgon pa btab /
sangs rgyas kyi zhing mang po dang lcang lo can la sogs par byon pa dang /
su kha sid+d+hi la sogs pa'i mkha' 'gro ma mang po dang mjal zhing gtam gleng ba dang /
grub thob brgyad cu la sogs pa mang po dang mjal ba dang /
sku lus kyi steng du thog lhung yang cung zad kyang ma gnod pa dang /
chos skyong rnams ma rbad kyang mi mthun pa rnams tshar gcod pa dang /
slob ma rnams la chos mang du bstan zhing nga dang phrad pas chog pa'i zhal bzhes kyang mdzad /
dus de'i bstan pa'i bdag por yang gyur pa yin no / /
brgyud pa bdun pa sangs rgyas ston pa zhes grags pa sangs rgyas gnyan ston gyi rgyal tshab tu gyur pa de ni /
sil mar bon po yang nga la dkar po'i rigs su yos kyi lo la 'khrungs /
bsam shes nas chos la mos /
brgyad pa la 'bri klog legs par mkhyen /
lo bcu'i dus su gang bzang nas ma gcig sprul sku las gcod kyi chig brgyud rnams gsan /
byis pa'i dus nas yid skyo shas drag pos nyin mtshan du bskor ba la sogs pa'i dge ba la 'bad /
bcu gsum la bla ma tsa ri ras pa'i sar rab tu byung /
khyod kyis sems can la phan thogs par 'ong /
chos la brtson pa cig 'ong bar 'dug pas mtshan brtson 'grus seng ger thogs gsung nas /
bla ma bsten long tsam med par sku 'das /
de nas slob dpon sregs la chos mang du gsan /
lo bcu bdun la bshad pa byas pas chos mgo'ang thon /
de nas sum ston ras pa la gcod skor rgyas par zhus /
'bul bas kyang mnyes par byas /
khyod la brten nas gcod 'di rgya chen por mched 'gro zer pa'i lung bstan yang mdzad /
bla ma dbu ma pa la dgyes rdor sogs zhus /
bzang yul ba grub thob yin zer nas tshe dpag med kyi dbang zhag bdun zhus pas /
khyod ston 'chi bar 'dug pa la dbang bskur 'dis tshe bsrings nas 'dug ston lo thog ser chil byung tsa na /
nga da res ma shi ba de kha rje che snyam pa cig 'ong bar 'dug nga dang tshe dpag med gnyis kyi byin brlabs kyis tshe bsrings pa yin /
da lo sum cu ma lon bar du mi la ma bstan /
de'i rjes la tshe dpag med kyis sems can la phan thogs par 'dug gi /
lo bcu dgu la bsnyen rdzogs shig cis kyang gyis gsung /
bla ma spang po pa la zhang 'tshal pa'i chos skor sogs zhus /
dgung lo bcu dgu pa la mkhan po chos rgyal can du bsnyen par rdzogs /
bla ma glang phug pa /
slob dpon tshogs ston shAka bla ma khro phu ba /
bla ma sa skya pa /
slob dpon gtsang pa /
slob dpon jo ston /
slob dpon grub thob /
mkhar rgyab pa /
slob dpon jo rgyal /
khams ston rnams la chos gsan /
da bla ma grub thob cig btsal la sgrub pa bya dgos snyam nas 'dun pa yod pa /
bla ma rngog ston bya ba'i mkhas pa chen po /
sa lo dang khro lo bas nga mkhas shing btsun zer ba cig yod pa de'i thad du byon /
khong dang lhan cig... gzims pas /
nam la rje btsun ma sgrol ma ngan song gi 'jigs pa las  skyobs shig bya ba'i skad chen po byung /
ci byung ba lags zhus pas /
gting ring la mun pa gnag pa'i dong gsum bsgrigs 'dug pa der nga lhung la khad byung /
ci yin dris pas 'di ngan song gsum gyi dong yin zer bas bred nas skad shor ba yin /
nga bla ma grub thob cig gi sar 'gro dgos 'dug pa la /
yol phu na ri gong ba bya ba sgyu lus rmi lam 'byongs pa /
mngon shes dang ldan pa yi dam mang po zhal mthong ba /
sbas pa'i rnal... 'byor pa grub thob chen po cig yod zer bas /
de'i thad du cis kyang 'gro ba'i 'dun pa byung ba la /
lo gsum du ma thon /
de'i bar du slob dpon rngog ston grongs /
de nas mjal du byon pa'i tshe tho rangs nye gnas bla ma kong po ba bya ba la /
de ring rab grong nas sgom chen cig nga dang mjal du 'ong bar 'dug gdams ngag gi bdag po'ang byed par 'dug nga'i gdams ngag gis u rgyan dang dza lan+d+ha ra tshun chod /
phyi'i rgya mtsho'i 'gram yan chad du chos kyis khyab 'gro bar 'dug da nang mkha' 'gro chos skyong rnams bsu ru song /
da khyod kyis mchod khang phyag dar gyis khong gtsang sbra la mos pa cig 'dug gsung /
phyag dar dang mchod pa bshams zin pa dang /
da gser gcig ma'i na kha na gro za zhing 'dug bsur rgyug gsung nas na'i sgang khar bla ma kong po ba byon /
de nas yang dgon du sleb ma thag bla ma'i zhal nas /
khyod sang 'ong gnangs 'ong la lo gsum ma thon /
de'i bar du nga dang mjal ba'i lung bstan byed pa'i slob dpon rngog ston...  dang /
gzhu pa nag po gnyis kyang grongs gsung /
bla ma 'di la mngon shes la thogs pa mi 'dug snyam byung ba dang /
yang bla ma'i zhal nas khyod nga la ci la mos nas yong ba yin gsung /
sgyu lus rmi lam 'byongs /
'od gsal mngon du gyur /
yi dam mang po'i zhal gzigs chos skyong bran bzhin du nyan zer ba thos nas mjal du 'ongs pa lags /
bla ma shangs pa'i gdams ngag zhu 'tshal zhus pas /
dbang dang gdams ngag rnams rim gyis nyams len bsres te gnang zhing bsgoms pa'i yon tan dang /
mi dang mi ma yin pa'i don chen po mdzad pa rnams ngo mtshar zhing grangs mang ba yod do / /
sku tshe'i smad la lung bstan gyi rim pa mang po gsungs /
khyad par du dag pa'i zhing du 'gro nges kyi slob ma brgya rtsa brgyad 'byung bar lung... bstan /
dgung lo bdun cu rtsa gnyis la ri gong nyid du 'da' ba'i... tshul bstan /
spur sbyangs pas rten mang du byon pa nang rten dang gser 'bum du bzhugs nas 'gro ba kun gyi mchod gnas su mdzad do / /
de yan chod kyis chig brgyud kyi rim pa rdzogs te /
yan lag dang dum bu re res grol bar mdzad pa ni bsam gyis mi khyab bo / /
bla ma 'di rnams kyi dgung lo'i grangs dus ji tsam yin pa'i zla ba dang tshes grangs sogs gsal po nges par dka' yang /
rmog cog pa ni /
dpal phag mo gru pa dang dus mtshungs /
skyer sgang pa ni rje 'bri khung pa dang dus mtshungs /
sangs rgyas gnyan ston ni rje spyan snga dang dus mtshungs /
sangs rgyas ston pa ni  yang dgon pa dang dus mtshungs so / /
sangs rgyas ston pa'i spur sbyong dang ston mo sang byed pa'i de ring ston pa nyid bla ma I sar byon nas /
da ring gis rten 'brel sgrigs yong pas sang khrom 'jam po 'ong zhes lung... bstan /
bla ma a seng de ni ru mtshams lug ra khar skyes pa'i sngags pa gdung rus gzhur yin pa /
gsang sngags rnying ma'i rgyud dang phyag len gyi yon tan chen po dang ldan pa /
sangs rgyas ston pa las gdams pa thob pas sgyu lus 'od gsal la dbang du gyur pa zhig go /
sangs rgyas ston pa'i slob ma mkhas grub shangs ston zhes grags pa de ni /
yul khong rkyang yang khang /
yab dpon po dkon mchog bzang /
yum jo dge gnyis kyi sras su shing pho rta la 'khrungs /
byis pa'i dus nas 'jig rten la skyo shas che /
brgyad dgu la 'bri klog mkhyen /
bcu gsum pa la nyi thog pas mkhan po /
slob dpon tshul shes mdzad nas dge tshul mdzad mtshan tshul khrims mgon por gsol /
slob dpon dang slob dpon shAkya 'bum la phar phyin dang spyod 'jug bslabs nas bco brgyad la de nyid kyi bshad... gsar mdzad /
slob dpon gyi gsung gis /
khyod kyis tshad ma go ba cig 'ong bar 'dug 'di gzung gsung nas rnam nges kyi gzhung gtad /
slob dpon gyis phreng dang po de bshad pas shog logs dang po'i lhag ma... thams cad go / /
tshad ma mkhas shing ston pa bzang por grags /
gzhan yang byams chos lnga /
sa sde /
tshad ma sde bdun /
dbu ma rigs  tshogs /
bslab btus rnams dang /
gsang sngags kyang mang po gsan /
bla ma sa ston lha rin la gsang sngags kyi rgyud sgrub thabs mang bar gsan /
g.ya' lung dgon gsar ba'i mkhan po la bka' gdams /
mdo por karma pa la khong gi zab chos rnams gsan te mkhas pa'i phul du phyin /
'jig rten la chags pas yul gzhis thams cad btsongs nas pha ma'i phyogs su 'gyed lan bcu gcig mdzad /
sangs rgyas ston pa'i snyan pa gsan pa tsam gyis mos pa thob ste ri gong du byon nas gdams pa zhus pas snod ldan du dgongs te /
ni gu'i skor ma lus par gnang /
nyams myong gis kyang bla ma dgyes te /
nga bas khyod skye tshul bzang gsung nas bsngags pa gnang /
gzhu brag dmar pa'i bla ma dkon skyabs ri gong du byon pa la snying thig... gsan pas lta stangs mdzad pa tsam gyis chos nyid mngon sum gyi snang ba rgya... chen po shar /
de nas tsa rir sgrub pa mdzad nas slongs mang po byung /
rgan mo lhas pa'i bla ma khams pa la lam 'bras gsan zhing gegs sel zhus... pas gegs rnams sol /
de nas 'jag tu bzhugs nas gzhan gyi don rgya chen po mdzad /
slob ma rtogs ldan yang mang du byung ste /
bdun cu rtsa drug pa sa mo bya'i zla ba lnga pa'i tshes bco lnga la 'di'i snang ba brtul te... sangs rgyas ston pa'i rjes su bsnyegs so /
de'i slob ma 'jag pa rgyal mtshan 'bum ni /
shangs ston gyi nyi shu rtsa brgyad pa lcags mo bya la 'khrungs /
bdun cu rtsa bzhi pa shing pho khyi la gshegs /
'dis shangs ston la...  gdams pa thob nas ting nge 'dzin bzang po brnyes te 'gro ba'i don mdzad cing snyan grags kyang che'o / /
de'i dbon po byams pa dpal ni /
khu bo chos rje rgyal mtshan 'bum pa'i lnga bcu pa lcags pho khyi la 'khrungs /
de shangs ston gshegs pa'i phyi lo yin /
ni gu'i thugs dam gyi rtsal che /
mi chen rnams kyis kyang zhabs la btud /
gzhan gyi don yun ring du... mdzad nas brgyad cu rtsa gnyis pa lcags mo lug la gshegs te /
'di chos rje 'ba' rab dang 'khrungs lo gshegs lo gnyis ka gcig go / /
'jag pa'i slob ma grub thob chos 'byung rin chen ni /
'bre shes rab 'bar gyis byin gyis brlabs pa'i gnas shong yur du /
yab dpon yig gzhon nu rin chen /
yum bsod nams dpal gnyis kyi sras su lcags mo yos la 'khrungs /
chung ngu nas 'bri klog la tshegs med de /
dbu can dbu med thams cad mkhyen /
bcu gnyis pa la mkhan po rin chen bsam gtan... dpal bzang dang /
slob dpon shong ston rab brtan las rab tu byung /
phar phyin bslabs nas gnas rnying du bshad gsar mdzad cing /
chos 'chad kyang mdzad /
dgung lo so gnyis la mkhan po rin chen rgyal mtshan dpal bzang po /
slob dpon legs mchog pa /
gsang ston bka' bzhi pa rin chen rdo rjes mdzad de bsnyen par rdzogs /
spyir yul du... bzhugs dus nas mgon po rgyan can gyi sku yang gzigs /
gnas lugs kyi rtogs pa yang shar khyung po'i rnam thar gzigs pas de nub nas mnal...  lam rtsol med du zin /
so brgyad pa la snga sor zhu yig cig btang nas 'jag chen byams pa dpal ba la mjal /
gdams pa ma lus par zhus /
rgyab skyor gyi lung rnams slob dpon dpal bzang pa la zhus te /
phyis gnas rnying dang yol du bzhugs /
phal cher sku mtshams mdzad /
mngon par shes pa yang mnga' /
gzhan mang po'ang smin par mdzad /
lnga bcu rtsa brgyad pa sa pho byi ba'i lo skar ma bya sbos nya ba'i tshes bcu bzhi la mya ngan... las 'da' ba'i tshul bstan /
spur bzhu bas ring bsrel dpag tu med pa byon no / /
mdor na skyes bu dam pa 'di ni rtses thang btab pa'i lo la... 'khrungs pa yin la /
mkhas grub shangs ston 'khrungs nas ding sang gi me pho spre'u yan la lo nyis brgya dang bzhi bcu rtsa gsum 'das so / /
sangs rgyas ston pa'i slob ma mkhas btsun gzhon nu grub ces bya ba de ni /
myang smad gcung ba yu ba gdong du yab rgyal po che 'phel dang /
yum rgya mo khye 'dren dpal zhes bya ba gnyis kyi sras su 'khrungs /
lo bcu lon pa na snar thang gi mkhan chen nam mkha' grags kyi drung du rab tu byung zhing /
chu mig pa la sogs pa'i drung du sde snod la mkhas par sbyangs /
lo nyi shu lon pa na mkhan chen de nyid la bsnyen par rdzogs /
lo nyi shu rtsa gnyis tsam lon pa na /
sa skyar bla ma 'phags pa'i spyan sngar byon nas rgyud... kyi bshad pa mang po gsan /
gdan sa na bzhugs pa'i dge bshes chen po gzhan rnams la'ang rgyud sde mang po gsan zhing mkhas par mkhyen nas...  slob ma skyong zhing yod pa'i tshe sa skya pa'i nang 'khrug langs pas thugs skyo ste /
bla ma brgyad cu rtsa gsum bsten nas gdams ngag zab dgu la nyams khrid du bskyangs /
khyad par du sangs rgyas ston pa'i mtshan gsan pas dpe med pa'i dad pa 'khrungs te spyan sngar byon nas shangs pa bka' brgyud kyi... gdams ngag ma lus pa dang gzhan yang zab chos mang du bzhugs pa gsan /
nyams su myong ba la'ang bla ma shin tu dgyes /
tshe 'di la zhen pa log pa'i skyo shas drag po yod pa la bla mas gzhan don gyis shig pa'i bka' nan lan bzhi gnang /
dbus gtsang gis cha mang por lus srog blos btang ba'i gcod mdzad nas lha 'dre mang po'i don mdzad /
phyis myang smad du bsam sdings btab nas /
lam 'bras /
phyag chen /
ni gu rnams la chos kyi gtso bo mdzad nas gdul bya mang po la khrid bskyangs /
snyan grags kyi 'ur langs pas 'khor yang mang du 'dus /
sbyin bdag gi gtso bo zha lu sku zhang pas mdzad /
mthar gshegs 'dab kyi bkod pa tshun chad kyi zhal brda mdzad nas /
sa mo lug gi dbyar zla ra ba la zhi bar gshegs tshul bstan /
sa mo lug 'di rin po ches phar phyin gyi TI ka brtsams ba'i lo de yin no / /
mkhas grub chos rje'i slob ma gser gling pa bkra shis dpal ni /
'khrungs yul yol phu gser gling /
yab rje btsun mtshan can /
yum dkon mchog rgyan gnyis kyi sras su chu pho 'brug la 'khrungs /
lo drug bdun nas klog tshar bar bslabs /
nel pa paN chen las bsnyen par  rdzogs /
nel pa khu dbon las 'dul mdzod dang /
gsang phur phar tshad la sogs pa'i sde snod mang po bslabs shing mkhyen /
chos rje rang byung rdo rje dang /
rgya brag chos rje /
skyes mchog bsam gtan dpal la sogs pa'i dam pa mang po bsten /
khyad par rang yul dang nye ba'i bla ma mang po la sngags chos shin tu mang ba gsan /
rmog cog pa rin chen blo gros sogs las shangs pa'i gdams ngag kyang mang du thob / /
yi dam mang po'i zhal gzigs /
khyad par du mgon pos zhal bstan phrin las bsgrub par khas blangs /
yid ches pa'i sgom gyi myong ba phun sum tshogs pa dang ldan pa /
shangs pa'i chos kyi bdag po mkhas btsun gzhon nu grub las gdams ngag rnams legs par gsan /
sangs rgyas ston pa las byung ba'i gcod kyi skor rnams kyang thugs la btags pas phyis gdul bya rnams kyang de gnyis kyis... gtso bor bskyangs /
dge ba'i bshes gnyen sde'i bdag po dang mi dbon chen po rnams kyis kyang zhabs la btud de 'gro ba'i don mtha' yas pa... mdzad nas bdun cu rtsa bzhi pa shing mo sbrul gyi lo zla ba dang po'i tshes... bcu dgu la zhi bar gshegs so /
de'i slob ma brag po che ba rdo rje dpal ni /
bzang du sku 'khrungs nas bstan pa'i sgor zhugs te dge ba'i bshes gnyen du ma la gdams pa mnos /
khyad par rin po che gser gling pa la shangs pa'i chos skor dang spyod yul skor gsan nas 'gro don rgya chen po... mdzad /
mgon pos kyang legs par rjes su gzung ba yin no / /
de'i  slob ma chos sgo ba chos dpal shes rab ni /
'khrungs yul gtsang /
thar pa gling du byon nas mkhan chen shes rab 'od zer ba la rab tu byung zhing... bsnyen par rdzogs /
mkhan chen shes rab rdo rje pa la sogs pa bla ma mang po la bka' lung rgyas par gsan /
chos rje 'ba' ra ba la ri chos dang phyag chen la sogs gsan pas mnal gyis mi sgrib pa'i 'od gsal 'khrungs /
phag mo zhal gnyis ma'i bsnyen sgrub mdzad pas phyag mchod kyi chang ma zhim... pa dri ro khyad par du gyur pa la sogs byung /
gshed dmar la sogs pa'i thugs dam du ma'i bsnyen sgrub 'thems par mdzad /
brag po che ba rdo rje dpal la shangs pa'i chos skor dang gcod yul gsan nas thugs nyams su... yang bzhes /
phyis thel gyi chos sgo la bzhugs nas gdul bya mang po smin grol la bkod do / /
des ngang rkyal gyi gtsug lag khang du phebs nas chos 'di dag gi 'khor lo rgya chen po bskor ba'i tshe /
rtogs pas srid pa... gsum po zil gyis gnon pa /
byin rlabs kyis rdo rje'i mkha' 'gro ma thams cad 'du ba /
mi dang mi ma yin pa thams cad kyis mchod par bya ba'i gnas rgod phrug ras pa zhes yongs su grags pa des mtha' dag par... gsan nas sku nyams su bstar nas gdul bar bya ba rnams la yang 'doms par mdzad do /
de ltar mkhas grub khyung po rnal 'byor gyi zhal gyi bdud rtsi'i rgyun brgyud pa'i rim pa rnam par thar pa mthong ba dag las rang gis ji ltar rnyed pa dag phyogs tsam brjod pa ste /
gzhan du na dzam+bu'i gling kun tu khyab par grags na /
su zhig gis bsdu bar nus zhes bya bas ni mkhas grub khyung po las 'ongs pa'i bdud rtsi'i rgyun ji ltar 'ongs pa bshad zin to /
ni gu'i skabs so / /
tha deb ther sngon po las /
dus kyi 'khor lo'i skabs so / /
dum bu bcu pa /
dus kyi 'khor lo'i skabs /
dpal dus kyi 'khor lo'i rgyud dang man ngag ji ltar byung ba'i tshul brjod par bya ste /
de la spyir theg pa chen po gsang sngags dzam+bu'i gling du ji ltar dar ba yang /
dang po shar phyogs su rgyal po rab gsal zla ba la sogs pa la de kho na nyid bsdus pa la sogs pa'i rnal 'byor gyi rgyud rnams byung zhing bshad la /
de nas slob dpon klu sgrub slob ma dang bcas pa la dpal gsang ba 'dus pa la sogs pa'i rnal 'byor gyi rgyud rnams byung zhing bshad nas lho phyogs nas dar bar gyur to /
de'i 'og tu nub phyogs nas dpal lwa ba pa la sogs pas o Ti yan gyi yul nas rnal 'byor ma'i rgyud rnams phyung ste yul dbus su yang dar bar gyur to /
de'i 'og tu sham+b+ha la'i yul nas dpal dus kyi 'khor lo la sogs pa byang chub sems dpas mdzad pa'i 'grel pa rnams byung ste yul dbus su dar bar gyur to / /
de yang dri ma med pa'i 'od las /
'dir byed pa la nges pa ni de bzhin gshegs pa'i dus nas lo drug brgya na 'jam dpal gyi dus so / /
de nas lo brgyad brgya na kla klo'i dus so / /
kla klo'i dus de las brgyad cu rtsa gnyis lhag pa'i brgyas dman pa ni rgyal dka' gang gis nyung ngu'i byed pa rnam par sbyong ba rigs ldan rgyal dka'i dus so / /
dus de nyid ni byed pa la  nges par 'gyur te kla klo'i lo las so / /
rab byung la sogs 'das pa zhes pa ni lo drug cu po gang gi dang po rab byung yin pa de ni rab byung la sogs pa ste /
de dag las so sor da ltar ba'i lo'i snga ma'i lo ni rab byung la sogs 'das pa'o / /
zhes gsungs pa la brten nas dus phyi ma'i mkhas pa phal cher dus kyi 'khor lo yul dbus su byon pa dang /
'das lo'i thog ma'i rab byung 'jug pa dus mtshungs par bzhed do / /
de lta mod kyi dus kyi 'khor lo ni snga rabs shig nas 'phags pa'i yul du byung bar mngon te /
grub chen dril bu zhabs kyis mdzad pa'i bde mchog lhan cig skyes pa'i sgrub thabs las /
dri ma med pa'i 'od kyi mchod par brjod pa'i tshigs su bcad pa gnyis pa rnam par bcas kyang zhes bya ba la sogs pa de gsal po nyid du bris snang ba'i phyir dang /
dril bu pa'i rjes su rus sbal zhabs des dza lam+b+ha ri pa /
des nag po pa /
des bzang po zhabs /
des rnam rgyal zhabs /
des til+li pa /
des nA ro pa zhes dril bu pa nas nA ro pa'i bar du bla ma'i rim pa brgyad byung zhing /
nA ro pa dang dus zhabs yab sras dus mtshungs pa'i yang phyir ro /
yang dpal bi rU pas gshin rje gshed kyi 'khor lo'i gsal byed mdzad pa dus kyi 'khor lo la brten pa yin par gzhung de nyid na snang ba'i phyir dang /
tsi lu pas dus 'khor btsal ba'i lo rgyus 'chad pa na /
slob dpon des tu ru Sh+ka'i gnod pa med pa rin chen ri bo'i gtsug lag khang du gzigs pas /
spyir sangs rgya ba la theg pa chen po gsang sngags dgos / /
de yang byang chub sems dpa'i 'grel pas  bkral ba zhig dgos par gzigs nas dus kyi 'khor lo tshol du byon no / /
zhes zer ba'i yang phyir ro / /
de ltar na dus kyi 'khor lo'i tshul 'phags yul du snga mo zhig nas phebs pa /
phyis skye bo yongs la grags pa ni dus 'khor zhabs yab sras kyi ring la yin no zhes byas na 'thad do /
bod du 'gyur ba'i thog ma yang gyi jo'i 'gyur yin no zhes glan bang so ba la sogs pas bshad pa ni rigs par mthong ste /
paN+Ti ta zla ba mgon po byon pa ni grwa pa mngon shes kyi sku tshe'i smad la yin la /
khong gzhon dus nas khu bo la dus 'khor gsan no zhes zer bas so /
yang dus kyi 'khor lo gangs can gyi khrod 'dir shin tu dar rgyas su mdzad pa po ni bu dol rnam pa gnyis yin la /
de gnyis kyang dang por rA lo'i brgyud pa la gsan zhing /
phyis 'bro lugs la yang dag par zhugs pa'i phyir /
r+wa 'bro gnyis gtso che'o / /
de la 'bro ba dag ni /
rigs ldan la dus zhabs pa chen pos gsan /
de nas dus zhabs pa chung ngu /
zla ba mgon po /
sgom pa dkon mchog bsrungs /
sgro ston gnam la brtsegs /
yu mo /
sras d+harme shwa ra /
mkhas pa nam mkha' 'od / /
se chen nam mkha' rgyal mtshan /
chos rje 'jam dbyangs gsar ma /
kun mkhyen chos sku 'od zer /
kun spangs thugs rje brtson 'grus /
byang sems rgyal ba ye shes /
kun mkhyen yon tan rgya mtsho /
chos rje kun mkhyen chen po zhes brjod par byed la /
r+wa pa dag gis ni rigs ldan /
tsi lu ba /
biN+To ba /
dus zhabs che ba /
chung ba /
many+dzu kIr+t+ti /
bal bo sa man+ta shrI /
r+wa chos rang /
r+wa ye shes  seng ge /
r+wa 'bum seng /
rje btsun rgwa lo /
rong pa shes rab seng ge /
bla ma rdo rje rgyal mtshan /
des bu ston rin po che la gsungs so zhes bya ba ni de dag gi bzhed pa'o / /
yang rong pa shes rab seng ge la skyi ston 'jam dbyangs /
de la kun mkhyen chen pos gsan no zhes pa 'di yin te /
bu dol ba rnam pa gnyis ka thog mar r+wa lugs gsan nas /
phyis 'bro lugs la sogs pa'i gdams pa mang po gsan par mdzad pa yin no / /
'di la 'phags pa'i yul du bla ma gang gi ring la rigs ldan las dus kyi 'khor lo byung ba dang /
de la slob ma gang gis gsan pa la sogs pa'i gtam ni sna tshogs pa zhig snang ste /
tre bo mgon po'i slob ma glan bang so ba chos kyi dbang phyug gis rgyud la 'jug pa'i man ngag rin po che'i za ma tog kha 'byed pa zhes bya ba las /
grub thob rjes 'jug dang bcas pa las brgyud pa ni de nyid kyi rjes su tshul 'di dang 'di las brgyud do zhes ston pa ste /
'di'i rim pa'ang lung bstan gyi tha ma byang chub sems dpa' spyan ras gzigs kyi sprul pa rgyal po padma dkar pos slob dpon dus zhabs pa la gsungs /
slob dpon 'di ni rgya gar gyi yul dbus kyi rgyal rigs yin /
rgyal po yab yum gnyis kyis rigs kyi sras bskrun pa'i cho ga byas pas 'khrungs pa /
yon tan rigs pa'i gnas lnga la mkhas pa /
'phags pa 'jam dpal gyi sprul par yang grags pa rje btsun ma sgrol mas byin gyis brlabs pas de'i zhal dngos su gzigs pa /
thun mong gi dngos grub mtha' dag brnyes pa zhig yin pa las /
dus lan cig gi tshe na /
rje btsun ma'i  zhal nas /
byang phyogs sham+b+ha la na sangs rgyas kyis gsungs shing lung bstan pa'i rgyud 'grel mang po bzhugs pas de tshol zhing nyan du song zhig gsung nas /
der bzhud par dgongs pa dang /
de'i tshe kha cig na re /
tshong pa dang sdebs nas gshegs so zhes zer /
kha cig na re sprul pa'i dge slong cig gis khrid do zhes zer zhing /
kha cig ni rje btsun ma nyid kyis rjes su gzung zhes zer zhing smra'o /
kha cig na re /
der bzhud par bzhed nas chas pa dang dag pa'i snang ba la sham+b+ha la nyid du byon nas spyan ras gzigs dngos la chos rnams zhus so zhes gsung ba'i bzhed pa tha ma 'di gzung ngo /
de nas yul dbus su bzhugs te paN+Ti ta lnga la gsungs te /
biN+Ta A tsar+ya /
'dul ba 'byung gnas blo gros /
thar pa 'byung gnas sbas pa /
seng ge rgyal mtshan /
mtha' yas rnam par rgyal ba zhes bya'o / /
de dag gis shes pa dang puSh+pa ha rir gshegs nas nA ro paN chen la sogs pa la gsung zhing bzhugs so / /
slob ma 'di dag rnams kyang phun sum tshogs pa du ma dang ldan pa las /
khyad par du yang biN+To A tsar+ya zhes pa 'di mchog tu gyur pa ste /
de'i 'thad pa yang /
'di nyid thog mar dge slong blo rtul ba zhig yin pa las /
blo rno ba'i ched du sgrub pa mdzad pa las lhas bstan pa'i rmi lam la brten nas /
byu ru la ku ru kul+le'i sku zhig mdzad nas bud med kyi ro zhig gi khar bcug pa'i steng du skyil mo dkrung bcas nas zhag bdun du bsgrubs pas /
gyen du bltas nas khyod ci 'dod ces zer ro / /
de'i dus na mthong tshad zin par 'dod ces smras kyang de ltar 'byung ba las /
sngar gyi blo rtul ba'i stobs kyis zhu ma nus /
bris kyis zin pa thams cad blo la zin par 'dod do zhes smras pas /
de ltar byung nas paN+Tita bin+do A tsar+ya zhes bya ste /
yul dbus su ngag gi dbang phyug grags pa zhes bya ba paN chung bcu gnyis kyis bskor ba zhig tu gyur to / /
des slob dpon dus zhabs pa la chos gsan pas thams cad kyang lan res 'dzin nus par gyur te /
de'i brgyud pa 'dzin pa ni dge bsnyen byang chub ces bya ba ste /
'di la sras paN+Ti ta shin tu che ba zhig yod pa las /
des ni yab kyi mched po dgon pa ba la yang zhus shing /
nA ro pa dang stabs shig tu dus zhabs pa chen po la mnyan pas dus zhabs chung ngu zhes kyang grags te /
yab sras gnyis la 'dod pa mi mthun pa yang yod par snang ngo / /
de lta bu'i yab sras gnyis kyis dpal dus kyi 'khor lo mi shes na gsang sngags mi shes so zhes smra zhing yul dbus su bzhugs pa las /
paN+Ti ta thams cad ma rangs nas yul dbus su 'dus te /
bi kra ma shrI lar khri bcas nas rtsod pa byas pas /
jo bo chen po de ma thub /
thams cad kyis khri bor zhing zhabs spyi bor blangs nas /
dA byang chub sems dpa' ma gtogs pa thams cad kyis dus kyi 'khor lo ma zhus pa med de /
mtshan yang dus 'khor ba zhes grags nas shin tu dar rgyas su mdzad do /
de'i tshe kha che'i yul na bram ze zhabs bzang po zhes kyang bya /
sur+ya ke tu zhes kyang bya /
mkhas pa'i phul du phyin pa de paN+Ti ta so nas hi dang /
lak+Sh+mI ka ra /
dA na shrI /
tsan+d+ra rA hu la /
so ma nA tha la sogs pa la chos gsung zhing bzhugs pa la /
paN+Ti ta 'dul ba 'byung gnas blo gros kyis dbang mdor bstan dang dbang rab byed kyi dpe gnyis bskur nas gzigs su phul bas thams cad ngo mtshar skyes so /
khyad par bla ma kha che zla mgon shin tu dad pa skyes nas der chos gsan pa 'phro bcad de /
chos de rtsad gcod du byon pa dang /
yul dbus su dus 'khor ba dang mjal nas de la dus kyi 'khor lo zhus pas gnang ste /
dbang gdams ngag rgyud 'grel pa ma lus par rdzogs par mdzad do / /
bla ma 'di ni rigs bram ze'i rigs la lo bcu'i bar du yab kyi chos lugs bslabs te /
tshigs su bcad pa bcu drug lan res 'dzin nus pa zhig byung ngo / /
de nas yum gyis nang pa'i chos la bcug nas kha che nyi ma rgyal mtshan dang dus zhabs chung ba gnyis kyi mkhyen pa lon par mdzad de paN+Ti tar gyur to / /
bla ma 'dis bod la dus kyi 'khor lo spel bar dgongs nas bod du byon te /
gnyos 'byung po la chos 'di bsgyur bar nus sam dris pas /
bdag gis bsgyur bar mi nus te thabs yod ces zer nas g.yor po'i bzang yul gyi dge bshes lce pa'i sras po 'degs pa'i yon bdag la bzang bas der phrin cig btang ngo gsung nas bang chen btang ngo /
de nas lce yab sras kyis spyan drangs nas zhus pas bsgyur ba tshul bzhin du gnang ngo / /
yab sras 'di dag gi sku che ba'i yon tan ni /
spyir  yang lo paN thams cad la mos gus dang zhabs 'bring tshul bzhin du mdzad cing /
khyad par du yang theg pa chen po gsang sngags kyi mkhyen pa che ba /
yo byad thams cad chos phyogs su gtong ba zhig yod pa las /
bla ma chen po kha che ba la yang dang po mjal ba'i dus su yang gser srang gsum gyi phyag rten dang /
ber cig gis sna drangs pa'i na bza' tshar cig phul nas bzhugs par mdzad do / /
de nas bla ma chu shul du bzhud pa'i bar la chang khal sum cus sna drangs pa'i zhabs tog grabs mdzad nas spyan drangs te /
lo tsA ba'i zha rgya gar rtsegs kyis kyang byas nas lo gcig tu mi rta sum cu tsam bteg nas chos tshar ba dang gtang rag gser srang sum cu dang /
brul srang sum cu ste /
drug cu phul bas mnyes par mdzad gsung ngo / /
de nas lo paN byang thang gi 'gar ston dang /
dge bshes grwa pa dang /
skar chung gi ston pa rdo rje rgyan gsum gyis so so'i yul yul du spyan drangs nas rgyud rkyang dang 'brel ba tshar re zhus pa'i dus su yang dge bshes lce yab sras kyis gsan no / /
de nas kha che zla mgon rgya gar du bla ma la 'bul ba dang rdo rje gdan du mchod pa la gshegs nas gser mang po phul ba'i dus su /
snga ma'i mched po 'dul ba'i 'byung gnas blo gros dang /
seng ge rgyal mtshan la yang sgro 'dogs bcad nas slar bod du byon pa la yang lce yab sras kyis gsan te /
'bro lo tsA bas 'gyur phyi ma cig kyang mdzad par snang ngo / /
lce yab sras kyis dol gyi bla ma 'go chen po nyi ma la gsungs  la /
des mkhas pa chen po glubs sang+g+ha kIrti la'o / /
de nyid kyis sras la'o / /
de nyid kyis glan chen pa la'o /
yang tshul gnyis pa ltar na /
bla ma kha che ba chen po bod du dus phyi ma byon pa'i tshe zhabs tog dang bsnyen bkur gyis mnyes par mdzad pa'i 'phan yul ba'i dge bshes dkon mchog bsrung dpon slob gnyis kyis yun ring du bsten pas /
bod ston gzhan la ma gnang ba'i rgyud rkyang dang TI ka'i bshad srol gdams ngag dang bcas pa gnang ngo / /
de dag gis rje btsun yu mo chen po la'o / /
de dag las mkhas pa'i skye bo tre bo mgon po chen po dang /
se chos kyi mnga' bdag la'o / /
mkhas pa'i skye bos glan la gsungs la /
ses kyang klubs jo sras la gnang zhing /
des kyang glan chos kyi dbang phyug la'o / /
yang tshul gsum pa ltar na /
dus kyi 'khor lo ba phyi ma dang /
dpal nA ro pas many+dzu kIrti dang /
a b+ha yA ka ra la'o / /
de gnyis kyis bla ma gnyan lo tsA ba dang rgwa lo tsA ba gnyis la rgyud rkyang la mos pa rgyud rkyang dang 'grel pa tshar re re spel nas gsungs par snang ngo / /
bla ma de gnyis la yang rje btsun 'gos zhus nas /
mnga' bdag gi bar du'o / /
yang tshul bzhi pa ltar na /
a b+ha ya mched gnyis kyis paN+Ti ta sa man+t+ra shrI lo paN la gsungs shing /
des klubs la /
yang a nu pa ma rak+Shi ta /
sA d+hu pu tra /
d+harma A ka ra shAn+ti /
bik+ShAn+ta de ba /
des sa'i steng na 'gran zla dang bral ba kha che'i paN+Ti ta chen po shAkya shrI b+ha dra /
glan yab sras shes 'byung ngo / /
bla ma bsod nams 'od zer pas dus kyi 'khor lo'i bsdus don mdzad pa las /
de ltar sham+b+ha la'i yul na dus kyi 'khor lo'i rgyud 'grel man ngag dang bcas pa bzhugs kyang rgya gar 'phags pa'i yul du ni dge slong bsod snyoms pa chen po bya ba rgya gar ba cig gis sham+b+ha lar byang chub sems dpa'i sprul pa cig la zhus te de byang chub sems dpa' gang gi sprul pa yin cha med gsung /
des lho phyogs kyi bram ze dA ri ka pa la /
des tsi lu pa la /
des dus zhabs pa la /
des dus 'khor ba chen po la /
de la slob ma gnyis te /
bo d+hi b+ha dra dang /
sA d+hu pu tra'o / /
bo d+hi b+ha dra la slob ma gsum ste /
bla ma a b+ha ya dang /
tsa mi ba chen po dang /
a b+hi dzukha'o / /
sA d+hu pu tra la slob ma gnyis te /
d+harma A ka ra dang /
b+haska ra'o / /
slob dpon se lo tsA ba chen pos ni bla ma a b+ha ya la tshar gcig tsa mi la tshar gnyis /
a b+hi dzuk+ta la stod gcig b+ha ska ra la tshar gcig gsan gsung ngo /
de la gnyos 'od mas gsan te /
lo gsum gsan nas bla ma se lo ni dbus su gshegs /
de'i shul du ma go ba la dkar bskus kyin bzhag nas /
dbus nas rgya gar du gshegs pa'i lam du dri gtugs mdzad pas the tshom thams cad khrol gsung /
gzhung dbang bka' man ngag dang bcas pa thob ste the tshom thams cad khrol gsung ngo /
'od ma la bkra shis rin chen dang /
gnyos sgom gnyis las /
gnyos sgom ni gdams ngag bsgoms pas grub rtags thon zhing gzhung gi'ang bka' yod  de mkhas pa ma mkhyen /
bkra shis rin chen gyis ni 'od mas ji ltar mkhyen pa bzhin lo bcu gnyis mnyan nas bum pa gang byo yod pa'i stengs su r+wa dang 'bro dang gyi jo la sogs pa'i bka' yang gsan te /
rang las lhag pa mi 'dug gsung /
de la slob dpon dus 'khor bas tshar sum cu so gnyis mnyan nas bum pa gang byo ru mkhyen no / /
de la mkhas grub b+hik+Shu rat+na shrI zhes mtshan yongs su grags pa u rgyan pas gsan /
de la bdag gis zhus pa ni brgyud pa'o / /
zhes 'byung ngo /
yang brgyud pa gcig la /
slob dpon dus 'khor zhabs chen po de rnal 'byor ma cig gi bu yin pas rnal 'byor ma des khrid nas shib+ha lar phyin pa la /
dge slong shin tu gzugs bzang ba cig gis de la byin brlabs byas pas zhag re la sho lo ka stong stong zin pa'i blo dang ldan pa cig tu gyur nas /
de nas khye'u des byang chub sems dpa' spyan ras gzigs kyi sprul ba dge slong de la rtsa ba'i rgyud dang /
bsdus pa'i rgyud dang /
'grel pa rnams mnyan nas de dag thugs la gzung nas rgya gar gyi dbus su byon no / /
byis pa de rab tu byung bas tsi lu pa zhes bya bar grags so / /
tshim bu ba zhes kyang grags so / /
de nas slob dpon tsi lu pa des ka ta ka'i rgyal po'i rtsar bzhugs pa la slob ma gsum byung ste /
de rnams kyis rgyud 'grel rnams glegs bam la bri bar zhus pas /
de dag bris nas slob ma gsum la gtad pas /
gcig paN+Ti tar gyur /
gcig sgrub pa por gyur /
gcig tha mal ba cig las ma byung ngo / /
de  nas yul der rgyal po gzhan gyi dmag 'ongs nas rgyud 'grel de dag dong du spas te bros so / /
de nas dmag byer te slar log nas bltas pa dang /
'grel pa chung ngu gnyis kyi smad mi 'dug nas /
slob ma rnams kyis kyang bri bar zhus pa dang /
mkha' 'gro mas sbas pa yin pas de brir mi rung gsung nas ma gnang ngo / /
de nas tsi lu pa shar phyogs me tog gi khyim du gshegs so / /
de'i paN+Ti ta de la dge bsnyen byang chub kyis gsan no / /
slob ma byang chub kyis dus 'khor ma shes na chos mi shes /
de'i nang nas kyang gsang sngags mi shes byas pas /
paN+Ti ta thams cad 'dus nas 'di mi rigs pas brtsad par bya'o zhes byas so / /
bi kra ma shI lar rtsod pa byas pas jo bos dus kyi 'khor lo'i gnad kyis rgyud so so'i stod smad kyi 'gal dris pas spobs pa med par gyur nas /
thams cad kyis bzod pa gsol nas jo bo la dus 'khor zhus nas thams cad dus 'khor gyis rgyas par gyur to / /
jo bo'i mtshan yang dus kyi 'khor lo ba zhes grags so / /
de'i slob ma many+dzu kIrti dang a b+ha yA ka ra gnyis la khams pa zhu los gsan no / /
gnyan los kyang gsan no / /
de gnyis ka la bla ma 'gos gsan no / /
de ltar r+wa 'bro'i brgyud pa ji ltar byung ba bu rin po che'i gces pa'i lde mig las bshad pa dang /
glan chos dbang dang /
mkhas pa bsod nams 'od zer bas mdzad pa dang /
gnyan lo tsA ba nas brgyud pa'i yi ge dag cung zad mi mthun zhing /
khyad par du biN+To A tsar+ya zhes pa cig dus zhabs  pa chen po'i bla mar 'chad pa dang /
gzhan gyis de dus zhabs pa'i slob mar byas nas /
de ngag gi dbang phyug grags pa dang gcig tu 'dod pa de la slob bzhi'i ya gyal du gyur pa'i ngag gi dbang phyug der 'dod pa 'dra na /
de ni ma yin par nges te /
des mdzad pa'i yan lag bdun ldan gyi bstan bcos su dbang bzhi pa'i 'dod pa mang po bkod pa de la dus 'khor gyi lugs gtan mi snang ba'i phyir ro / /
slob dpon bsod snyoms pas mdzad pa'i dus kyi 'khor lo'i sgrub thabs snying po rgyan ni bstan bcos kyi rang ming gis dus kyi 'khor lo la brten pa nyid du grub po / /
r+wa pa'i bzhed pa ltar dus 'khor ba chen po'i sngon rol du dus 'khor ston pa'i bla ma rim pa gnyis song ba de bden pa lta na'ang /
dus zhabs chen po la rigs ldan gyis dngos su byin gyis brlabs shing rgyud bstan pa la ni 'gal ba med de /
slob dpon dpe med 'tsho la rdo rje 'chang nyid a ba d+hu tI pa'i cha byad du byas nas yan lag drug gi gdams ngag gnang bar nyi ma dpal gyis bshad pa'i phyir dang /
gzhan rnams kyis kyang bde mchog 'khor lo'i bla ma brgyud pa mang po'i mthar gnas pa'i rnam rgyal zhabs kyi slob ma til+li pa ni rdo rje 'chang gi dngon kyi slob mar bzhed ba'i phyir ro / /
slob dpon dpe med 'tshos yang slob dpon nA ro pa las dus 'phyi ba ma yin te /
nA ro pas dbang mdor bstan gyi 'grel par de'i lung drangs pa'i phyir ro / /
spyir na rgya gar pa dag la yang gtam nges pa med pa srid de /
nyi ma dpal  gyis mdzad pa'i yan lag drug gi 'grel pa dbang gis bsgyur bar nyi ma dpal chos 'byung zhi ba'i slob mar byas la /
paN chen rin po che'i gsung gis nyi ma dpal ni chos 'byung zhi ba'i bla ma yin zhes gsung la /
kho bos rgya dpe gnyis mthong ba la yang de kho na ltar snang ngo / /
brtag gnyis dang bde mchog gi 'grel pa gnyis kyi mjug mkha' 'gro mas sbas par smra ba de la yang de ltar bod du 'gyur ba'i tshad de kho na byang chub sems dpas rjes su gnang ngo zhes bya bar rigs te /
rdo rje snying 'grel du bde mchog gi 'grel pa de tshigs su bcad pa phyed dang bcu gsum gyi 'grel pa yin par bshad pa'i phyir dang /
bde mchog gi 'grel pa nyid du'ang /
gtso bor rtsa ba'i rgyud dam byang chub sems dpa' rnams kyis mdzad pa'i 'grel bshad kyis mtha' drug gi don 'di thams cad yul gzhan lho dang byang du song ste shes par bya'o / /
zhes gsungs pa'i phyir dang /
rdo rje snying po'i 'grel par yang 'di la phyi ma spyod pa'i le'u la sogs pa ni rgya cher rtogs par bya'o / /
zhes gsungs pa'i phyir ro / /
gtam mthun pa dang mi mthun pa sna tshogs yod kyang gnyan dang se lo tsA ba'i phyogs kyi a b+ha ya dang /
r+wa pa'i phyogs kyi many+dzu kIrti dang /
'bro pa'i phyogs kyi zla ba mgon po rnams dus zhabs pa chung ba'i dngos kyi slob ma yin par mthun zhing /
dus zhabs pa chung ba ni dus zhabs pa chen po'i dngos kyi slob mar mthun pa'i phyir yid bde bar bya'o / /
me mkha' rgya mtsho'i 'das lo'i thog ma ma ga d+har dus  'khor byung ba dang dus mtshungs par 'dod pa yid cung zad 'grig dka' ste /
a b+ha yas dus kyi 'khor lo la 'jug pa brtsams pa na lo drug cu skor cig song bar gzhung de nyid las bshad cing /
drug cur ma longs pa bzhi bcu rtsa lnga'o zhes rat+na rak+Shi tas gsung ngo zhes chag lo tsA ba'i yi ger 'byung la /
bod kyi bla ma rnams kyi lo dang sbyar na mar pa dang grwa pa mngon shes kyi lo bcu drug pa dang 'grig la /
de'i tshe bod du yang dus 'khor byung zin pa'i phyir ro / /
de la dus zhabs pa chung ba'i yab shrI b+ha dra bo d+hi ni gyi jo dang lhan du dus 'khor bsgyur ba po nyid yin pa 'dra la /
dus zhabs pa chung ba'i slob ma nA len+d+ra pa zhes bya bas bod du yang yug cig byon zhes bya ba la sogs pa'i gtam snang ngo / /
kha che zla ba mgon po ni /
tshigs su bcad pa bcu drug lan res 'dzin nus pa dang /
byang sems 'dzag med du chings pa'i yon tan dang ldan /
bod du dus 'khor du ma zad sgron gsal man ngag gi bshad pa dang /
rtsa ba shes rab kyi bshad pa yang mdzad /
de las brgyud pa'i yi ge'ang mthong ngo / /
bod skad byang bas don dam bsnyem pa'i 'gyur mdzad de shin tu bzang la /
phyis mnga' ris su byon te dus kyi 'khor lo'i 'grel chen yang khong nyid kyis bsgyur ro zhes grag go / /
lce yab sras kyis zla mgon las dus 'khor gsan nas /
de la 'go nyi mas gsan la slar yang gnyan lo sogs las kyang gsan par grags la /
yu cho yang 'di'i slob ma yin mod kyi bshad pa'i rgyun ni ma dar ba 'dra'o / /
sgom  pa dkon mchog bsrungs kyis rang gi 'byor ba thams cad bsdus pas gser srang drug byung ba de dang /
rang gi mgul la dar yug btags nas paN+Ti ta'i phyag tu gtad de /
rang gi lus ngag yid gsum phul bas rgyud 'grel gyi bshad pa man ngag rdzogs pa dang bcas pa gnang ngo / /
'on kyang 'gyur 'bro 'gyur gyi steng nas min pas 'bro yang bla mar gzung dgos pa'i phyir /
brgyud rim brjod pa na /
zla ba mgon po /
'bro lo tsA ba /
sgom pa dkon mchog bsrungs zhes brjod pa yin no / /
sgro ston gnam la brtsegs ni /
sku tshe stod sde snod la sbyangs pa'i mkhas pa sku yang bgres su gyur pa zhig zla ba mgon po'i drung du phyin nas dus 'khor zhus pas kyang nga'i dngos po rnams mang yul du khyod kyis bskyal na phyis bod du 'ong dus khyod la chos sbyin no gsung bas der grogs gzhan gyis paN+Ti ta la chos mi khugs nged kyi sgom pa la zhu ba 'thad byas pas /
de kho na bzhin du sgom pa dkon mchog bsrungs la rgyud 'grel gdams pa dang bcas pa zhus pas rdzogs par gnang /
thugs nyams su bzhes pas thugs rgyud la yang dag par 'khrungs /
rting du paN+Ti ta bod du byon dus paN+Ti ta mjal du phyin pas ngas chos sbyin no gsung pa la gzhon dus gnang du ni ma 'dod /
da rgas pas mi zhu byas pas /
khyod dkon mchog bsrungs kyi gdams pas ngoms 'dug ste /
de nga las ma byung na su las byung gsung nas phyag phab /
bla ma chen po'i bka' drin lags lags byas pas /
gang gang sbyin gsung /
'di dang 'di byin lags byas pas /
de las nga la yang med /
da gzhan la ster ri mna' skyol gsung nas mgul la phreng ba bcug der bla mas gnang ba ni ma lags byas pas /
ngan pa 'di gsung nas dbu la bye ma par ba gang rgyab /
re zhig na da 'o na khyod kyis gzhan la ston la mgo lus tshang bar byin cig ces rjes su gnang ba'ang 'thob /
de bzhin du yu mos kyang paN+Di ta la zhus pa na khres po bstan nas 'di bal yul du skyol phyis ster gsung ba la /
yang grogs kyis gros btab ste sgro ston la zhus /
sgro ston gyis rgyud 'grel man ngag dang bcas pa dang /
sgron gsal man ngag dang bcas pa gnang /
de nas 'u yug tu byon nas bsgoms pas grub pa yang brnyes /
slob ma khyad par can yang byung ste brgyad cu rtsa gnyis la gshegs so /
de la slob ma wa brag dkar ba bya ba dang /
gnyal pa gro bya ba gnyis kyis bka' gdams la 'dag 'byar yun ring du byas nas /
phyis bla ma chen po'i drung du 'ongs te gdams ngag bsgoms pa'i zhag dang po la rtags thams cad rdzogs te /
lam gyi mchog tu nges pa rnyed /
bsgoms pas mngon par shes pa rgya chen po dang yang ldan no /
gnyos skyi khung ba bya bas ni /
lo bdun cu lon nas bla ma chen po la gtugs /
des ngor rje la gsungs /
des dol ba 'gar ston dbang phyug grub la gsungs so / /
grub thob d+harma bo d+hi yang yu mo'i slob ma yin la /
tre bo mgon pos gzhung gdams ngag thams cad mnos nas rgya cher bshad cing /
de'i rgyun yang rim pa mang du byung ngo /
mkhas pa d+harme shwa ra ni /
bla ma chen po'i dgung lo lnga bcu rtsa drug pa'i sras lo bcu gnyis la dbang mdor bstan gsungs lo bcu drug pa la rgyud 'grel chen mo bshad /
rgya gling ba la sogs pa'i mkhas pa dag kyang rtsod pas zil gyis gnon par nus pa zhig go / /
de'i slob ma khang gsar ba nam mkha' 'od ni /
rigs tshogs la sogs pa'i sde snod la yang mkhas /
rgyud 'grel chen mo'i bshad pa byed /
ting nge 'dzin yang phun sum tshogs pa dang ldan pa zhig go /
d+harme shwa ra'i sras mo jo 'bum zhes pa gzhon nu'i dus na mas bskul te mthu bslabs nas dgra mang po brlag par byas /
de rting yan lag drug gi rnal 'byor bsgoms pas /
tshe de nyid la rang bzhin gyis grub pa'i rnal 'byor ma rnams dang skal ba mnyam pa'i 'phags mar gyur to /
de'i ming po se mo che ba nam mkha' rgyal mtshan ni /
gzhon nu'i dus na rna ba dang lce ngag mi bde bas re ba cher med kyang /
phyis khang gsar ba nam mkha' 'od la brten nas rgyud 'grel mkhas par mkhyen /
yan lag drug dang nA ro'i chos drug nyams su blangs pas yang dag pa'i ting nge 'dzin brnyes /
sngon gyi skye ba dpag tu med pa yang dran /
se mo cher bzhugs pas grub thob se mo che bar grags so /
de'i slob ma 'jam gser shes rab 'od zer ni /
'khrungs yul myang stod pa /
gnya' zhig la sogs pa la brten nas sde snod mang po la mkhas pa'i phul du gyur pa /
lo mang por dka' thub kyis? lus sbyangs /
phyag na rdo rje la ring du bsnyen pas lha 'dre  sus kyang nga'i bka' las 'gong bar mi nus snyam pa'i gdeng dang ldan pas /
rkyang 'dur du bshad mnyan mdzad pa'i 'phro la se mo che ba grong chung dgon pa na bzhugs pa'i sar byon pa'i lam du gtsang po brgal ba'i tshe mi ma yin gyis rdo char phab pa la chos brgyad ro mnyam pas skrag pa med pa'i mgur yang gsungs /
se mo che ba'i drung du dbang rgyud 'grel cha lag dang bcas pa mkhas par bslabs /
rdzogs pa'i rim pa bsgoms pas zhag gcig la rtags rdzogs shing rnal 'byor gyi dbang phyug tu gyur te /
gdams ngag la shin tu yid ches pas dwags po bka' brgyud kyi sgom chen pa'i sgom sran la gdams ngag 'di yod na lung pa grub thob kyis 'gengs shes gsung ba dang /
phyis thub pa'i dbang po 'khor dang bcas pa zhal gzigs pa la yan lag bdun pa zhig phul /
sangs rgya ba'i rgyu lam 'bras bu thams cad bla ma sangs rgyas kyi drung du sgro 'dogs bcad zin pas chos ni ma zhus gsung ba dang /
sde snod gsung pa'i tshe'ang mnyam par bzhag pa'i stobs kyis gsung /
bde ba can la sogs pa'i zhing dag pa mang por mnal lam du bsgrod /
ri khrod rnams su sgom grwa btsugs nas gdams ngag gis skyong ste bshad sgrub la mnga' brnyes par gyur to /
de'i slob ma bla ma chos sku 'od zer ni /
gser sdings pa gzhon nu 'od kyi sbas pa'i sras /
kha che paN chen chu mo bya'i lo la kha cher gshegs pa'i phyi lo shing pho khyi'i lo la 'khrungs pa de'i rnam par thar pa rags pa gsang 'dus rgyud lugs kyi skabs su bshad zin la /
bye  brag chos rje 'jam gsar dang mjal ba'i tshul ni /
gser sdings pa'i gsung gis 'jam gsar pa dang las 'brel yod pas der song cig gsung bas byon /
gshin rje gshed kyi dbang gsan pa'i tshe bla ma gshin rje gshed du gzigs /
gzhan yang lung rigs man ngag mtha' yas pa gsan /
khyad par du dus 'khor gyi dbang gsan pa'i tshe bla ma rdo rje shugs su gzigs 'di ltar gda' zhus pas /
rdo rje shugs yin nam snyam pa'i nga rgyal yang yod pa yin /
'o skol dpon slob la bgegs kyis mi tshugs gsung /
dkyil 'khor du zhugs pa'i tshe ye shes kyi dkyil 'khor mngon sum du gzigs /
bzhi pa'i skabs su nga bzhin du lus gnad chos la sems mi rtog par zhog gsungs pa tsam gyis 'gyu ba phra rags chad de bde stong chen po'i ting nge 'dzin du gyur /
phyis sgom khang du bsgoms pas kyang nyams rtogs 'ur langs te /
chos rje'i gsung gis gsal ba rab kyi mthar phyin gda' gsung /
chos grwa der rnam nges la sogs pa'i chos bshad mdzad pas chos rjes tshad med pa'i bsngags pa mdzad /
se mo che ba la chos 'brel zhur byon pas kyang khyed gnyis skye ba mang po'i dpon slob yin gsung /
dus kyi 'khor lo'i rgyud 'grel phran dang bcas pa ma lus pa gsan /
gzhan la dbang rgyud gdams ngag gis phan pa mang du mdzad do /
de'i slob ma kun spangs thugs rje brtson 'grus ni /
la stod byang gi dab phyar spang sgang du 'khrungs /
dgung lo chu mo yos yin /
gzhon pa'i dus su sde snod  mang po la mkhas par sbyangs /
rkyang 'dur gyi chos grwar grwa pa yang mang du bskyangs /
rtsod pa yang shin tu bzang bar grags /
'chad nyan gyi skabs shig tu kun mkhyen chos sku 'od zer ba la dus 'khor gyi bshad pa rdzogs par gsan /
man ngag zhus nas bsgoms pa'i tshe ting nge 'dzin mang po'i sgo bye /
skabs shig tu srog gegs byung ba kun mkhyen pas mkhyen nas spyan ma drangs pa byon /
kun mkhyen pa'i gsung gis /
da lan grongs na khyed rang sku bzhi la 'byor 'gro ste /
gdul bya mang po'i don du bzhugs dgos pas gsung nas srog gegs de bsal /
de nas 'chad nyan gyi spros pa dor te gcig tu bsgom pa la gzhol bas kun spangs par grags /
bod na sbyor drug mi 'dra ba yod zer tshad la yang gsan pa mdzad /
byang gi ri brgyud rnams la 'dug sa spo zhing bsgoms pa'i tshe thugs dam gyi stobs kyis mi ma yin mang po dbang du 'dus /
khyad par jo mo nags rgyal gyis jo nang du spyan drangs pas lo gsum na 'byon par zhal gyis bzhes te /
dus la bab pa na byon nas dgon pa btab /
bshad pa dang gdams pa gnyis ka'i slob ma yang mang du bskyangs /
de dag gi nang nas byang sems rgyal ba ye shes /
la stod pa dbang rgyal /
mun me brag kha ba /
sron ba kun rgyal rnams la kun spangs pa'i bu bzhi zhes grags /
byang sems rgyal ye ba ni /
me mo sbrul la 'khrungs /
chung ngu'i dus su kar ma pa shis pha de mi 'dod bzhin du blangs nas kar ma ba'i chos rnams dang zang zing gis kyang bskyangs /
phyis jo mo nang du byon kun spangs pa'i gzhung gdams ngag thams cad gsan zhing nyams su rdzogs par bzhes /
la stod pa dbang rgyal ni /
bsgoms pas phul du byung ba'i myong ba thob ste /
bar du dge ba man chad la bla ma'i gsung las 'byung ba'i khrid yig kyang mdzad /
mang po'i bogs bton zhing gegs bsal lo /
mun me brag kha ba grags pa seng ge ni /
g.yas ru byang gi rgyal te thang kar du shing mo yos la sku 'khrungs /
gdung rus ni glan /
gzhon nu la khro phu rin po che bsod nams seng ge las rab tu byung nas /
mtshan grags pa seng ger btags /
phyis mkhan po de nyid dang dbu ma pa sher 'bum gyis slob dpon /
bu ston seng ge 'od kyis gsang ston mdzad de bsnyen par rdzogs /
sa skyar phya ru ba seng ge dpal las rnam 'grel gsan /
byams chos /
rigs tshogs /
rgyud sde dang bcas pa'i mkhyen pa dpag tu med pa mnga' yang /
bstan pa'i snying po sgrub pa yin par dgongs nas /
jo mo nang du kun spangs pa dang byang sems rgyal ye la sbyor ba yan lag drug gi khrid zhus nas rgyud gsung bar zhus pas rong du song gsung ste /
rgwa lo'i sras chung ba A ka ra sid+d+hi la rgyud 'grel cha lag dang bcas pa gsan nas /
g.ya' lung gi ri khrod du sgrub pa gtso bor mdzad /
zhar la rgyud 'grel gyi bshad pa dang khrid kyis slob ma yang rjes su gzung /
phyis rgyal khams su kha mo che byung ba'i stag gi lo la lo be ba kun bzang gis sbyin bdag byas nas brag khar phyags phab /
der mtshams  bcad de dus 'khor gyi bsnyen pa bye ba dang /
sbyin bsreg 'bum phrag bcu mdzad pas me lce rnams rin po che'i rnam par 'byung ba la sogs pa'i mtshan ma khyad par can byung /
zhag re la lus sbyor drug re ma gtogs bskyed rdzogs kyi thugs dam la gtso bor mdzad /
sbyor drug dmar khrid /
gcod /
gzer lnga rnams la khrid chen bzhir ming btags nas gtso bor skyong /
dbyar mtshams dus phal cher rgyun gcod la bzhugs /
phyag tu dngos po byung tshad bla ma rnams kyi gdan sar gtong /
mngon par shes pa mnga' bas sa skya pa'i bde dog la sogs pa lung bstan pa thams cad thog tu bab /
dgung lo gya dgu bzhes pa chu mo lug gi lo la ngo mtshar ba'i ltas dang bcas te gshegs /
sku gdung sbyangs pas ring bsrel gyi phung por gyur to / /
'di'i slob ma chos rje bla ma dam pa dang /
dka' bcu pa gzhon nu seng ge blo gros /
bang mo zhu ba gzhon nu dpal la sogs pa mang du byon no /
sron pa kun rgyal gyi slob ma sron pa chos dpal la /
brag nag pa chos skyong dpal gyis sron lugs gsan /
de la bka' bcu pa gzhon nu seng ges gsan no / /
sron pa kun dga' rgyal ni /
hor rgyal po'i zu gur che yin pa bla ma 'phags pas rab tu phyung zhing /
sde snod kyi slob gnyer la yang bcug phyis kun spangs pa la khrid zhus pas nyams myong khyad par can byung zhing /
spyan ras gzigs dang sha ba ri dbang phyug dang yang mjal te /
gdams ngag kyang sron lugs shes cung zad mi 'dra bas gzhan  gyi don mdzad /
dpal ldan bla mas sron pa kun dga' rgyal /
de'i slob ma chos dpal /
mkhan chen bsod grags pa gsum ga la sron lugs gsan /
de ltar kun spangs pas gzhan gyi don yun ring du mdzad nas /
byang sems rgyal ye la gdan sa gtad de /
bdun cu rtsa gcig pa chu mo glang la gshegs /
byang sems rgyal ba ye shes kyis rang lo lnga cu rtsa bdun pa chu mo glang la jo nang gi gdan sar bzhugs /
bla ma kun bsod pa la sogs pa'i dge ba'i bshes gnyen mang po dang /
dpon chen byang rdor dang dpon chen yon btsun la sogs pa'i chen po rnams kyis kyang zhabs la gtugs /
khrid btab pa rnams la'ang myong ba khyad par can skyes pa shas che /
tha ma yang rtags? ma rdzogs pa med ces gsung /
gdan sa lo brgyad mdzad de /
drug cu rtsa bzhi pa lcags pho spre'u la gshegs /
'di ni skyes bu khyad par can zhig pas chos rjer rang byung rdo rjes kyang 'di'i rnam par thar pa'i yig cha mdzad do /
byang sems pa'i slob ma mkhas btsun yon tan rgya mtsho ni /
lcags spre la 'khrungs nas re gcig pa la gdan sar bzhugs /
me pho stag la gdan sa gtad nas rang lo drug cu rtsa brgyad pa me mo yos la gshegs te /
de yang yul mdog gi spen pa /
chung ngu nas sa skyar 'jam dbyangs pa la sogs pa'i mkhas pa mang po bsten nas sde snod la leT par sbyangs /
'jam dbyangs pa'i phyag phyir gong du'ang byon /
'jam dbyangs pa la zhu ba byas nas phyis dbus gtsang du myur por phebs /
jo mo nang du  byon nas kun spangs pa dang byang sems pa gnyis ka la dbang rgyud khrid dang bcas pa legs par gsan /
thugs dam kyang shin tu mthon por gyur nas 'gro ba mtha' dag gis 'dud pa'i gnas su gyur to / /
de'i slob mar gyur pa kun mkhyen shes rab rgyal mtshan ni /
dol po'i ban tshang zhes par sku 'khrungs /
gzhon nu la skyi ston 'jam dbyangs pa khu dpon gyi zhabs la gtugs nas bka' chen bzhi la sogs pa'i sde snod dang /
rdo rje phreng ba'i dbang la sogs pa'i sngags kyi gsan pa du ma mdzad /
khyad par khu dpon gnyis la r+wa lugs kyi dus kyi 'khor lo'i bshad pa legs par gsan /
sku phra mo'i dus nas sa skyar dka' bzhi'i bshad pa mdzad pas gzhan dag ma rangs pa la byang chub sems dpa'i spyod pa la 'jug pa bsnan te yang gsungs /
dbus gtsang gi grwa sa rnams su yang byon nas grwa skor mdzad pas ston pa yang bzang bar grags /
gzhan yang bla ma mang po la gsan pa rgya che bar mdzad /
de nas jo mo nang du mkhas btsun yon tan rgya mtsho ba la rgyud 'grel man ngag dang bcas pa gsan /
man ngag sku nyams su bzhes pas dpe med pa'i nyams su myong ba 'khrungs te /
dgung lo sum cu rtsa lnga la gdan sar bzhugs nas zhi bar ma gshegs kyi bar du bshad sgrub kyi bstan pa gzung /
sku 'bum mthong grol chen mo bzhengs /
rang gi slob ma ma ti paN chen dang /
lo tsA? ba blo gros dpal gnyis la bka' gnang nas de gnyis kyis shing pho khyi la dus kyi 'khor lo'i 'gyur yang bcos /
'gyur de la gzhi mdzad nas kun mkhyen chen pos rgyud 'grel chen mo'i bsdus don dang mchan bu yang mdzad /
gzhan yang dbang sgrub dang rtsis la sogs pa'i bstan bcos phra mo yang mang du brtsams /
sku 'bum chen mo bzhengs pas dgongs pa gsar pa 'khrungs te /
lhun po bzhengs pas rgya mtsho brdol ba snyam /
zhes gsungs shing nges don rgya mtsho bsdus don sa bcad dang bcas pa dang /
rgyud bla ma dang mngon par rtogs pa'i rgyan gyi TIka ka dang /
bstan pa spyi 'grel dang /
bka' bsdu bzhi pa la sogs pa'i gzhan stong ston pa'i bstan bcos mdzad pa rnams kyis dbus gtsang du khyab /
grub mtha' de la mkhas pa mang po ma rangs par sku mdun du rtsod pa zhus pa na /
kha bas rgya mtshor phyin pa bzhin zhi ba nyid du gyur /
lo tsA ba gdan sar bzhag nas dbus su byon te lha sar bzhugs nas yan lag drug gi khrid bskyangs pas lha sa'i gzhi kun tu nyams skyong ba'i gar gyis kyang gang /
phyir dpal jo mo nang du phebs te bdun cu pa lcags mo glang gi lo la bde ba can du gshegs /
de la slob ma yang kun spangs chos grags dpal bzang po dang /
phyogs las rnam rgyal dang /
nya dbon kun dga' dpal la sogs pa slob ma mkhas shing yan lag drug gi rnal 'byor lhur len pa mang pos dbus gtsang gi ri sul thams cad du yan lag drug nyams su len pa'i sgrub pa pos bkang /
sgrub brgyud de khams su yang shin tu dar bas ding sang yang rma chu'i 'gram na lo gsum phyogs gsum gyi dam+b+ca' ba la gnas pa'i sgrub pa po mang du yod par snang ngo / /
de la chos rje phyogs las rnam rgyal ba ni /
'khrungs yul mnga' ris pa me pho rta la 'khrungs /
gzhon dus nas dbus su byon nas chos 'khor gling du phar tshad la sogs pa'i mtshan nyid kyi sde snod la sbyangs pas mkhas pa chen por gyur te /
dbus gtsang gnyis kar grwa skor yang mdzad /
grwa skor gyi zhar la chos rje kun mkhyen chen po dang mjal bas shin tu dad pas jo nang nyid du phyags phab ste /
kun mkhyen chen po'i drung du dus kyi 'khor lo'i dbang rgyud bshad pa man ngag dang bcas pa dang chos gzhan yang mang du gsan /
man ngag sku nyams su bzhes pas ting nge 'dzin bzang po 'khrungs te /
bla ma la yid ches pas rang gi bla ma thams cad kyi gtso bor 'dzin /
kun mkhyen chen po'i slob ma byang ba ta'i dbon pos kun mkhyen chen po dpon slob la zhal ta zhus te ngam rings gyi chos sde btab /
der kun mkhyen chen po nyid kyis thogs shig bzhugs /
de nas phyogs las rnam rgyal pa la gtad nas jo mo nang nyid du phebs /
phyogs las rnam rgyal bas phar tshad gtso bor gyur pa'i sde snod kyi bshad pa yun ring du mdzad /
slob ma blo gsal ba yang mang du 'dus /
phyis bstan pa'i rgyal mtshan pa la gdan sa gtad nas zhe dgu pa la jo mo nang gi gdan sa mdzad /
lo lnga na gdan sa de yang gtad nas dbus su phebs /
'tshal dbus gling du dus kyi 'khor lo'i dbang rgyud bshad man ngag gi khrid rnams slob ma'i sde chen po la gsungs /
de nas yar klungs phyogs la phebs /
rdor bzhugs pa'i dus lo tsU ba byang chub rtse mos dus kyi 'khor lo'i mchog dbang gsan /
yar klungs su phebs nas khra 'brug la sogs par bzhugs te gdul bya dpag tu med pa legs pa'i lam la bkod /
de nas gtsang la thegs te se mkhar chung du bzhugs /
sku tshe ni me pho rta la 'khrungs nas brgyad cu rtsa gcig pa me pho stag gi bar du bzhugs so /
de la bdag gi bla ma sangs rgyas rin chen pas gsan te /
de ni mkhas pa dang grub pa'i brgyud pa dang ldan pa mkhas grub chos dpal ba'i sras su sne'u mkhar du sa mo yos kyi lo la 'khrungs /
byis pa'i dus nas theg pa chen po'i rigs la gnas pas byis pa zla bo dang kha 'thab tsam yang mdzad ma myong /
sku na phra ba nyid nas yab mes kyi chos brtag gnyis rngog lugs kyi bshad pa dang /
rnying ma'i phur bu dang rta mgrin /
bla ma gsang 'dus la sogs pa bka' gter gyi chos mang po gsan /
de nas rtses thang du byon chen po chos seng ba dang slob dpon 'od zer dpal ba la brten nas phar phyin bslabs shing grwa skor yang mdzad /
de nas rnam 'grel bslabs /
TI ka yang thugs la rdzogs par lon pa'i mtshams su dus 'khor gsan pa la spro bar gyur te /
lo chen byang chub rtse mo la rgyud 'grel chen mo'i bshad pa tshar phyed dang gnyis /
lo tsU? ba nam mkha' bzang po la tshar gnyis /
chos rje phyogs pa la dus kyi 'khor lo'i dbang yongs su rdzogs pa /
rgyud 'grel chen mo'i bshad pa tshar gnyis /
man ngag sbyor drug dang bsnyen sgrub gnyis ka gsan /
chos rje phyogs pa'i slob ma rtogs ldan sngo nyal ma ye shes rgyal mtshan la rgyud 'grel phyogs mchan dang bcas pa gsan /
slob dpon 'jam sgeg la don dam bsnyen pa dang lta 'dod mdor bstan gsan /
yar 'brog kha ba lung pa zhang ston bsod nams grags pa la rgyud 'grel kun mkhyen chen po'i mchan dang bcas pa gsan /
ri ston blo chen 'od la man lungs pa dang lo tsA ba grags pa rgyal mtshan las brgyud de /
rgyud 'grel lo grags pa'i 'gyur dang /
nA ro pa'i dbang mdor bstan gyi 'grel pa gsan /
kun mkhyen chen po lha sar phebs dus bsnyen par rdzogs /
chos phran 'ga' yang gsan /
de rnams las phyogs las rnam rgyal ba'i lugs nyid gtso bor mdzad /
de nas sgrub pa la zhugs te yan lag drug gi rnal 'byor lhur blangs pa'i tshe sku lus stod smad thams cad me mdag gis bsregs pa 'dra ba'i bsnyun gyis lo dgur bsnyung yang thugs dam ma chag de nas bsnyun las kyang grol nas thugs dam yang shin tu 'phel bar gyur pa las rgyud 'grel gyi bshad pa yang gnang /
rgyun ldan du skya ser pho mo la sogs pa'i gdul bya mang po la yan lag drug gi khrid btab ste /
gzhan gyi don yun ring du mdzad nas /
dgung lo brgyad cu rtsa drug pa shing pho 'brug la zhi bar gshegs te /
sku'i skye ba snga ma'i gnas dga' ldan nyid du bcom ldan 'das byams pa'i zhabs bsten par gyur to / /
de la bdag gis kun mkhyen chen po'i dkyil mchog gi steng nas dus kyi 'khor lo'i dbang yongs su rdzogs pa /
rgyud 'grel chen mo'i bka' /
yan lag drug gi khrid /
dbang mdor bstan nA ro pa'i 'grel pa dang bcas pa dang /
sems 'grel skor gzhan rnams kyang thos so / /
rin po che bsod bzang po'i zhal snga nas kyang chos rje phyogs las rnam rgyal ba dang mkhas pa nya dbon gnyis ka la dus 'khor yan lag dang bcas pa dang /
man ngag legs par gsan nas /
khrid bshad dbang gsum gyis gdul bya yun ring du bskyangs /
dbang sgrub kyi yig cha'ang mdzad /
skye bo chen po kun gyi yang bla mar gyur /
chos rje de bzhin gshegs pa dang /
mthong ba don ldan gnyis kas kyang zhabs la gtugs /
mkhas shing grub pa brnyes pa'i rnal 'byor gyi dbang phyug chen po de dgu bcu rtsa gsum pa chu mo glang gi lo la zhi bar gshegs so / /
de'i slob ma dka' bcu pa pad ma bzang po bas rgyud 'grel gyi bshad pa lan mang du mdzad cing / /
rgyud 'grel la TI ka chen mo zhig kyang mdzad do / /
yang rin po che bsod nams bzang po'i slob ma chos rgyal chos bzang nyi mas g.ya' snang ri khrod btab /
dus 'khor gyi bshad pa dang sgrub pa gnyis kas bstan pa gzung zhing yag lag drug la rtse gcig tu byed pa'i sgrub pa po'ang mang po byung ngo / /
yang kun mkhyen chen po'i slob ma 'jam dbyangs chos kyi mgon po bas g.yag sde paN chen gyi gdan sa gzung nas dus kyi 'khor lo'i bshad pa yun ring du mdzad /
'jam dbyangs rin rgyal ba la sogs pa'i slob ma mkhas pa yang mang du byung /
rtses thang gi chos grwar phebs nas sde snod 'dzin pa mang po la rgyud 'grel gsungs /
de'i gsan pa po'i phul du gyur pa ni mkhan chen rin po che rgyal mtshan bzang po ste /
de ni bu ston rin po che'i drug cu rtsa gcig pa lcags pho stag la 'khrungs /
gsang phu dang rtses thang gnyis kar bka' bzhis gtso byas pa'i sde snod mtha' dag la mkhyen pa rgyas shing so sor thar pa la gces spras su mdzad pa /
byang chub kyi sems phun sum tshogs pa dang ldan zhing 'jam dbyangs chos mgon pa las gsan nas dus kyi 'khor lo la mkhas pas /
spyan ras gzigs kyis go sla'o zhes gsungs pa 'di thams cad kho bo lung bstan par 'dug gsung /
bshad pas kyang mang po la phan btags /
dus kyi 'khor lo'i bskyed pa'i rim pa la mngon par rtogs pa tshigs bcad ma cig kyang mdzad /
rgyun gyi thugs dam yang dus kyi 'khor lo nyid la mdzad do / /
yan lag drug gi man ngag ni /
tshogs chen mo ba'i mkhan chen sangs rgyas blo gros pa las gsan /
gzhan dag la yang khrid kyi rim pas phan gdags par mdzad nas dgung lo bdun cu rtsa drug pa shing mo sbrul la zhi bar gshegs so / /
bdag gi bla ma shAkya shrI'i zhal snga nas kyis 'jam dbyangs chos mgon pa'i zhabs la gtugs nas dus kyi 'khor lo la shin tu byang bar bslabs mkhan chen rin po che rgyal bzang ba dang /
rin po che bsod bzang ba la yang gsan /
rgyal lha khang na bzhugs pa'i bla ma dbang rin pa bya ba bu rin po che'i dngos slob cig la bu lugs phal cher gsan /
sku'i skye ba snga ma la snar thang gi dge ba'i bshes gnyen dus 'khor la mkhas pa zhig tu gyur par mkhan chen las kyi rdo rjes lung bstan /
mnal lam du skas ring po zhig la 'dzegs te mchod rten gyi bum pa'i nang du byon pa na /
dus kyi 'khor lo'i dkyil 'khor shin tu bkra ba cig gi mtha' na chos rje kun mkhyen chen po bzhugs pa dang mjal /
des byin gyis brlabs pa'i snang ba byung bas chos mang po la nges pa rnyed gsung ste /
brgyad cu pa sa pho 'brug la bde ba can du gshegs so /
yang je rdzing tshogs pa'i mkhan po mtshan rin chen tshul khrims shes bya bas chos rje kun mkhyen chen po las dus kyi 'khor lo'i skor man ngag dang bcas pa thob nas bsgom pas ye shes chen po nyams su myong ste /
de'i slob ma zho lung mtsho kha bas yan lag drug gi man ngag gis 'gro ba mang po la phan btags la /
rin chen tshul khrims pa'i slob ma chos rje bsod nams rgyal mtshan zhes bya ba yan lag drug gi nyams myong phun sum tshogs pa dang ldan pa des kyang slob ma mang du khrid do / /
yang kun mkhyen chen po'i slob ma sman chu kha ba zhes grags pa 'jam dbyangs blo gros rgyal mtshan gyis kyang dbang rgyud bshad man ngag gis gdul bya mang du bskyangs /
de'i slob ma chos rje smi ri bas kyang smi ri dgon pa btab /
gdul bya mang po bsgom pa la sbyar /
lo mtshams pa yang brgyad cu tsam re byung /
da lta yang de'i tshul las ma nyams par yod do /
yang byang sems rgyal ye'i slob ma dar yul bye mar 'khrungs ba'i dge ba'i bshes gnyen stag lung rin po che sangs rgyas dpal dang /
do ba dar she'i yang slob ma yin pa zhig gis /
byang chub sems dpa' rgyal ba ye shes las yan lag drug gi gdams pa mnos nas ri bo rtse lnga la sogs par yang byon te nyams su blangs pas grub pa thob par grags pa zhig gis kyang byang phyogs rnams su yan lag drug gi bstan pa rgyas par mdzad la /
yon tan rgya mtsho ba dang rin po che shes rab 'bum pa gnyis kyi slob ma 'dam du 'khrungs pa'i rat+na ku mA ra zhes pa zhig dang /
'bab rom pa'i gdung rgyud seng ge dpal zhes pa gnyis kyis kyang byang phyogs su yan lag drug gi bstan pa rgya cher spel lo / /
yang gnyal zhig bu dgu'i ya gyal du gyur pa bo dong rin po che rin chen rtse mos kyang bla ma se mo che ba la dus kyi 'khor lo'i bshad pa dang man ngag thams cad mnos te /
bo dong rin rtse'i dus 'khor lha mo che zhes grags pa'i sku chen po zhig kyang bzhengs /
stan thog gcig tu bzlas bsnyen bye ba rdzogs par mdzad pas sbyin bsreg mdzad pa na me lce dpal be'u dang g.yung drung 'khyil ba la sogs pa'i bkra shis pa'i mtshan ma yang byung /
dus kyi 'khor lo bshad pas slob ma mang du byung ba las /
khyad par gdugs thogs bco brgyad byung /
khrid btab pas slob ma grub pa thob pa yang byung /
dgung lo nga gcig la sham+b+ha lar gshegs so / /
bo dong rin po che'i slob ma stag sde ba seng ge rgyal mtshan ni /
pha ri lung du chu pho spre'u la 'khrungs /
bo dong rin po che la phar tshad mngon gsum dang /
khyad par du dus 'khor dbang bshad pa man ngag dang bcas pa gsan /
chos rje sku gshegs nas log grong la sogs pa'i chos gzhi mang du gzung nas bshad nyan mdzad pas /
shong sku mched dang /
dkon gzhon che chung /
thur she che chung la sogs pa'i mkhas pa mang po byung zhing /
snga tshar la gdugs thog pa'i slob ma bcu gsum byung /
phyis sna tshar rong pa sher gzhon /
stag sde brtson rgyal /
bla ma dge 'dun brtan /
mkhan po yon mgon la sogs pa rnams smin par mdzad pas /
slob dpon las slob ma mkhas shes grags pa byung /
dgung lo brgyad cu rtsa gsum pa shing pho rta'i lo rgyal gyi zla ba'i tshes brgyad la sku gshegs /
de la spyang lungs shar kha'i bong ra zhes par sku 'khrungs pa'i shong ston rdo rje rgyal mtshan gyis stag sde ba la tshad ma la sogs pa'i bstan bcos mang po la slob gnyer mdzad /
dus 'khor skor gyi shog ldeb bzhi bcu tsam gyi dpe bris nas yon du phul te dus kyi 'khor lo'i dbang yongs su rdzogs pa zhus /
'bro 'gyur gyi steng nas rgyud 'grel pa dang bcas pa'i bshad pa yang gsan /
go lung ba mdo sde dpal rgyal mtshan la sngags kyi bstan bcos du ma dang rtsis byang bar bslabs /
bla ma 'phags pa bod du snga res byon pa na /
bstod pa'i tshigs su bcad pa spel legs phul nas /
lo tsA slob tu 'gro bas rdzong bar zhu zhes zhus pa la /
de lta bu'i blo skye ba bzang /
gzhung lugs gsar pa bsgyur nus pa 'ong ba dka' ste /
paN+Di ta la slob gnyer dang dri gtugs legs par gyis shig kho bos kyang chos kyi rje bsten yun thungs pas /
rje nyid kyis mdzad pa'i sdeb sbyor me tog gi chun po dang /
tshig gi gter la sogs pa yang tshul bzhin du mi shes pa snang bas /
'di dag shes pa cig ci nas kyang gyis la shog cig gsungs nas /
de dag gi dpe dang /
gser srang lnga /
dar yug bcu rnams gnang /
bal yul du byon nas paN+Di ta ma hen+d+ra b+ha dra lo lngar bsten nas rig pa'i gnas chung ba lnga bslabs /
khyad par sgra rig la shin tu byang bar mdzad nas sa skyar byon /
dpal dus kyi 'khor lo'i rgyud 'grel pa dang bcas pa la 'gyur legs par mdzad /
de 'phags pa rin po ches gzigs pas sngon byon pa'i dus 'khor bsgyur ba'i lo tsU? ba rnams las ches mchog tu gyur pa'i yon tan gyi bsngags pa dang ldan pa'i gsung shog kyang bskur /
shong gis slar yang dpag bsam 'khri shing la sogs pa'i gzhi 'gyur dang /
sngar 'gyur ba'i 'gyur bcos kyang mdzad cing /
sgra snyan dngags /
ming gi mngon brjod rnams kyi srol legs par btsugs /
des rang gi gcung po shong blo gros brtan pa la lo tsA legs par bslabs shing /
dus kyi 'khor lo'i rgyud 'grel gsungs /
blo brtan gyis sgra tshad pa rin chen rgyal mtshan dang /
lo tsA ba mchog ldan la legs par gsungs /
de la 'jam dbyangs skyi ston gyis gsan /
de la kun mkhyen chen pos gsan no / /
yang lo tsA ba mchog ldan la tshad ma sde bdun la mkhas par grags pa'i bla ma dpal ldan seng ge bas shong 'gyur las gsan la /
rong ba shes rab seng ge ba la r+wa 'gyur yang gsan /
de la kun spangs chos grags dpal bzang pos dbang dang /
shong 'gyur gyi steng nas bshad pa rdzogs par gsan no /
yang mngon gra ba rin chen rtse mo la kun mkhyen 'dzims pas gsan /
de nyid dang bla ma rgwa lo gnyis ka la 'bro lugs dang r+wa lugs kyi skor tshang bar dbus pa dge slong tshul khrims 'bar gyis zhus la /
de la dus 'khor ba ye shes rin chen gyis gsan /
de la kun mkhyen yon tan rgya mtshos gsan no / /
yang stag sde ba la mkhas pa'i dbang po dpang blo gros brtan pas gsan te /
'di ni me pho byi ba la la stod lho'i gyam du sku 'khrungs /
yum snga mor grongs nas lug gi 'o mas gsos /
sku phra ba'i dus su chos rje byang gling pa dang grub chen u rgyan pa gnyis kyis 'di la dge ba'i bshes gnyen chen po zhig 'ong gsung nas bskyangs /
dgung lo bdun pa la mkhan chen gser khang pa'i drung du me ston 'dul 'dzin dang gnyis la rab tu byung nas 'dul ba mdo rtsa bslabs /
bcu gsum pa la bshad gsar mdzad /
de nas stag sde ba'i snyan pa gsan nas tsha snar byon te /
stag sde ba la sngags mtshan nyid kyi sde snod mang du gsan /
khyad par dus 'khor mkhas par bslabs /
bcu dgu bzhes pa'i tshe stag sde ba gshegs nas lo tsA ba mchog ldan la ka lA pa dang tsan+d+ra pa bslabs /
snyan dngags me long yang gsan /
a tsa ra 'phrad tshad la 'phral skad bslabs /
yud tsam gyis zhu chen gyi lo tsA bar gyur /
bal por yang lan bdun byon /
sngags mtshan nyid kyi gzhung shin tu mang po la gzhi 'gyur dang 'gyur bcos mdzad /
tshad ma dang mngon pa la sogs pa'i TI ka yang mang du brtsams /
mdor na khong rang zhal bzhugs pa'i tshe khong las mgo 'phang mtho ba'i mkhas pa su yang med /
phyis dbus su byon nas ne'u thog gung thang /
stag lung la sogs pa rnams su sde snod 'dzin pa mtha' yas pa'i blo'i mig phyes /
'jam pa'i dbyangs don yod rgyal mtshan pa sku mched la sogs pa'i dpal sa skya pa'i gdung brgyud chen po rnams kyis kyang chos gsan pa las gzhan pa'i tshe'ang gong du bkur /
bo dong e'i gdan sa yang thogs shig mdzad /
chos gyi rje bsod nams rgyal mtshan pas dus kyi 'khor lo'i rgyud 'grel gyi lung gsan pa na /
khyed kyis 'di la nan tan che ba cig mdzod cig gsung ba'i bka' nan kyang gnang /
gnas po cher yun ring du bzhuT nas rang gi mkhyen pa rnams la bshad pa yang mang du mdzad /
nyin dang mtshan du thugs dam las kyang mi g.yel /
snyan pas kyang stod ya tse dang /
smad rgya'i yul gyi bar du khyab /
gzhan don gyi bya ba rdzogs nas drug cu rtsa bdun pa chu pho rta'i lo la zhi bar gshegs /
mkhas pa dpang lo nyid kyi dbon po dpal ldan byang chub rtse mos gsan te /
de yang chu mo yos la la stod lhor 'khrungs /
chung ngu nas rje btsun dbang gi zhabs la thug nas sde snod gsum /
rgyud sde rin po che rnams dang /
legs par sbyar  ba'i skad la mkhas shing rig pa'i gnas phra mo rnams la'ang byang bas thams cad la thogs pa med pa'i blo dang ldan te /
dpal ldan bla la dam pa'i bkas bo dong gi gdan sa yang mdzad /
dpal ldan bla ma dam pa gong du 'byon no ba'i phyags phyir stag lung gi bar du byon pas /
stag lung rin po che rat+nA ka ras /
lo tsA ba rtse mo 'di nged kyi dbon po'i slob dpon du gnang ba zhu zhes dpal ldan bla ma dam pa la zhus pas /
de bzhin du byas pas chog gsung nas gnang /
dbon po nam mkha' dpal bzang po zhes grags pa de yang yu mo'i sras d+harme shwi ra'i sku'i skye ba yin zhing /
sngon gyi tshul rnams kyang gsal por dran /
de la dus kyi 'khor lo'i rgyud 'grel man ngag dang bcas pa dang /
chos gzhan yang rtse mos mang du gnang bas nam mkha' dpal bzang pa yang mkhas pa chen po zla med par gyur te /
rtsom pa yang mang du mdzad /
phyis stag lung gi gdan sar bzhugs nas kyang gdan sa de bkra shis dpal brtsegs pa la phog thang lha mdzod ces pa'i gzims khang du thugs dam la rtse gcig tu bzhugs so /
phyis lo chen gyis yar klungs dang /
gdan sa thel /
gung thang du bzhugs nas dpal dus kyi 'khor lo la sogs pa'i chos kyi char gyis mkhas pa mang po tshim par mdzad /
khyad par spyan snga grags pa byang chub pas chos mang du gsan /
lo chen 'di nyin mtshan du bsnyen sgrub kyi rnal 'byor las mi g.yel ba gziT pas /
de dang mthun par spyan snga nas gzims chung du mun mtshams  bsdams te thugs dam rtse gcig tu mdzad do / /
de nas gtsang phyogs la byon te /
chu mig ring mor bzhugs nas gdul bya mang po smin grol la bkod de bdun cu rtsa brgyad pa lcags pho spre'u'i lo la zhi bar gshegs so / /
lo chen 'di'i slob ma sgra tshad dus kyi 'khor lo la mkhas pa'i lo tsA ba nam mkha' bzang bos kyang lo chen gyi phyags phyi dang /
sa gzhan du yang dus kyi 'khor lo'i bshad pa mang du mdzad do /
lo chen 'di'i dbon po lo tsA ba grags pa rgyal mtshan dang /
de'i dbon po dpal 'jigs med grags pas kyang bla ma snga ma rnams kyi srol gzung zhing mkhas pa'i bya bas gdul bya mang po'i don mdzad de bstan pa'i bdag por gyur to /
'jigs med grags pa 'di ni /
shing mo yos la 'khrungs nas bdun cu rtsa bdun lcags mo lug la gshegs /
chu mo glang la 'khrungs par 'dod pa yang yod do /
dpal 'jigs med grags pa'i slob ma bla ma la gus shing rgyun du bsngags pa yang mdzad pa la /
mang du yang mkhyen pa mi'i bdag po rnam rgyal grags pa dang /
mkhas pa chen po bsod nams rnam par rgyal ba gnyis yin te /
de yang bsod nams rnam par rgyal ba ni /
dang por sde snod mang po la sbyangs shing mkhas pa las /
phyis yar 'brog tu 'jigs med grags pa'i sku mdun du byon te chos mang du gsan pa las /
khong gi lugs kyi gsang sngags kyi snying po'i gtam la shin tu mos shing /
dus kyi 'khor lo'i TI ka po ti bdun pa zhig dang /
gsang sngags kyi dam tshig gi rnam par bshad  pa sde ba bcu lhag pa zhig gis gtso byas pa'i rtsom pa yang mang du mdzad do /
de yang dus kyi 'khor lo nyid kyi bshad pa ni /
dus kyi 'khor lo'i tshul la ring du sbyangs pa'i mkhas pa don grub kun dga' las gsan pa yin no /
dpal dus kyi 'khor lo la r+wa lugs shes grags pa ni /
slob dpon tsi lu bas dus 'khor gsar du blangs /
de'i slob ma bsod snyoms pa /
de'i slob ma dus zhabs pa che ba /
de'i slob ma dus zhabs pa chung ba /
de'i slob ma many+dzu kIrtI /
de'i slob ma bal po ye rang gi paN+Di ta sa man+ta shrI'o /
r+wa lo tsA ba rdo rje grags kyi dbon po /
r+wa chos rab ces bya ba rgyud sde'i mkhyen pa che zhing /
khyad par r+wa rdo rje grags pa la mnga' ba'i chos rnams la shin tu mkhas par gyur pa des paN+Di ta sa man+ta shrI bod du spyan drangs nas dus kyi 'khor lo'i rgyud /
'grel pa dri ma med pa'i 'od dang bcas pa legs par bsgyur zhing gsan /
dus kyi 'khor lo'i cha lag mang po'ang bsgyur /
paN+Di ta 'bul bas mnyes par mdzad nas bal bo'i bar du bskyal /
paN+Di ta yang mnyes nas 'bum phrag gsum pa'i dbu zhwa gnang /
dbus phyogs su yang phebs nas khams dbus mang po'i don mdzad /
des dus kyi 'khor los gtso byas pa'i chos rnams r+wa ye shes seng ge la /
des r+wa 'bum seng la /
des rje btsun rgwa lo la gsungs pa yin te /
rgwa lo ni /
bod kyi rgyal po khri srong lde btsan gyi dus su sba gsal snang dang sang shi pho nyar btang ste /
rgya nag las hwa shang spyan drangs pa dang 'brel bar me nyag  hwa shang du gyur pa spyan drangs te rgyal po'i mchod gnas su gyur zhing /
theg pa chen po'i gzhung lugs ma nyams par spyod pa'i sngags 'chang sha stag tu gyur pa'i brgyud las /
yar 'brog sgang du me nyag gzhon nu snying po bya ba byung /
de'i sras gzhon nu seng ge /
de'i sras rig 'dzin snying po /
de rong gi rgya ma'i yul du babs /
de'i sras rdo rje seng ges rong gi mkhar phug gzung /
de la sras bzhi byung pa'i gcen po ye shes rdo rje bya ba mkhas shing grub pa brnyes pa cig byung /
des phyag rgya chen po dbyug chos su grags pa'i man ngag la grub pa thob pa dbang phyug rgyal po zhes bya ba'i gdan sa dben dmar gzung ba de'i sras su chu mo phag la 'khrungs /
rgwa lo'i skye bar gzung nas rgwa lo zhes zer /
mtshan dngos rnam rgyal rdo rje /
chung ngu'i dus su ngur smrig tu kha che paN chen dang mjal bas skyes bu khyad par can 'byung bar mkhyen nas phyag gis gzhal shing shis brjod mdzad /
gzhon nus slob gnyer mdzad pa'i tshe /
rgyal po'i bar chad byung ba thar bar dpyal gyi drung du byon pas bar chad dang bral /
der lo gsum du rgya yig dang rgya klog la sbyangs /
dgyes phag gnyis gsan nas bshad gsar mdzad pas kun ngo mtshar skyes /
r+wa 'bum seng las dus 'khor gtso bor gyur pa'i r+wa lugs kyi chos rnams gsan /
bsgoms pas tshig gi mchog grub ste gsang sngags gsar du rtsom pa'i shes mthu grub /
dus 'khor bshad pas slob ma mkhas pa'ang mang du byung ste /
brgyad cu pa chu rta la gshegs /
de'i slob  ma'i mchog ni rje btsun man lungs pa chen po ste /
de ni sa mo phag la 'khrungs nas lcags pho byi ba'i lo la rdo rje gdan du byang chub chen po'i drung du nyi ma re la 'bras nyag ma re dang /
chu thigs pa re las mi gsol ba'i dam bca' mdzad nas lung bstan bsgrubs pas /
zhag bcu gnyis na gnas pos mgo la chu blugs pa tshor ba tsam byung /
bco brgyad pa'i tshe byang chub chen po'i zhal nas /
rigs kyi bu po ta la'i ri bor song la /
byang chub sems dpa' spyan ras gzigs kyi drung du byang chub sems dpa' rnams dang tshangs pa mtshungs par spyod cig ces pa'i lung bstan byung bas langs te lho phyogs su byon /
dpal 'bras spung gi mchod rten du bzhugs pa na zhabs la seng ldeng gi tsher ma zug pas khrag mang po 'dzags /
de sos pa na mchog tu mi 'gyur ba'i bde ba yang dag par brnyes /
de nas rgya gar ba'i rnal 'byor pa'i cha byad kyis rgya mtsho'i steng na phar sa la bya ba bzhin du mdzad nas po ta lar gshegs so /
gzhan bla ma 'phags pa dang /
rin po che khro phu ba dang /
lho pa grub seng dang /
thang ston lo tsA ba la sogs pa'i mkhas grub mang du byung ngo / /
sras kyi thu bo rgya gar grags pa /
rab tu byung ba'i mtshan blo gros nam mkha' dpal gyis dus 'khor la sogs pa yab kyi yon tan rnams phal cher thugs su chud nas dben dmar gyi gdan sa gzung /
gtsug lag khang brtsigs /
chos kyi bya ba rgya chen po mdzad nas 'das so / /
sras gnyis pa shes rab seng ge lcags mo phag la 'khrungs /
gzhon nu'i dus nas 'bri klog la sogs 'byongs nas dus 'khor la slob gnyer mdzad de /
dgung lo bcu drug la dus 'khor gsungs /
nyi shu la thar bar byon nas dpyal pa'i chos rnams zhus /
nyi shu rtsa gnyis pa la stag sde sang rgyal gyi drung du byon te /
lo lnga'i bar du phar tshad la sbyangs /
khyad par du tshad ma la mkhas par gyur te dbus gtsang du grwa skor yang mdzad /
sum cu pa la bla ma chos rgyal 'phags pa dang mkhan po mchims kyi drung du rab tu byung ste bsnyen par rdzogs nas chos mang du gsan /
lo tsA ba grags pa rgyal mtshan spyan drangs nas rdo rje phreng ba'i dbang /
'jam dpal rtsa rgyud la sogs pa'i rgyud dang sman dpyad yan lag brgyad pa sogs gsan /
dben dmar gyi gdan sa gzung nas bshad pa yun ring du mdzad /
gzhan yang thar pa /
khro phu /
bsam yas /
stag lung /
gzhu kun dga' ra ba /
shangs rtse gdong /
chu mig ston mo lung /
g.yus dga' ldan la sogs dgon pa sna tshogs pa rnams su chos mang po gsungs /
dgung lo bzhi bcu rtsa gcig pa la dben dmar gyi gdan sa bla ma rdo rje rgyal mtshan pa la gtad nas dmu ru phyags phab /
sham+b+har btab nas gtsug lag khang bzhengs /
rgyud 'bum dang 'dul ba lung bzhengs te sems can mang po'i don mdzad /
mthar chos rje bsod nams rgyal mtshan 'khrungs ma thag pa la dbang bskur mdzad nas nyid kyi drug cu rtsa lnga pa shing mo yos la gshegs /
slob ma yang ti shrI kun blo la sogs sa skya pa'i gdung brgyud  mang po dang /
gzhan yang me? che ba'i slob ma mang po dang /
lo tsA ba yar thar dpang gsum gyis dbu mdzad mkhas bzang btsun pa'i slob ma shin tu mang po dang /
khyad par dus 'khor la mkhas pa'i slob ma mang po byung ngo /
sras gsum pa slob dpon rnal 'byor gyis yul 'khor bskyangs /
sras bzhi pa bla ma A ka ra sid+d+hi dus 'khor r+wa lugs 'bro lugs dpyal ba dang sa skya pa'i chos skor ma lus pa mkhyen no / /
de'i sras bla ma rdo rje rgyal mtshan pa ni /
chu mo lug gi lo la 'khrungs /
gzhon nu'i dus nas 'bri klog bslabs /
'jam dbyangs rin rgyal dang /
slob dpon shes rgyal la mkhan slob zhus nas rab tu byung /
dgung lo bcu drug la dben dmar gyi gdan sa gzung /
dus 'khor gyi bshad grwa bskyangs /
mkhan po bka' bzhi pa dang /
mkhan po zhal snga ba las bsnyen par rdzogs /
thar pa lo tsA ba la sgra tsan+d+ra pa dang yi ge'i rigs thams cad bslabs /
mngon pa dang man ngag sgrub thabs mang po gsan /
bla ma shes rab seng ge ba la dus 'khor gyis gtso byas pa'i dbang gi bka' thams cad zhus shing bum pa gang byo'i tshul du mkhyen /
gzhan yang mkhan po zhal snga ba la 'dul mdzod /
mjo bo lhas pa sangs rgyas sgom pa la sgang lo tsA nas brgyud pa'i rdo rje phreng ba /
gsang 'dus /
jo bo lugs kyi bde mchog lam 'bras la sogs pa'i man ngag dang /
gzhan yang rgyud mang po zhus /
sri'u chung ba blo ldan seng ge la gsang 'dus /
yo ga gsang ldan /
gdan bzhi la  sogs pa'i rgyud mang po gsan /
bla ma shes rab seng ge? gshegs nas sham+b+har dang gnyis ka gzung ste /
dus 'khor gyi bshad mnyan yun ring po mdzad /
de nas snyan pa'i grags pas phyogs thams cad du khyab pa'i rgyus /
rgyal po chen pos gdan drangs te /
khyi lo la gong du byon te /
rgyal po chen po dang blon po ma lus pa dad par mdzad nas bzhi bcu rtsa gsum pa shing mo glang la gshegs /
de la bu rin po ches gsan te /
dang por thar pa lo tsA ba la tsan+d+ra pa bslabs nas lo tsA yang mkhas par mkhyen /
sbyor ba yan lag drug gi man ngag dpe med 'tsho nas brgyud pa gsan nas bsgoms pas? khyad par can gyi myong ba yang 'khrungs /
dus kyi 'khor lo'i dka' gnas mang po la dris shing thugs la gzung /
phyis sham+b+har du bla ma rdo rje rgyal mtshan pa'i drung du byon te /
zla ba dgu'i bar du bzhugs kyi bar nyin re bzhin rgyud 'grel gyi gsan pa dang dri rtog zhib tu mdzad /
rtsis la yang legs par sbyangs /
dus kyi 'khor lo'i yan lag phra mo rnams kyang gsan /
rdo rje rgyal mtshan pas bka' gnang nas dbang mdor bstan gyi 'grel pa sum brgya drug cu pa yang bsgyur /
zha lur phebs nas dus kyi 'khor lo la dus chos mdzad de gsungs /
dus 'khor skor gyi bstan bcos? ? ? du brtsams /
phyis bla ma 'phags 'od pa la kun spangs pa'i sbyor drug gi man ngag mang du bzhugs pa rnams gsan /
rgyud 'grel la mchan bu mdzad pa na /
shong 'gyur la 'gyur bcos mang du mdzad de /
de jo nang du lo  tsA ba gnyis kyis 'gyur mdzad pa na ji lta ba bzhin du bris /
spyir dus kyi 'khor lo'i brgyud pa la mkhas shing grub pa brnyes pa mang du byung mod kyi /
rgyud kyi bshad pa phra mo yan chod la bu nyid mchog dang gtso bo dang rab mchog yin no /
dus rgyun gyi bshad pa mdzad pas slob ma mang du byung yang gtso bor gyur pa ni dpal ldan bla ma dam pa yin te /
des na brtson pa chen pos sa yar mar du 'byon bzhud mdzad pa na yang dus kyi 'khor lo'i glegs bam dang ma bral bar gzigs /
sngon gyi 'gyur mi gcig pa'i glegs bam mang po dang bshad pa'i yig rnying mtha' dag la yang brtags nas /
dus kyi 'khor lo'i mngon dkyil sogs cha lag kyang mang du mdzad /
TIka chen mo yang brtsams te snye thang du bshad pa mdzad pa'i tshe dpe 'grems blo dang ldan pa lnga brgya lhag tsam byung /
phyis TI ka chen mo nyid la bcos phra mo yang mang du mdzad /
sku tshe'i mthar yang dge ba'i bshes gnyen chen po mang po la mnyel bzhin pa'i ngang nas dus kyi 'khor lo'i dbang yongs su rdzogs par bskur ro /
chos rje bu'i gdan sa pa lo tsA? ba rin chen rnam rgyal bas kyang dus kyi 'khor lo dus chos mdzad de gsungs shing /
de'i rgyun deng sang du yang gnas so / /
thams cad mkhyen pa bu'i slob ma gong gsung bde chen po chos kyi dpal ba la chos kyi rje rin po che shangs pa kun mkhyen pas dus kyi 'khor lo'i skor mtha' dag gsan nas /
dbang /
bshad pa /
man ngag gis 'gro ba mang po'i don mdzad la /
rje btsun tsong kha pa chen pos kyang gong gsum bde chen pa la dus kyi 'khor lo'i skor gsan nas /
sa pho khyi'i lo la rgyud 'grel gyi bshad pa rdzogs par mdzad de /
bstan pa'i bdag po yin pa'i phyir gzhan gyi bshad pa brgya tshar bas /
rje thams cad mkhyen pa'i bshad pa tshar gcig mi nub pa'i rgyal mtshan du gyur to zhes bdag gi bla ma bzhed do /
yang bla ma rdo rje rgyal mtshan pa dang gdung gcig pa'i bsod nams lhun grub pa la bla ma ngag gi dbang phyug grags pas dus kyi 'khor lo'i skor cha lag dang bcas pa gsan nas /
des slob ma mang po rjes su gzung ste /
de ni dus kyi 'khor lo'i drang pa'i don dang nges pa'i don gnyis ka la mkhas pa /
gar dbyangs la sogs pa'i phyag len gyis kyang gzhan gyi yid 'phrog pa /
rtsis la yang blo rgyas pas de'i bstan bcos kyang mdzad cing /
de'i dkyil 'khor gyi phyag len gyi rgyun yang shin tu dar la /
chos rje rgod phrug ras pas de la yan lag drug gi khrid gsan pa'i tshe sha ba ri dbang phyug nyid du mthong ngo zhes gsung ngo / /
yang se lo tsA ba gzhon nu tshul khrims kyis dus kyi 'khor lo'i rgyud 'grel tsa mi la tshar gnyis /
a b+ha ya la tshar gcig b+ha ska ra la tshar gcig a b+ha yugta la stod cig rnams gsan /
a b+ha ya dang many+dzu kIrti gnyis ka nA ro pa'i slob ma yang yin la /
a b+ha ya ni tsa mi'i yang slob ma yin no / /
b+ha ske ra ni b+ha ska ra de ba zhes bya ste dpal 'dzin gyi slob ma 'od byed lha'o / /
se los bod du byon nas gnyos dar ma 'od la /
des dus 'khor ba bkra shis rin  chen la /
des dus 'khor ba sangs rgyas rdo rje la /
des dpal u rgyan pa la /
des ni la stod dang yar klungs sogs su tsa mi 'gyur gyi stengs nas bshad pa mang du mdzad do / /
snye mdo bas grub chen pa las gsan nas phyis chos rje rang byung ba la gsungs pa yang tsa mi'i 'gyur nyid do /
rgwa lo tsA bas ni tsa mi la yan lag drug gi man ngag mnos /
a b+ha ya la yang gsan pa mdzad nas bsgoms pas grub pa brnyes te graT pas zangs gling gi bar du yang khyab /
bod du byon nas zhang 'tshal ba la soT la gdams pa de gnang /
dbus gtsang dang mdo khams kyi sa'i cha rnams su dbang dang gdams pas gzhan gyi don mang du mdzad /
sku tshe yang lo brgyad cu rtsa dgu'i bar du bzhugs so /
yang paN+Ti ta bi b+hu ti tsan+d+ra bal po na slob ma lnga tsam la sgra'i slob gnyer 'khrid cing bzhugs pa'i tshe /
rnal 'byor pa ras kyi ang+ga rak nag po gyon pa zhig byon /
dang por slob ma rnams kyis ngo mtshar can du mthong /
de paN+Di ta la gsol pas paN+Di tas dpal sha ba ri dbang phyug yin par shes te /
rgyud thams cad kyi snying po yan lag drug gi rnal 'byor zhus pas legs par gnang zhing /
zhag nyi shu rtsa gcig bzhugs te kha cher 'gro gsung nas gshegs so /
de nas paN+Di tas bal por bod pa byung ba rnams la da lta bod na dge ba'i bshes gnyen su snyan pa che dris pa la /
ko brag pa che zer bas /
paN+Di tas nga la sha ba ri dbang phyug gi gdams pa zab mo yod pas len du shog ces ko brag pa la yi ge btang /
ko brag pas paN+Di ta dpon  slob thams cad la 'bul ba bzang po brdzangs /
paN+Di ta nyid bod du 'byon par zhus pas byon te ding rir phebs /
ko brag pa /
dpyal a mo gata /
g.yung phug pa /
nyeg po chos ldan /
mar ston g.yang 'bar rnams la gdams pa de gnang /
paN+Di ta nyid kyis ko brag pa la yang gdams pa gsan /
gdams pa des mang du khyab cing khyad par du kun spangs zhang gis so sor sdud pa lugs de kho na la mdzad do /
yang kha che paN chen gyis lo tsA ba dpyal chos kyi bzang po la brtag gnyis kyi 'grel pa nA ro pas mdzad pa dang /
de'i yan lag drug gi man ngag kyang gnang /
man ngag de lo tsA bas rin po che sgrom gyi lde mig ces pa'i gzhung du sdebs /
de'i 'grel pa lo tsA ba'i slob ma gnyal ba hrul po zhes bya bas mdzad de /
ding sang gi bar du yang gnas so /
gzhan yang dpal dus kyi 'khor lo'i dbang dang mang ngag mchog tu gyur pa ni rje btsun mkhas pa chen po dpal nags kyi rin chen gyi zhal snga las byung ste /
de yang paN chen rin po che de ni rgya gar shar phyogs grong khyer dam pa zhes bya ba'i gnas su rgyal po'i sras su sku 'khrungs /
dgung lo brgyad bzhes pa na dge 'dun 'bum phrag mang po'i 'dren pa sangs rgyas dbyangs shes bya ba /
rig pa'i gnas mtha' dag la mkhas shing mngon par shes pa rgya chen po dang ldan pa des mahA tsi tya zhes bya ba'i gtsug lag khang du mkhan po mdzad /
dge 'dun khri phrag mang po'i 'dren ba su dzA  ta rat+na zhes bya bas slob dpon mdzad de rab tu byung zhing dge tshul gyi bslab pa mnos /
mkhan slob de gnyis dang mkhas pa gzhan las kyang rig pa'i gnas mang po la sbyangs /
mkhan po las byang chub mchog tu sems bskyed /
zab mo'i dbang dang man ngag du ma gsan /
dgung lo nyi shu bzhes pa na sngar gyi mkhan slob las bsnyen par rdzogs /
de nas bya bral la gshegs te sing+g+ha'i gling du byon /
der lo drug tu bzhugs /
gnas dang rten khyad par can du ma mjal /
byin brlabs kyi cho 'phrul ngo mtshar ba mang du byung /
slob dpon chos kyi grags pa zhes bya ba la 'dul ba lung dang 'od ldan sogs kyang gsan /
gtso bor thugs dam 'ba' zhig snying por mdzad /
de nas dzam+bu'i gling du 'byon khar sangs rgyas gangs chen mtsho'i zhal gzigs /
mu stegs kyi gnod pas ma tshugs par rgya gar lho phyogs su ka ling+ka'i rgyal khams su phebs /
der paN+Ti ta chen po mi'i nyi ma zhes bya ba dzam+bu'i gling na mkhas par grags pa des /
gnas brtan chen po nags kyi rin chen ni / /
srid skyes nyon mongs rnyog pa rab bkrus nas /
chags bral mngon du mdzad do skyes bo dag srid pa zhi phyir gus pas bsten par gyis / /
zhes bya ba'i bstod pa mdzad cing zhabs tog kyang mang du mdzad nas slar dpal 'bras spung gi mchod rten chen por byon /
de na klu'i byang chub kyi dgon pa zhig yod par thogs shig bzhugs /
dpal sha ba ri dbang phyug dang thog mar mjal /
de nas ma ga d+hara phebs pa na  phyi rol pa'i paN+Ti ta ha ri ha ra zhes bya ba las ka lA pa bod du grags pa 'di bas bdun 'gyur gyis che ba zhig yod pa de yang gsan /
phal cher yan lag drug gi rnal 'byor la brtse gcig pa'i sgrub pa mdzad cing /
khyad par ka nag shro ti zer ba'i chu bo'i pha rol gyi nags su lo gsum phyogs gsum gyi nges pa mdzad /
thugs dam mchog tu gyur cing uru bA sa zhes bya ba'i gtsug lag khang du rnal 'byor dbang phyug bi ru'a bA kaSha dang /
de'i slob ma grub thob pA g+ha la dang mjal /
de na 'phags pa spyan ras gzigs kyi rdo'i sku cho 'phrul can zhig yod pa des bod yul du song zhig /
rgyal po zhig la brten nas mang po la phan par 'gyur ba'i lung bstan byung ba bzhin dang por bal por phebs /
der paN+Ti ta chen po shI la sA ga ra las byang chub sems dpa'i spyod pa la 'jug pa'i lugs kyi byang chub mchog tu sems bskyed pa gsan /
me pho rta'i lo la bod du phebs /
lha sa dang yar klungs su yang yud tsam phebs te chos zhu ba cher ma byung /
slar bal yul du thegs /
der 'phags pa shing kun shAn+ta bu'a? ri'i gtsug lag khang du bzhugs pa'i tshe dang por bla ma sangs rgyas dbyangs byon /
de nas dpal sha ba ri dbang phyug byon nas der dkyil 'khor gyi 'khor lo sprul /
spyir bde mchog gi dbang bskur gnang /
bye brag tu zab mo'i dbang phyi ma la brten nas mi 'gyur ba'i bde ba brnyes /
slar yang si tu rab bstan pas bod rgyal ba zhes bya ba pho nyar btang ste spyan drangs nas rgyang rtser phebs /
de'i tshe smra ba'i khyu mchog chen po rong ston thams cad mkhyen pas zhabs kyi padma la gtugs /
dge ba'i bshes gnyen gzhan ci rigs pa dag dang bcas pa la gdams pa 'ga' re gnang /
slad kyis lha sar phebs /
de nas srin po rir smra ba'i seng ge chen po dang dpon slob lhan cig tu bzhugs pa la chos kyi rgyal po chen po grags pa 'byung gnas pas spyan drangs te /
chos grwa chen po rtses thang du thogs shig bzhugs /
der chos kyi rgyal po grags pa 'byung gnas pa dang de'i blon po chen po dag gis bde mchog lU yi pa'i bka' so sor gsan /
slar yon mchod lhan cig tu gong dkar phyogs su thegs /
de'i tshe srin po rir mi g.yo ba bla na med pa'i bka' gsan /
de na bzhugs pa'i bde mchog gi sku bcom ldan 'das dngos su gzigs /
de nas paN chen rin po che dpon slob kyis spa gror byon nas der thogs shig bzhugs /
der padma saM b+ha ba dang mjal /
slad kyis me pho 'brug gi lo la sne gdong du phebs /
de nas dus mi ring bar rtses thang du bzhugs nas snar thang mkhan chen bsod nams mchog grub pa /
chen po grags bzang pa dang chen po blo gros rgyal mtshan pa /
thel ba mkhan chen kun rgyal ba /
smra ba'i dbang phyug chos kyi grags pa rnams kyis gtsos pa'i bdag cag sde snod 'dzin pa sum cu rtsa gnyis la /
slob dpon chen po dpe med 'tsho'i lugs kyi yan lag drug gi man ngag tshang bar gnang /
sngon bu rin po ches dpe med 'tsho'i lugs kyi man ngag  thar pa lo tsA ba la gsan te /
de'i sor bsam gnyis po tsam ma gtogs srog rtsol sogs paN+Ti ta gzhan gyi lugs yin /
'dir yag lag drug ka dpe med 'tsho'i lugs yin pas bka' drin chen pos khyab par mdzad de /
de'i brgyud pa ni spyan ras gzigs /
slob dpon dpe med 'tsho /
dpal 'dzin dga' ba /
'od byed lha /
grub thob nyi ma dpal ye shes /
chos 'byung zhi ba rat+na rak+Shi ta /
mi dbang blo /
phyogs grol /
shAkya rak+Shi ta /
rje legs skyes /
sangs rgyas dbyangs /
des chos kyi rje rin po che paN chen la gnang ba'o / /
rtses thang du yan lag drug gi khrid rdzogs rjes su mi g.yo bla na med pa'i dbang bka' dang gzhung drug la brten pa'i phag mo'i byin rlabs rnams kyang gnang /
de'i lo phyi ma la chos kyi rgyal po grags pa 'byung gnas pa la slob dpon a b+ha ya'i lugs kyi rdo rje phreng ba'i dbang dkyil 'khor bzhi bcu rtsa lngar byas nas rdzogs par gnang ste /
de'i brgyud pa ni /
rdo rje 'chang /
badzra yo ge ni /
a b+ha yA ka ra /
nA ya kA bU dA /
da sha ba la shrI bi khyA ta de baH /
shrI b+ha dra /
la li ta badzra /
d+ha rma gup+ta /
rat+nA ka ra /
padma badzra /
rat+na kIrti /
sangs rgyas dbyangs /
chos kyi rje paN chen rin po che'o / /
chos kyi rgyal po chen pos dbang gsan pa'i rjes la dkyil 'khor de nyid du sde snod 'dzin pa chen po gsung rab la dbang gyur pa du mas kyang dbang tshang bar zhus /
de'i tshe chos kyi rgyal po grags pa 'byung gnas pa 'khor sde snod 'dzin pa  lnga tsam dang bcas pa la 'grel chen man ngag snye ma'i lung stsal ba'i brgyud pa ni /
a b+ha ya /
nA ya ka /
rat+na bud+d+hi /
chos sbas /
lhan skyes grags /
d+harma shrI /
shAkya rgyal mtshan /
ngag dbang grags /
rin chen grags /
paN chen rin po che'o / /
de nas slar mnga' bdag gi gdan 'dren sogs dang sbyar nas skyi rong gi lam las bal por phebs /
rdo rje'i gdan du bla ma chen po sangs rgyas dbyangs kyi sku chen po bzhengs pa la sogs pa'i ched du thegs par bzhed na'ang /
bod kyi rgyal po'i bla mar gyur to zhes pa'i grags pa chen po la brten /
gcan phreng ba'i sgug sdod sogs kyis thegs bzhugs ni bshol /
rdo rje'i gdan pa mchod pa 'bul mi gnang /
bal po nyid du sangs rgyas dbyangs kyi sku tshab rdo rje 'chang gi gser sku khyad par can bzhengs pa sogs dang /
bar bar du chos ji ltar rigs pa gsung ba sogs gzhan don kyang bag re gnang /
gtso bo ni sgrub pa snying por mdzad pa'i rnam thar 'gran zla med pa 'ba' zhig gis dus 'da' bar mdzad pa yin no /
yang phyis chu mo bya'i lo la bod du phebs /
lam du byang pa yab sras 'khor dang bcas pa mang po la yang bde mchog gi dbang sogs lam bar rnams su chos mang po rim par gnang zhing /
yar klungs su phebs nas bdag po chen po kun dga' legs pa 'khor dang bcas pa dang gzhan yang smra ba'i dbang phyug bsod nams rnam par rgyal ba sogs sde snod  'dzin pa chen po du ma la yang yan lag drug gi khrid rdzogs par gnang /
gzhan kha cig la phag mo'i rdzogs rim kyang gnang ba mdzad /
gzhan yang rtses thang /
gsang phu /
gung thang sogs su dge 'dun spyi la tshogs chos gnang ba dang /
yul so so'i 'gro ba phal mo che byang chub tu sems bskyed pa la 'god pa la sogs pa'i sgo nas srid pa mtha' can du mdzad cing /
gdan sa thel la sogs par spyan drangs /
thugs dam gyi mtshan ma khyad par can gzigs pa la sogs pa rang gzhan gyi don rgya chen po mdzad de /
dus phyis skor bod du paN+Ti ta byon pa la phrin las che shos su snang zhing /
khyad par rdo rje theg pa'i nges don gyi bstan pa la srog 'thud pa lta bu'i bka' drin mdzad /
phreng ba'i dang po 'jam pa'i rdo rje'i dkyil 'khor la sogs pa'i dbang 'ga' zhig kyang gnang /
khyad par du dus kyi 'khor lo'i yongs su rdzogs pa'i dbang rgyud 'grel nas ji ltar bshad pa bzhin las /
cho ga gzhan gyi cha yang cung zad dang bcas te gnang ba'i brgyud pa ni /
dang po'i sangs rgyas /
zla ba bzang po nas rigs ldan rnam rgyal /
dus zhabs pa che ba /
chung ba /
shAkya seng ge rgyal mtshan /
gau ta ma shrI /
ma d+hang+ka ra swA me /
rat+na mang+ga la /
'dzin nA lang+ga re /
swA mi ma ti mAna /
shAkya rak+Shi ta /
su dzA ta /
sangs rgyas dbyangs /
chos kyi rje paN chen rin po che'o /
de ltar paN chen rin po che 'dis ni rgyud grel chen po'i bshad pa gnang ba'i skabs ma byung yang /
dus kyi 'khor  lo'i bskyed rdzogs gnyis ka'i gdams pas phyogs 'di rang la sos pa bzhin du mdzad de shin tu bka' drin che'o /
dus phyis lo tsA ba mkhas pa bsod nams rgya mtsho'i sdes bal yul du bgrod nas paN chen rin po che'i zhal gyi gdams pa shin tu mang ba lag tu blang ba dang bcas /
nyams su myong ba dang bcas par mang du gnang ba rnams ni khong nyid la dri bar bya'o / /
gzhan yang slob dpon nag po ba'i dpyid kyi thig le'i 'grel pa /
sngar rgyas bstan bcu'i 'grel pa las ma 'gyur ba rdzogs par bsgyur nas lung yang gnang /
phyi res chos kyi rje rin po che spyan snga ngag gi dbang phyug gis zhu ba po mdzad nas dril bu rim lnga'i khrid mdzad cing /
gzhung la bshad pa yang gnang ste /
sngar bod na yod pa'i rim lnga ni mtshan ma dang bcas pa yin la /
'dir ni mtshan ma med pa'i rdzogs pa'i rim pa nyid yin no /
'di'i brgyud pa ni /
rdo rje 'chang /
rdo rje rnal 'byor ma /
rdo rje dril bu pa /
rus sbal zhabs /
dza lan+d+ha ri pa /
nag po pa /
bzang po zhabs /
rnam rgyal zhabs /
til+li ba /
nA ro pa /
rnal 'byor dbang po'i thig le /
padma dkar po /
sa 'dzin /
dge ba'i blo /
sangs rgyas ye shes /
rje chen po legs skye /
phyogs grol /
chos kyi grags pa /
rin chen grags pa /
chos kyi rje paN chen rin po che'o /
gzhan yang lU yi pa'i rdzogs rim sangs rgyas 'char ba dang /
kye'i rdo rje'i rdzogs rim snying po brgya pa Ar+ya de bas mdzad pa dang /
de'i 'grel pa he ru ka de bas mdzad pa rnams dpal bsod nams rnam par rgyal ba sogs la gnang zhing so sos legs par bsgyur ba sogs bod du chos kyi phrin las rgya chen po mdzad /
slar yang bla ma dang lhag pa'i lha'i lung bstan bzhin bal por thegs /
go pi tsan+d+ra'i dgon par sgrub pa snying por mdzad pa'i rnam par thar pas /
grub chen lU yi pa sogs dang mjal zhing mnyes par mdzad pa dang /
bal yul gyi slongs mo ba mtha' dag ni nar ma'i 'tsho ba sbyor ba sogs zang zing gi sbyin pa dang /
skal ba dang ldan pa rnams ji ltar rigs par chos kyis kyang tshim par mdzad nas /
nyid kyi dgung lo gya lnga pa sa pho byi ba'i hor zla brgyad pa la nged dga' ldan du 'gro ba'i ston mo cig byed gsung nas /
bal po'i 'ju 'ju thams cad dang /
slongs mo pa'i tshogs dang bcas pa la ston mo rgya chen po gnang /
de nas gzung ste hor zla bcu gcig pa'i bar me tog gi char dang /
sa g.yo ba dang /
gzims khang la 'ja' zug pa sogs ji snyed cig byung snang zhing /
khyad par hor zla bcu gcig pa'i tshes bco brgyad la chos gsung ba'i sku 'khris kyi bar snang la yon chab 'o ma ltar dkar ba'i chu'i rgyun 'bab pa dang /
nyi shu gnyis kyi nam phyed kyi bar slob ma dam tshig can rnams dang lhan cig tshogs kyi 'khor lo'i kun tu spyod pas mchog tu dgyes ches par rol bzhin du zab mo'i chos dang ma 'ongs pa'i mdzad pa lung bstan pa sogs rgya cher stsal te /
gzims  chung du byon nas bsam gtan gyi stan la rdo rje'i skyil mo dkrung gis bzhuT te /
sku drang por bsrang nas mkha' spyod du gshegs pa'i tshul bstan /
nyi shu gsum gyi srod kyi cha la dur khrod ra ma do lir sku gdung zhugs la bzhen pa'i slad du spyan drangs pa'i tshe /
bal po'i yul mtha' dag snang ba chen pos khyab pa dang /
zhugs kyi me lce'i rtse mo 'ja' tshon dang 'dres te nam mkha'i mthongs mtha' med du song ba sogs thams cad kyis mngon sum du gyur pa'i cho 'phrul chen po bsam gyis mi khyab pas /
bal po ba lang dang 'dra ba rnams kyang ris med du dad par gyur cing /
thar pa bla na med pa'i skal ba can du mdzad par snang ste /
bdag nyid chen po 'di ni rgyud sde rin po che dag las gsungs pa'i slob dpon du mi 'os pa'i skyon du bya ba ji snyed pa dag dang ni bral /
yon tan du bya ba ni ma tshang ba med par yongs su rdzogs shing /
khyad par du /
dpal dus kyi 'khor lo'i rgyud las 'dod pa'i dngos grub ster pa po dpal ldan bla ma zhes gang gsungs pa'i mtshan nyid thams cad ma tshang ba med par yid ches pa las /
bdag cag rnams kyi bla na med pa'i skyabs gcig pu bar gyur pa yin no / /
de la lo tsA ba chen po bsod nams rgya mtsho'i sde zhes bya ba ni sngon gyi skyes pa'i rabs kyi phreng ba rnams su yang tshogs gsum gyi spyod pa mu med pa spyad cing /
sems can gyi don gyi phyir zhugs pa mthar phyin pa /
spangs pa dang ye shes phul du dbyung du med pa'i mngon par byang chub pa brnyes  par gyur kyang /
nyam nga ba'i 'khor ba'i rgya mtsho kun rtog gi rlabs brgyas kun 'khrugs pa /
nyon mongs pa'i klong dang las gyi chu srin gyis gtams shing /
nye bar len pa'i phung po'i rta gdong gis yongs su bskor ba'i nang du bying ba'i mgon med pa rnams la mkhyen brtse'i ba dan rnam par bsgreng ba dang ldan pa'i phrin las kyi gru gzings legs par bshams te /
gdul bya don mthun rnams thar pa'i skam sar sgrol ba la brtson pa'i ded dpon sems dpa' chen po'i tshul 'dzin par gdon mi za ba nyid las /
thun mong ba'i gdul bya rnams kyi snang ngor skal ba mnyam par ston pa'i sku'i skye ba yongs su gzung ste /
bstan pa la bya ba mdzad pa'i tshul kyang don brgyad kyis shes par bya las /
dang po grub pa'i rigs brgyud du skye ba yongs su gzung ba ni /
de yang ngan lam btsan po 'od kyi dkyil 'khor can zhes bya ba ma smad pa'i rigs dang /
gdung ni rog ste /
sngon chos skyong ba'i rgyal po khri srong lde btsan gyis bstan pa 'dzugs pa'i slad du mkhan po bo d+hi sa twa dang rig 'dzin padma spyan drangs te sad mi mi bdun rab tu byung ba'i nang nas ngan lam rgyal ba mchog dpyangs shes bya ba dpal rta mgrin gyi grub pa brnyes pa'i rgyud la mkhas grub kyi skyes bu dam pa bar ma chad par byon pa'i nang nas mkhyen pa dang grub pa phul du byung ba'i rig pa 'dzin pa chen po bsod nams 'od zer dang /
yum rang bzhin gyi TA ki ma dpal ldan 'dzom ba  zhes bya ba la sras lcam sring lnga 'khrungs pa'i thu bor mngal yongs su 'dzin par mdzad de /
de nyid kyi tshe na yum gyi mnal lam du gser gyi rdo rje rtse lnga ba chu mig nas rnyed pa dang /
lus sems bde bas khyab cing /
nyi ma'i 'od zer gyis rtag tu 'tsho ba dang /
'ja' tshon gyis skor ba /
rol mo'i sgra snyan pa du ma grag pa sogs ngo mtshar ba'i ltas dang bcas bzhin du /
khro mo zhes bya ba shing pho 'brug gi lo'i hor zla bcu pa'i tshes nyi shu lnga la yar klungs btsan thang gi khyams khang gsar zhes bya bar bltams pa'i cho 'phrul bstan te /
phun sum tshogs pa'i 'byor pa'i khyad par gyis kyang 'phel zhing rgyas par gyur la /
dpal 'byor rgya mtsho zhes bya bar mtshan gsol te /
slad kyis gsang phu brag nag gi rin po che pa mgon rgyal bas bsod nams rgya mtsho'i sde zhes bya ba don dang mthun par mtshan gsol ba 'di nyid thams cad du grags shing /
'byor pa rgya mtsho'i dbus su bkur sti'i khyad par du mas bskyed bsrings te chu nang gi padma ltar skye bo thams cad kyi mig gi bdud rtsi lta bur gyur to /
gnyis pa gzhon nu'i spyod pa ngo mtshar ba ji ltar bstan pa'i tshul ni /
bltams ma thag pa ma ma'i pang du 'tsho ba'i dus nyid nas kun gyi yid du 'ong zhing /
dad gshin pa'i kun tu spyod pas phal gyi spyod tshul las ring du song ba dang /
lo bzhi lnga bzhes pa'i tshe bsam yas su phebs pa na dbu rtse riT gsum la soT pa'i rten rnams spyan lam du gziT ma thag par phyag mchod kyi  khyad par mang po dang /
nges 'byung dang dad pa bla lhag tu 'khrungs pa'i sku las ba spu ldang zhing spyan chab bsil ba /
skabs 'gar rtsed groT kyi khye'u mang po la 'khor ba dang ngan song gi sdug bsngal gyi khyad par dang /
de las nges par 'byung ba la yid bskul ba'i chos ston pa /
klog yig la soT pa rnams kyang de dang de'i slob dpon las lhag par mkhas pa dka' ba med par thugs su chud /
bzlas pa dang zhal ton du bya ba ji snyed pa'ang sgrigs chags su mdzad /
yum snyan ngag la dgyes pas tshig don phul du byung ba'i snyan ngag brtsams te 'bul ba dang /
rdzogs pa'i rim pa'i ting nge 'dzin gyi goms pa brtas pa'i dbang gis bsam gtan gyi gnas pas gnas shing /
yul snang gi 'char sgo rab 'byams shar bas de nyid kyi ngang du rgyun ring du 'da' ba dang /
thams cad du dkon mchog gi drung du mchod bshoms mdzad pa sogs dge ba'i mdzad pa chen po rnams kyis kyang sgrub par dka' bas dus 'da' ba las /
btang snyoms su gyur pas nam du yang mi 'da' ba yin no /
gsum pa bstan pa la rab tu byung zhing thos pa mi zad ba tshol ba lhur mdzad pa ni /
dgung lo bdun bzhes pa'i tshe /
rong ston pa smra ba'i seng ge dpon slob bsam yas su phebs te chos 'khor bskor ba'i chos rar thegs te gus pa chen po mdzad cing /
'khor ba'i sdug bsngal me 'obs lta bu'i ngang tshul las nges par byung nas /
bstan pa la rab tu 'byin par dgongs te /
rong ston chos rjes mkhan po /
dwags  po bkra shis rnam par rgyal bas slob dpon /
dka' bzhi pa shes rab dpal ldan gyis dus bsgo ba byas te rab tu byung /
de'i tshe mkhan po'i gsung gis /
'di la bstan pa rab 'byams la mnga' mdzad pa'i skyes bu dam pa cig 'ong ba yin gsung ba'i dbugs dbyung ba dang lhan cig shAkya rin chen du mtshan gsol /
de nas nyid kyi sku zhang slob dpon ngag dbang ba la brten te rnam 'grel dang /
phar phyin gyi slob gnyer mdzad pa'i tshe'ang /
zhogs re zhing rnam 'grel gyi gzhung shog gsum ma thugs su chud pa dang /
gzhung rnams ches byang ba rkang pa re re nas lugs zlog tu thon pa sogs kyi sbyang ba'ang mdzad de /
dgung lo bcu gsum pa la dpal rtses thang gi chos grwar phar tshad kyi bshad pa gsar pa'i dga' ston spel bas /
'dus pa thams cad ngo mtshar gyi gnas la bkod /
tshul des chos kyi rgyal po grags pa 'byung gnas thugs phrogs te /
btsun chung 'di la nga'i bu tshab 'chol ba yin gsung ste slob gnyer gyi bdag rkyen mdzad nas /
chen po dpal 'byor rgya mtsho ba la sbyar te dka' bcu'i gzhung chen po rnams la nan tan du mdzad pa'i tshe'ang nyin mtshan mang por sbrel te brtson pas dus 'da' ba las cung zad tsam yang mi mnal ba dang /
nyin re zhing gzhung chos mi gcig pa bdun re gsungs pa la skyar chos mdzad pas mda' tshad nyi shu rtsa grangs kyi khyon skyor ba la dka' gnas med par 'khyongs pa /
thegs lam chibs thog tu bshes spring gi gzhung la  thugs 'dzin gnang bas rta chags cig gi cha la thugs su chud pa sogs /
brtson pa dang /
sbyor ba dang /
skye bas thob pa'i shes rab phun sum tshogs pa'i mdzad pa ngo mtshar bas dus 'da' bzhin du /
dgung lo nyer gcig pa la dpal rtses thang gi tshogs su byams chos lnga /
dbu ma rigs tshogs /
rin chen phreng ba /
bshes spring /
spyod 'jug dbu ma rtsa 'jug bzhi brgya pa /
mngon pa gong 'og phung po lnga'i rab byed /
mdo rtsa /
me tog phreng rgyud /
sum brgya pa /
so thar gyi mdo /
tshad ma sde bdun mdo dang bcas pa /
rigs gter rnams kyi gzhung bzhes te /
bshad pa zla ba mang po sbrel te mdzad pas /
mkhas pa thams cad mgu ba bskyed /
khyad par chos rgyal grags pa 'byung gnas pa thugs lhag par gang ste /
nged rang gis bdag rkyen byas nas re ba las lhag par blo khengs pa 'di gcig pu yin /
da ni 'dis bdag gi yongs 'dzin 'ong bar 'dug gsung nas dgyes par mdzad do /
sku'i skye ba 'di la gsang sngags kyi dkyil 'khor du dbang thog mar nod pa ni /
sku phra ba'i dus rje nyid kyi yab rig pa 'dzin pa chen pos dpal 'khor lo chen po'i dkyil 'khor du dbang bskur te /
gsang mtshan mi bskyod rdo rjer gsol /
gzhan yang gur zhal la sogs pa'i rjes gnang mang po dang /
dpal dus kyi 'khor lo la sogs pa'i bka' mang du gsan no /
de nas grub mtha' dang sde ris la sogs pa'i ris su mi 'byed par bstan pa rab  'byams kyi thos pa yongs su tshol bas mkhyen rab kyi blo gros yongs su 'gengs par bzhed nas /
na len drar thegs te rong ston smra ba'i seng ge las byams chos lnga /
dbu ma rtsa 'jug spyod 'jug 'dul ba me tog phreng rgyud /
sgom rim gsum sogs kyi bshad pa /
phar phyin dang dbu ma lta khrid sogs khrid phran mang po /
rje bkra shis rnam par rgyal ba la phar tshad /
dbu ma skor /
kye rdor yab yum gyi bka' sogs /
rngog bdun rgyud kyi tha ma rngog byang chub dpal ba las rngog dkyil bdun sogs kyi bka' dang /
rjes gnang mang po /
dmar ston rgyal mtshan 'od zer las kyang gsang sngags kyi bka' rjes gnang mang po /
snar thang mkhan chen bsod nams mchog grub pa las sa sde lnga'i lung sogs /
mkhan chen kun rgyal ba las rdo rje phreng ba dang /
kr-i ya sa mu ts+tsha sogs dbang bskur rab 'byams /
lam 'bras /
u rgyan bsnyen sgrub /
chos drug phyag chen la sogs pa'i khrid rab 'byams /
rgyud 'bum la sogs pa'i lung rab 'byams /
sgron gsal la sogs pa'i bshad pa rab 'byams /
'tshur phur thegs te 'jam dbyangs don grub 'od zer ba la dpal karma pa'i chos kyi rgya mtsho ji snyed pa'i /
dbang /
lung /
man ngag bshad pa /
slob dpon ye shes rgya mtsho ba dang /
bran nag tu thegs nas rje rin chen rgyal mtshan pa la /
dus kyi 'khor lo la sogs pa gsang sngags phyi nang gi dkyil 'khor mang por dbang dang bshad pa /
'gos  lo tsA pa gzhon nu dpal gyi drung du phar phyin dang /
bka' gdams gzhung drug snga 'gyur gyi dbang dang rjes gnang mang po /
khyad par lo tsA'i skad dod dang /
sgra'i sa ris /
dpal dus kyi 'khor lo dang /
sgron gsal /
kye rdor sogs rgyud sde'i bshad pa ji snyed pa gsan te /
nyin gang du bshad pa mdzad pa thams cad kyi dgongs don dril te bskyar bcag mdzad pas /
mdo sngags rab 'byams la don dang mthun pa'i mkhas pa chen por gyur la /
gzhan yang /
snyan dngags dang /
gso ba dang /
bzo rig pa la sogs pa mkhas pa la 'os pa'i rig gnas rnams la'ang ches byang bar mdzad /
gsang sngags kyi phyag len gar dbyangs bri thig la sogs pa'ang mkhas pa'i phul du gyur pa dka' ba med par mkhyen /
lhag par rgya gar shar phyogs sat+na ga ra'i paN+Ti ta chen po nags kyi rin chen bod du phebs pa'i drung du bsnyen te /
rdo rje theg pa'i lam thams cad kyi mthar thug rnal 'byor yan lag drug pa sogs khrid dang /
paN chen nyid kyis gang la brten nas dngos grub brnyes pa'i lhag pa'i lha dpal sdom pa bcu gsum ma dril bu lugs dang /
dus kyi 'khor lo la sogs pa'i dbang /
rjes gnang sogs dang /
paN chen bal bor thegs pa'i zhabs phyir 'dol kha par thegs te /
Ar+ya de ba'i snying po brgya pa sogs bshad pa'ang rgya cher gsan cing /
dpal dus kyi 'khor lo'i rgyud 'grel yongs su rdzogs pa gnang ba ma byung 'dug na'ang dka' gnas kyi bshad pa  zhus lan dang bcas te rgya cher stsal bas /
nges pa mtha' dag thugs su chud de phyogs 'dir dus kyi 'khor lo la lhag par bka' drin du gyur /
phyis rje thams cad mkhyen pa byams pa gling ba chen po'i zhal snga nas dang /
dpal karma pa zhwa dmar cod pan 'dzin pa bzhi pa las kyang dbang lung gdams pa bshad pa mang po gsan te /
bla ma mkhas shing grub pa brnyes pa sum cu tsam nye bar bsnyen pa las /
mang du thos pa rgya mtsho'i pha rol du son te mkhas pa'i grags pas sa thams cad du khyab par gyur to / /
bzhi pa bsnyen par rdzogs pa dge slong gi dngos po brnyes pa ni /
dgung lo nyer gnyis pa'i thog tu /
kha che paN chen gyi sdom brgyud dri ma med pa tshogs chen pa'i mkhan chen don grub dpal bas mkhan po /
las kyi slob dpon rje 'gos lo tsA ba gzhon nu dpal /
gsang ste ba chen po dpal 'byor ba ste /
dge 'dun nyi shu'i tshogs kyi dbus su zhugs pa yongs su rdzogs pa dge slong gi dngos po brnyes te /
'phags pa dgyes pa'i tshangs par spyod pa mchog dang yang ldan par gyur to /
y /
lnga pa bsam pa las byung ba'i mkhyen rab kyi sgo phye ba ni /
sngon du gsan pa rgya chen po rnams mdzad pa'i dus de dang der yang thos tsam ma yin par tshig don du ma'i sgo nas rnam par brtags shing dpyad la /
bla ma rnams kyi drung du zhus shing gtan la 'bebs pa dang /
mkhas par grags pa rnams dang brtsod cing brgol ba la sogs pa'i sgo nas gsung rab  mtha' dag gi dgongs pa dpyis phyin par thugs su chud par mdzad la /
gzhan yang rtses thang /
bsam gtan gling /
pho brang 'um bu bla mkhar /
rgyal bzangs /
bsam yas 'chims phu /
khrims khang gling /
brag lha klu phug la sogs par sku mtshams kyi nges pa la bzhugs nas /
bka' 'gyur la sogs pa'i gsung rab mtha' dag gi gzigs pa stsal ba dang /
de dag gi tshig don gyi cha rnams kyang legs par bsams byung gi ngo bor bskyed par mdzad de /
dpal rtses thang na bzhugs pa dang /
las stod byang na bzhugs pa'i bstan 'gyur kyang lan gnyis dang /
bu ston zhabs dang /
de nyid 'dus pa sogs bod yig ji snyed pa sogs /
mdor na gang du thegs pa'i sa phyogs de na gsung rab che phra ci dang ci bzhugs pa thams cad la gzigs pa stsal bas /
shes bya'i gnas mtha' dag gi nor bus yongs su gang ba'i blo gros kyi rgya mtsho nyin re zhing ches cher 'phel bas /
thar pa la re ba brtas pa rnams gtso bor gyur pa'i yid can mtha' dag gi re ba yid bzhin du skong ba'i rin po che dbang gi rgyal po lta bu'i thams cad mkhyen pa chen por gyur to / /
drug pa byin rlabs kyi stobs kyis dbugs dbyung ba ji ltar brnyes pa ni /
mchog gi dngos grub brnyes pa'i tshul bstan pa ste /
de yang dam pa 'di ni sa chen po la bzhugs pa'i sems dpa' chen po mngon par byang chub pa'i go 'phang mngon par brnyes bzhin pa nyid bsams bzhin du skye ba'i cho 'phrul ston par mdzad pa nyid las /
gzhan ngor ston pa tsam nyid na'ang /
sku na gzhon nu nas nges don la thugs phyogs pas /
dam pa rnams las khrid kyi rnam pa mang po gsan cing nan tan gtso bor snang bas yon tan gyi khyad par mang po mngon du gyur la /
rje 'gos /
mkhan chen kun rgyal ba /
'tshur phu 'jam dbyangs go shrI rnams kyi drung du chos drug gsan te thugs nyams su bzhes pas gnas lugs phyag rgya chen po'i rtogs pa phyin ci ma log pa 'khrungs /
dpal mkha' 'gro rgya mtsho'i dkyil 'khor du dbang bskur ba nod pa'i tshe ye shes lhag par yang phebs pa'i byin nyams chen po dang /
brag nag tu rje rin chen rgyal mtshan pa la rnal 'byor rgyud kyi dbang gsan pa na snod bcud thams cad dpal rtse dbyings gsum gyi dkyil 'khor chen por dag pa'i snang ba'ang shar /
phyis dpal karma pa zhwa dmar cod pan 'dzin pa dpal chos kyi grags pa'i zhal sngar rngog dkyil bdun gyi dbang 'bul ba gnang ba'i tshe /
rngog dkyil bdun ka yongs su rdzogs pa'i mtha' 'ja' 'od kyis bskor ba'ang zhal gzigs /
tsa ri tra'i gnas chen por gshegs pa na zhing skyong gis sku dngos su bstan te phrin las bsgrub pa dang /
gnas kyi khyad par rnams phyi nang gzhan gsum gyi nges pa dang mthun pa'i dpa' bo dang TA ki'i rang zhal du dag pa'ang mngon du gyur /
gnas der mtshan ldan thod par bdud rtsi ril bu lan gnyis su bsgrubs pa'i tshe'ang sman dris nang thams cad khyab pa dang /
sings bu'i rdza ma las bdud rtsi zad du med pa'ang  byung /
lho brag mkhar chur rdo rje nam mkha' lding gi mtshan ma brnyes pa dang /
gro bo lung du skyes mchog mar pa dang mjal te byin gyis brlabs pas /
byang sham b+ha la chos kyi pho brang na /
btsun mo lnga brgya'i dbus na bzhugs /
dus da lta kho bo'i mdun du byon /
khyed skal ldan yod na mthong lags sam /
zhes pa'ang mgur du bzhengs /
gnas chen de rnams dang /
sham bu /
rgyal po'i khab /
chu bar /
'tshal min /
bsam gtan gling la sogs pa'i gnas rnams su /
thugs dam brnyes pa'i gsung mgur kyang ji snyed mdzad de /
tshig don gang gi sgo nas kyang thams cad ya mtshan du 'dzin /
mnal lam du bsnyad pa'i zol gyis 'gos lo tsA ba gzhon nu'i zhabs /
'gro mgon phag mo gru pa dang /
dpal che mchog la sogs par gyur te chos gsungs shing tshogs kyi gtso bo mdzad pa dang /
'gos gzhon nu'i zhabs kyi smin mtshams nas du ba cig byung ba /
de mthar nam mkhar khyab par song ste de la ched du gzigs pas stong gzugs kyi snang ba rab 'byams mthong ba yin gsung ba dang /
phyis dpal byams pa gling pa chen po'i drung du gnas brtan gyi smon lam chen mo'i lung gsan pa'i tshe /
ston pa gnas brtan rnams dang bcas pa snyan par dngags? pa'i yul bkod ji lta ba bzhin du'ang gzigs /
gnod sbyin rdo rje bdud 'dul gyis dngos su phrin las bsgrubs shing /
chos kyi rgyal po byin ha ras bstan pa'i bdag por gyur pa'i 'jwa sa'ang phul /
byams pa  gling gi mchod rten chen mo'i nang bskal bzang gi sangs rgyas stong gis 'bru'i phung po ltar gcer te gang bar bzhugs pa'ang mngon sum pa lta bur gyur /
rje btsun 'jam pa'i dbyangs kyis phyag g.yas pa gser gyi mdog can brkyang ste spyi bor bzhag nas byin gyis brlabs /
dpal byams pa gling pa chen po dga' ldan nas gshegs te brda dang brda'i chos kyang mang du gsungs /
paN chen rin po che paN+Ti ta dang rnal 'byor pa dang lha'i cha byad du mas yang dang yang du mjal zhing /
paN chen nyid dga' ldan du gshegs pa dang /
tsa ri g.yu mtsho la thegs par bskul ba sogs /
lung bstan dang /
chos gsungs pa dang /
sras kyi thu bor dbang bskur zhing /
thugs dpal be'u gnang ba sogs ji snyed mchis la /
dngos su'ang bla sgrub gnang ba'i thod rten nya phyis kyi mdog tu gyur cing /
de nyid la paN chen rin po che'i sku shin tu gsal ba rang byon du'ang byon /
byams pa gling gi mchod rten chen mo'i phyi nang gi chos thams cad ye shes kyi gzigs pa la dag pa'i 'khor lor gsal bas /
chos sku rtog bral byang chub sems / /
byang phyogs so bdun rnam dag pa'i / /
gzugs brnyan mchod rten cher snang ba / /
chos sgo brgyad khri bzhi stong 'char / /
rdul phran mthar thug cha la'ang / /
dag pa'i zhing khams bsam mi khyab /
khyed skal ldan yod na mthong lags sam / /
nga rnal 'byor gyi mig la mngon sum snang / /
zhes kyang mgur du gsungs /
mkhan chen kun rgyal ba'i  drung du sbyor drug gi khrid kyi lung gsan pa tsam gyis rtags bcu yongs su tshang bar gzigs pa dang /
sku lus bde bas gang ba'i nyams kyi 'gyur ba ngo mtshar can byung bar snang zhing /
ding rir dam pa'i sku gdung dkar ru la gzigs snang tha dad 'ong ba las /
sku ngo bo ston pa'i sku dang /
me long du shar ba de dam pa nyid kyi sku bal thul ma ji lta ba'i spyi bor byang chub chen po'i mchod rten chung ngu yod pa /
de'i smin mtshams nas thig le cig byung ba'i nang du stong gzugs kyi snang ba rab 'byams gzigs pa sogs grub pa'i mtshan ma rgya chen po mngon du gyur snang la /
stong gzugs kyi snang pa rab 'byams zhes lan mang por 'byung ba 'di las na /
bskyed rdzogs kyi lha dang sangs rgyas byang sems dag pa rdul gcig gi steng na rdul de snyed kyi grangs dang mnyam par bzhugs pa'i ye shes kyi 'khor lor dag pa thams cad ye shes kyi gzigs pa la mngon sum du gyur bar gor ma chag mod /
de lta na'ang lho gro bo lung gi zangs phug tu bal bor mchog gi dngos grub brnyes par 'gyur ba'i lung bstan pa nas rang byin brlabs la sogs pa'i ting nge 'dzin rnams la brtan pa thob par dbugs dbyung ba dang /
bal por thegs te /
grub pa'i dbang phyug nags kyi rin po ches bcu gsum gyi bdag nyid can gyi bcom ldan 'das sdom pa'i dkyil 'khor chen po phyi nang gsang ba dbyer med pa'i bdag nyid can du dbang gi ye shes lhan cig skyes pa mngon du bstan te /
rim pa bzhi pa'i 'od  gsal lam /
ting nge 'dzin gyi yan lag mngon du brnyes pas chen po la gnas pa'i byang chub sems dpa' chen por gyur te /
grub pa'i 'khor lo sgyur ba chen po'i chos kyi rgyal srid la bzhag nas /
mchog gi gnas la dbugs 'byin pa chen po brnyes pa'i bar ni /
rje nyid kyi gsung mgur las /
de la nyi sgrol byed kyi ni / /
sa ga'i zla bar lho phyogs rgyud / /
gro bo'i klungs kyi tam mra'i khyim / /
TA ki'i dga' ston gyis gang tshe / /
sa li'i snye ma zung smin pa'i / /
dus la khyod 'dod 'bras bcas shes / /
sprul pa'i sku yis lung bstan pa / /
de 'dra de ni mngon sum zhes / /
dbugs 'byin dang po'i nges pa'o / /
de nas sa skyong nag ba can / /
chags bral phyogs kyi rigs ldan dus / /
ku la sham+bur tsaN+Ti kas / /
rang byin brlab pa'i gzi bskyed tshe / /
kA ka'i thal ba mgo bor lhung / /
pha dang phrad par 'dod pa'i bu / /
'jigs bcas nyam ngar bcas so skad / /
de yis sngangs bzhin slar yang ni / /
rak+ta ga ru Tar gyur lus / /
phyogs bzhi'i chu 'dzin bsdud pa can / /
yul kun gang ba'i rgyun 'bebs mthar / /
kA la rU pa'i gzugs ston pa / /
grags pa min pas las bcil nas / /
mchog 'dod nges pa'i brda gsang zhes / /
dbugs 'byin thob pa gnyis pa'o / /
sa skyong nyid kyi chu stod can / /
dkar ba'i rgyal ba dbus ma la / /
lho phyogs rin po che'i gling du / /
mes po mdog gnag ri dwags dgra / /
b+hik+Sha rA ba rang gi pha / /
phreng bar spel bas byin  brlabs nas / /
shing khyim sgo glegs kyis bskor bar / /
mig mngas ma yis bder bskyangs pa / /
rang gi slob mas gsang bar bskul / /
'di ni btsan thabs nges pa'i brda / /
tshogs spyod rigs pa min zhes gsung / /
mchog gi dbugs 'byin gsum pa'o / /
de nas pha yul snyeg 'dod bu / /
don mthun bzhin du chas pa las / /
sa skyong dbyug pa 'dzin pa can / /
chags bral rgyal ba gsum pa la / /
ngam ring zhes brjod byang phyogs rgyud / /
kA la tsa kra'i pho brang 'khor / /
lha yis lung ston dus dge bar / /
rig byed mig bcas ri dwags mig /
phyogs kyi gos can mkhar bgrod ma / /
yul gyi nges pa las 'ongs la / /
de snyed he ru kas rol ba / /
na? Ti dbang gyur sa ha dza / /
nges pa'i brda chen rab gsang ba / /
rnyed dka'i dbugs 'byin bzhi ba'o / /
de nas rim gyis grub pa'i gnas / /
chu bar e dbyings ngag pa ru / /
smin drug can kyi rigs ldan ma / /
chags bral phyogs kyi dga' ston mthar / /
gser mdog chos gos 'dzin pa yi / /
pha dang rgyan bzang sa ma dag /
'dud cing rab dga'i dbang gyur la / /
bu yis gser mdog sang+g+ha tsi / /
legs bgos pha mar lung bstan pa / /
bai ro tsa na badzra dang / /
badzra tA re zhes brjod sogs / /
ngo mtshar las kyang ngo mtshar ba / /
'di ni tha dad min gsang brda / /
mchog chen dbugs 'byin lnga pa'o / /
de nas rim bgrod mgo can gyi / /
chags bral rgyal ba dbus ma la / /
nyi ma mkhar zhes bya ba'i ri'i / /
tsa la ko  Ta'i gnas sa ru / /
mchog tu 'bar bcas kuN+Ta la'i /
khyim du ci bzhin rang gi pha / /
b+hi k+ShU nI yis bder 'khyud pa'i / /
gsang ba'i rol mo bskul ba la / /
bdag dang grogs po ngI baM gnyis / /
slob sbyong gnas la dbang zhes gsung / /
der zhugs mchog tu bi ma la / /
A kA sha mthong mtha' med la / /
pra b+hA swa ra'i gsol btab nas / /
swa saM bidya'i ngo bor son / /
de nas mA yA sA de ha / /
'bar ba'i zhugs la rab bzhin pa / /
sbrul gyi shun pa bzhin gyur la / /
snyigs ma a wa sti zhes pa'i / /
rang sgra thos 'di mchog las kyang / /
mchog chen lung bstan nges pa'i brda / /
dbugs 'byin drug pa e ma'o / /
de nas rgyal gyi nya yi mthar / /
pha yis mes po bcu gsum gyi / /
sdom par lus ngag yid dang ni / /
ye shes smin las slar smin pas / /
thun mong slob mar bcas tshim nas / /
skya rengs 'char ba'i snga logs su / /
mchog tu gsal ba'i sa mA d+hi / /
mngon sum 'god pa lta bu la / /
bzang po'i khyim du mthon po'i stan / /
pha yi mdun du bder bcas nas / /
'di ni khyod 'dug stan yin gsung / /
de nas spyi bor mtshan rnams kyis / /
legs brgyan g.yas pa'i phyag bzhag nas / /
bcu bdun yi ges yi ge dang / /
bral ba'i gnas la dbang bskur ba'i / /
brda gsang rgyas pa las rgyas pa / /
don chen gsang ba'i dbugs 'byin ni / /
bdun pas cha shas can gyi yid / /
cha shas med pa'i gnas su gang / /
gnas bdun brdzun gyi rol mo la / /
byis pa rang nyams bzhin g.yengs pa / /
pha yis bden par lung bstan cing / /
don por mngon sum gyis dbugs phyung / /
zhes 'byung ba nyid skal ba bzang zhing mos pa'i dge ba stobs su gyur la /
tshad mar gyur pa'i chos dang ye shes kyi spyan mnga' ba rnams kyis mkhyen par dpyod cig gu /
de nas 'phags pa shing kun tu thegs te /
shAn+tA? pU ri'i gtsug lag khang du tshogs kyi 'khor lo gnang ba'i tshe /
rnal 'byor dbang phyug sha ba ri dang mjal zhing byin gyis brlabs pas /
mes sha ba ra yis byin brlabs shing / /
pha byin po che yi thugs rje las / /
phyi 'dod yon gyi snang ba snod du chags /
nang phung khams kyi dwangs ma bcud du smin / /
lha dpa' bo DA ki'i thugs dam bskongs / /
zhes sogs gsung mgur ngo mtshar ba mang po yang gsungs / /
der paN chen de nyid mnyes pa gsum gyis mnyes par mdzad de /
sha ba ris paN chen la dngos su stsal pa'i rnal 'byor yan lag drug pa dang /
rig 'dzin padmas stsal pa'i padma tshe dpag med kyi gdams pa sogs gdams pa'i gsang mdzod mtha' dag kyang bum pa gang byo'i tshul du thob / /
dbang gi don lhan cig skyes pa'i ye shes sku nyams su bstan te /
bzhed pa yongs su gang bas bod du phebs par brtsams pa na /
gdams pa gsan pa de dag so so la brgyud pa'ang yod mod kyi nged rang gi chos thams cad sha ba ra pA da las thos pa chog gsung ba dang /
nged nas brgyud pa'i gdams pa rnams zung 'jug gi lam don  du gnyer ba'i skal ba dang ldan pa rnams la thun mtshams su ston /
de nga rang gi sa mA d+hi'i mig gis mthong ba yin gsung ba'i gzhan don gyi gnas la dbugs dbyung ba chen po'ang thob ste /
ji skad bka' gnang ba bzhin rje 'di nyid kyis rjes su gzung ste gdams pa btab pa thams cad la gegs su gyur pa ci yang med par lam gyi mngon par rtogs pa mtha' dag rgyud la dka' ba med par skye zhing /
ji ltar skye ba de dag kyang ji lta bar dgongs pa la sogs pa'i mngon par mkhyen pa dang gang zag so so'i skye tshul dang dbang po'i khyad par dang mthun par dkri bar mdzad pa la sogs pa'i ye shes kyi gzigs pa mnga' ba yin no / /
bdun pa de ltar sde snod dang rgyud sde rgya mtsho'i mnga' dbang du gyur cing mchog gi dngos grub brnyes nas bstan pa la bya ba mdzad pa'i tshul yang /
dam pa 'di ni phan bde mtha' dag gi rtsa ba sangs rgyas kyi bstan pa yin par dgongs nas /
sgo mtha' dag nas thabs kyi rnam pa du mas bstan pa ris med pa 'dzin spel bsrung ba'i thabs bsgrub par mdzad pa las /
bstan pa yun du gnas pa'i gzhi rten dkon mchog gsum gyi rten bzhengs pa'i mdzad pa yang /
thog mar rje nyid kyi yab yum gnyis kyi nang rten du byams pa'i longs sku rgyan ma rkang gang pa cig dang /
ston pa'i gser sku mtho gang ba zhig de nas dpal rtses thang gi gtsug lag khang chen po'i ri mo shing rtsi /
byams pa dang don grub kyi lha chen rgyab mtho nyi shu rtsa gnyis re yod pa dang /
bsam yas khrims khang gling gi zhig gsos /
dbus na byang chub chen po gtso 'khor /
zhi ba 'tsho dang /
rgyal ba mchog dbyangs rnams kyi sku /
yab rje'i gdung tsha bzhugs pa'i gser 'bum gnyis rnams dang bcas pa /
na lan dra'i rten chen yang lhag par 'grub pa'i rkyen phyag la dar bas bzhengs pa dang 'dra bar snang la /
phyis grwa byams pa gling du /
rje thams cad mkhyen pa bsod nams rnam par rgyal ba'i zhal snga nas kyi thugs dam du /
rje 'di nyid kyis lhag par yang thugs khur bzhes te /
sbyin pa'i bdag po chen po sa la spyod pa'i dbang phyug dpon chen rin chen bzang po dang /
de'i btsun mo bsod nams dang 'byor ba'i dpal gyis mtho zhing /
ma smad pa'i snying stobs mchog gis gtong ba la sogs pa dpal rdo rje bde ma /
de'i sras dpon chen rin chen rgyal po mched dang bcas pa la brten nas /
chos gyi 'khor lo bskor ba'i mchod rten bkra shis sgo mang dpangs su rgyug 'dom sum cu rtsa phyed dang gsum dang /
zhing du ngos re la 'dom nyi shu rtsa gnyis re yod pa /
rgyu rkyen bkod pas 'phags pa dang /
rgyal ba byams pa'i sku sprul sku bzang po'i 'dug stangs kyis bzhugs pa rgyab mtho lnga bcu rtsa bdun yod pa ste /
mchod rten zla ba bco brgyad dang /
lha chen zla ba bcu bzhi'i khongs su grub par mdzad de /
grub pa'i spyod pa so so'i skye bo'i blo'i yul las 'das pa'i legs byas kyi lhun po ngo mtshar gyi bkod pa zad mi shes par 'char ba /
'jig rten na dpe zla ma mchis pa 'di  dag ni /
mkhas pa nas byis pa'i bar gyi skye dgu mtha' dag gis lam gyi dka' ba la ma 'dzems par blta zhing phyag bya ba'i 'os su gyur pa nyid de /
yi ge'i lam gyis phyogs tsam yang mtshon pa ma yin no / /
gzhan yang sbyin bdag de dag la brten nas /
dus gsum sangs rgyas kyi sku shin tu che ba dang /
ston pa gnas brtan bcu drug 'khor dang bcas pa'i gser sku sogs dang /
'chims phu spyi bo'i sgrub khang gtsug lag khang rten dang bcas pa rnams dang /
grwa thang la sogs pa'i zhig gsos /
bsam gtan gling gi sgrub sde chen po 'debs pa /
rje nyid kyi thugs dam bla ma bka' drin che ba rnams kyi sku dang thang ka /
rgyud sde bzhi'i lha gtso bo rnams kyi thang ka sogs dang /
rgyud 'grel dang /
rgyud gtso bo rnams gser dang /
gzhan mdo rgyud dgongs 'grel dang bcas pa bzhengs par mdzad pa rnams ni bgrang bar mi dpyod do /
bkas bskul te lho rgyud kyi sa skyong ba dpal bkra shis dar rgyas legs pa'i rgyal pos kyang /
thub chen gyi gser sku rgyab mtho nyi shu rtsa lnga yod pa /
gtsug lag khang dang bcas pa /
mchod rten chen po /
chos sde /
bka' 'gyur gser dang /
bstan 'gyur shog skyar bzhengs pa dang /
bsam bde nang so grags pa mtha' yas pas rgyud 'bum nas brtsams te gser gyi bka' 'gyur /
yar rgyab nang so dpon chen rin chen bzang po yab yum gyis bka' 'gyur gsar du bzhengs bzhin pa'i 'phro grub par bskul ba /
tsa ri'i gnas chen po lhag par 'khrugs te  mtshan ldan thod pa dwags por gdan 'dren pa sogs kyis 'jig tu nye ba la /
thugs dam dang thabs kyi khyad par du mas zhi 'jags su mdzad pa sogs bstan pa'i rtsa ba gzugs pa dang /
rje nyid sa phyogs gang dang gang du phebs kyang /
mchod rten /
gtsug lag khang gsung rab sogs la zhig gsos dang /
mchod pa /
dge 'dun gyi sde la rnyed pa mang po stob par mdzad pa'i tshul ni mtha' yas so / /
'gyur mdzad pa'i tshul yang /
paN chen bod du phebs pa'i tshe ni gsung chos gnang ba mang po'i lo tsA mdzad la /
snying po brgya pa rtsa 'grel dang /
rdo rje phag mo'i gzhung rdo rje rnam par sgeg ma sogs gzhung chung mang po la ni gsar 'gyur dang /
kye rdor /
gur /
sdom 'byung /
sdom pa'i 'grel pa de kho na nyid mkhas pa brtag pa'i rdo rjes mdzad pa /
bcu gsum ma'i dkyil chog sogs la 'gyur bcos gnang 'dug ste /
tshig don gnyi ga'i sgo nas 'gyur shin tu bzang bar snang /
bstan bcos rtsom? pa gnang ba yang /
dpal dus kyi 'khor lo'i le'u dang po gnyis kyi 'grel bshad /
rdo rje snying 'grel dang /
phyag rdor stod 'grel gnyis kyi dka' 'grel mdzad de /
sems 'grel skor la bod yig byung ba la bzang /
gzhan yang mdo sde ting nge 'dzin gyi rgyal po dang /
dkon brtsegs /
phal chen sogs kyi zin bris /
mkha' 'gro rgya mtsho /
mngon brjod /
rdo rje mkha' 'gro sogs rgyud sde mang po'i zin bris /
sdom pa bcu gsum ma dang /
mi g.yo bla  med /
phag mo sogs paN chen nas brgyud pa phal che ba'i sgrub dkyil /
gsang 'dus 'jig rten dbang phyug rdo rje 'jigs byed /
'jam dpal sgyu dra /
phyag rdor dbang bskur /
rngog dkyil bdun /
zhi khro /
phur bu /
rta mgrin sogs kyi sgrub dkyil /
sbyor drug rim lnga sogs kyi khrid yig bka' bsrungs spyi /
dud sol phyi nang /
gnod sbyin sogs kyi bskang gso'ang mdzad de bka' 'bum yongs rdzogs po ti bcu gnyis tsam snang ngo / /
bla ma dang dkon mchog gi rten dge 'dun la zhabs tog mdzad pa'i rim pa yang /
rgyu 'bras kyi theg pa 'doms par mdzad pa'i yongs su 'dzin pa de dang de dag la chos gsan pa'i dus thams cad du bsnyen bkur bstar chags dang /
lhag par chos gsung dus chos ja ma chag par zhu ba /
sde snod kyi gzhung che ba rnams la gzhung rdzogs ston mo la sogs par grags pa rnams dang /
dbang gsan pa'i dus dang /
rgyud sde rnams la tshogs 'khor dang rgyun mchod /
gdams pa rnams la khrid ston du grags pa sogs kyang skabs de dang der chos bzang zhing kha na ma tho ba med pas mchod cing /
yon gyi mchog kyang gya nom pa dang /
lus ngag gi bkur bstir bya bas kyang g.yo med par mchod par mdzad la /
khyad par paN chen rin po che bod du phebs pa'i tshe gser dang na bza' la sogs pa'i 'bul ba lan cig tsam ma yin par rgya cher mdzad pa rnams lta zhog rten khebs rang yang bco brgyad tsam 'bul thub gsung /
paN chen bal por thegs nas kyang lo re bzhin gser srang re dang na bza' sogs phul /
phyis dgongs pa rdzogs pa'i dus mchod zla ba dang lo tshigs thams cad la dge 'dun gyi sde chen po kho na rnams su zang zing gi mchod sbyin chen po mdzad /
'gos lo tsA ba gzhon nu'i zhabs kyi drung du'ang snga sor lo re zhing 'bul ba stobs che ba dang /
phyis zla re zhing gsol chas bzang zhing rma med pa mang po dang /
dbyar dgun gyi na bza' /
gser nas kyi 'bul chen mang po /
gzhan yang bla ma zhal bzhugs pa rnams la 'bul ba /
rje nyid kyi yab yum dang /
bla ma zhi bar dgongs pa rnams kyi lo zla'i dus mchod /
dgon che chung thams cad kyi tshul dus mchod sogs la snon ma /
tsa ri tra'i gnas su jo bzang rnams la lo bstar gyi tshogs 'khor /
tshogs chen pa sogs dge 'dun gyi sde mang por mang ja sogs kyi thes /
mkhan po rin po che'i dus mchod dang /
khrims khang gling gi mchod thes su glo dang ka chu sogs nas sa cha sbyor ba /
byams pa gling gi dbyar chos la sde snod dang rgyud sde rgya mtsho'i chos kyi 'khor lo dang /
smon lam chen mo la tshogs sde gsum dang dgon che phra'i dge 'dun stong phrag mang po 'dus te /
snga dro nas brtan dang sman bla'i smon lam chen mo /
rgongs smon lam gyi rnam pa thams cad pa dang skye bo ji snyed 'dus pa thams cad dag pa'i las la sbyor pa'i ltad mo'i khyad par sogs thams cad ya mtshan du 'dzin pa'i dus ston chen po'i zhabs tog sgrub mchod che chung dang bcas pa'i  thes kyi sa cha sbyor ba /
bsam gtan gling gi sgrub sde'i bdag rkyen rnams la sbyin bdag chen po rnams kyi dad pa bskul ba sogs blo'i yul las 'das pa'i phrin las rgya mtsho'ang mngon du mdzad /
sku na gzhon nu mtshan nyid kyi gsan pa mdzad dus nas dkon mchog gi drung du nyin re zhing zhal zas gnyis ma dang /
dkar me /
dbyar rgun du rkyen bzhin 'dus byas pa'i me tog sogs mchod pa rgyun mi 'chad pa dang /
rje nyid kyi yab yum gnyis dang /
yongs 'dzin zhi bar dgongs pa rnams kyi gdung mchod la sogs pa'i tshe dang /
rjes su /
btsan thang dang /
khrims khang gling sogs su dpal rtse dbyings gsum /
khams gsum rnam rgyal /
'jam dpal sgyu 'phrul dra ba sogs dang /
dgon pa gsar par dus 'khor la sogs pa dang /
byams pa gling du mchod rten chen mo'i rab gnas dus sgyu 'phrul dra ba sogs dang /
dol lhun grub lha rtse dang rnam rgyal sogs su sprul sku rin po che zhwa dmar ba la gsang sngags gsar rnying mang po dang /
rngog dkyil bdun kyi bka' gnang pa'i dus sogs te /
rab gnas sbyin sreg la sogs dkyil 'khor gyi las rim gang dang gang du gnang ba'i dus thams cad du'ang /
dkyil 'khor gyi lha tshogs de dang de'i grangs mtshungs kyi mchod pa'i khyad par bzang po dang /
dus rgyun gyi mchod bshoms kyi khyad par thams cad ngan don dang cha phra mo ma yin par tshogs che zhing dngos gtsang ba kho nas mchod cing bshom par mdzad pa ni /
nam mkha' mdzod  kyi cho 'phrul rlabs po che la mnga' brnyes pa nyid de /
gzhan dag gis mthong ba tsam gyis dad pa 'dren cing mig ltos la phan par gyur la /
chos kyi 'khor lo bskor ba'i mdzad pa ni /
spyir bstan pa'i snying po sgrub pa yin pa la nan tan snying por bya bar dgongs pa dang /
paN chen rin po ches kyang da lta bstan pa'i snying po bsdu ba'i dus yin pas a ri ma ri mang po dgos pa med /
gtso bor grub pa gyis /
thun mtshams su chos gang ston pa thams cad zung 'jug gi lam 'dir sna rnyed pa re ston /
zung 'jug gi lam ston pa las lhag pa'i gzhan don med ces bkas bcad pa dang /
chos 'khor bskor bar zhabs 'bring ba rnams kyis gsol ba btab pa na'ang /
rnyed bkur dang lo 'dod snying la bcangs pa'i chos bshad dang 'khor bsdu ba'i gzhan don 'dra ltar snang tsam yin mod /
de 'dra ba'i chos bshad nyan mdzad mkhan gyis chog par 'dug kho bo sgrub pa gtso bor gyur pa'i sgo gsum gyi bya ba thams cad gzhan don du byed de /
phal cher don med don yod dang /
rnam kun don yod shes par bya ba'i nges pas da lta gzhan don phra mo'i g.yeng ba dor nas /
khad kyis skad cig re re la yang sangs rgyas kyi zhing khams rgya mtsho spyod pa dang sems can rgya mtsho smin par byed nus pa'i gzhan don go skabs yangs po cig byed pa yin zhes gsung pa bzhin /
'khor bsdu ba dang sde snod kyi bshad nyan skyong ba sogs ni cher ma gnang mod /
de lta na'ang gdul bya rnams kyi bsam pa dang sbyar te gang zag re  re'i nyams len chos thun re'i khongs su yang mdo rgyud mtha' dag gi dgongs don snying por dril ba'i chos kyi bdud rtsis tshim par mdzad pa'i tshul yang /
mtshan nyid kyi grwa tshang nyid na bzhugs pa'i tshe skyar chos pa'i zol gyis blo gsal mang po'i blo gros rgyas par mdzad la /
brag nag tu khams phyogs nas 'ongs pa soT mang po la yo ga'i phyag len gar thig sogs 'khrid pa /
dbang mi lnga bcu lhag pa la 'jam dpal sgyu 'phrul dra ba'i dbang dang rjes gnang mang po /
mchims phur mang po la rta mgrin lha bzhi'i dbang /
rtses thang du nyang re bka' bcu pa dang /
lhun sde rab 'byams pa sogs mang po la brtag gnyis sogs kyi bshad pa dang /
zhi khro la sogs pa'i dbang dang rjes gnang mang po /
thar pa gling /
sman rgyal /
g.yam bzangs la sogs par don du gnyer ba shin tu mang po la /
gsang 'dus 'jig rten dbang phyug spyan ras gzigs gsang sgrub la sogs pa'i bka' /
phyag chen chos drug sogs khrid /
mdo sde ting 'dzin rgyal po sogs kyi bshad pa dang /
rgyal po'i khab tu bla ma 'brang ri ba dang /
bla ma tshul bla sogs la sbyor drug gi khrid /
tsa ri'i jo bzangs rnams la dgongs gcig gi bshad pa /
phyag chen chos drug sogs khrid /
rdo rje rnal 'byor ma'i byin brlabs /
dbang po dgon par bla ma 'brang ri ba sogs la bde mchog kye rdor mai tri lugs sogs kyi bka' /
lho brag shar du dpal a mo g+ha dang /
chos rje bo dong ba'i gzims dpon 'od bzang ba sogs  la brtag gnyis kyi bshad pa /
dbang lung khrid sogs ji snyed pa dang /
de dag dang lhan cig bka' bcu pa bsod bzangs sogs la dus kyi 'khor lo'i spyi don /
lho nub tu chos rje bstan rin pa /
ngang spro mkhan chen pa /
bla ma rdza sna ba /
sle'u chung pa sogs lnga bcu lhag pa la sbyor drug lan gnyis /
dgongs gcig dril bu lus dkyil dang /
bla ma gsang 'dus sogs kyi dbang /
yar 'brog kha pa klungs su /
chos rje kun dga' rgyal po dang /
mngon dga' chos sde'i che bgres mang po /
sgrub sde bsam sdings kyi sgrub pa ba rnams dang bcas pa la sbyor drug bde mchog gi dbang /
phyag chen /
sngags pa mang po la zhi khro dang phur pa rta mgrin gyi dbang sogs gang la gang 'dod /
la stod byang du bdag po chud kha ba sogs sngags bon shin tu mang ba la zhi khro sogs kyi dbang /
gsang snying gi bshad pa /
phyis byams pa gling du dbyar chos chen mo la chos 'khor sgang ba byang chub rnam rgyal ba sogs zur chen gsum dang /
chen po bsod nams 'od zer ba /
slob dpon bstan gsal ba /
slob dpon sher dbang ba sogs gtso bor gyur pa'i gzhi byes kyi dge 'dun stong du tshang ba la mdo ting 'dzin rgyal po /
bslab btus /
thub pa dgongs rgyan /
sa sde lnga /
be bum sngon po /
byams smon TIka chen sogs kyi bshad pa legs par stsal te nges don gyi srog byin pa lta bu'i bka' drin mdzad /
khyad par byams pa gling ba rnams gtso bor gyur pa la sngags 'dul chen po lo bstud  pa? mang por gnang ba dang /
gzhan yang chos rje 'phags pa lha sogs mang po la brtag gnyis rdo rje snying 'grel /
nA ro 'grel chen /
dgongs gcig zab mo nang don sogs kyi bshad pa /
mi g.yo bla med la sogs pa'i dbang /
slar yang khams pa dge bshes dka' bcu bas thog drangs mang po dang /
mi nyag rab 'byams pa chos kyi grags pa /
rab 'byams pa bde bzang pa /
mnga' ris rab 'byams pa sher rgyal ba /
rab 'byams pa legs bshad pa sogs dge bshes mkhas pa mang po la zab mo nang don dang dgongs gcig tshar snga phyi bzhi tsam dang /
chos 'khor sgang ba dang /
'phags pa gdan sa pa dpal bzang ba sogs lnga bcur nye ba la do ha brgya drug cu pa /
tshul khrims le'u /
mtshan yang dag par brjod pa sogs rgya che ba'i bshad pa /
rab 'byams pa sher rgyal ba dang /
legs bshad pa sogs skal ba dge ba rnams dang /
bsam gtan gling gi sgrub pa po rnams la sbyor drug gi khrid lan mang du stsal te /
dus de skor lo shas cig la'ang khrid lan sum cu rtsa grangs stsal /
'jig rten gyi rjes su spyod pa'i sa skyong ba yang yar 'brog khrid dpon hyen+du kun dga' rgyal mtshan mched bcas /
sras hyen+du lhun grub bkra shis /
yar rgyab dpon chen rin chen bzang po /
btsun mo rdo rje bde ma /
de'i sras dpon chen kun dga' rin chen rgyal po /
de'i gcung chos rje bsod nams ye shes dpal bzang po /
bu tshal pa nang so lha dbang pa sras bcas /
bsam bde ba nang so grags pa mtha' yas dpon blon /
bya ba'i khri dpon rgyal ba pa /
de'i sras dpal bkra shis dar rgyas legs pa'i rgyal po mched bcas rnams kyis gus par gtsug tu bsten cing /
de dag rnams la'ang gdams pa dang rjes su bstan pa'ang mang du stsal /
rgyud yongs su sbyong zhing bar chad bsrung ba'i bka' rjes gnang dang /
khyad par bde legs su byed pa'i dkyil 'khor gsum gyi bka' dang /
rig pa stsal pas /
yul 'khor dang bcas pa bkra shis shing /
phas kyi rgol bas mi brdzi ba dang /
'phral dang yun gyi phun tshogs rgya mtshos 'byor zhing /
'dus byas kyi dngos po la snying po len pa'i thabs dge ba'i rtsa ba rgya chen po la sbyor ba'i bka' drin yang mdzad /
byang pa bdag po rnam rgyal grags pa yab sras kyis kyang rig kyi bsnyems pas gzhan ngor dregs kyang /
don du bla ma lta bur bkur zhing chos kyi dri mol mang po zhus te /
lhag par gus pa 'bul /
khyad par rgyal ba gar dbang rdo rje 'chang chen po'i sprul pa'i sku dpal karma pa zhwa dmar cod pan 'dzin pa bzhi pa chos kyi grags pa ye shes dpal bzang po'i zhal snga nas kyis /
sku skye ba mang po'i yongs su 'dzin pa mdzad pa nyid slar yang skye ba 'di rjes su gzung bar gsol ba'i slad du khams phyogs su phebs dgos pa'i zhu ba spyan 'dren pa 'bul chen dang bcas pa tsa rir bzhugs thog sleb kyang thegs pa ma shar bas /
phyis dbus phyogs su ched du gtad de phebs nas /
sngar 'dris pa las kyang chos 'dris pa'i dpon slob tu 'gyur te /
thog mar  rdo rje phag mo zhal gnyis ma'i bka' stsal ba nas /
dril bu bcu gsum ma /
mi g.yo bla med /
rngog dkyil bdun /
'khor lo sgyur drug sangs rgyas thod pa /
phur pa spu gri /
rdor dbyings /
phyag rdor dbang bskur /
dam tshig gsum bkod /
tshe dpag med dze tA ri'i lugs /
bde mchog nam mkha' dang mnyam pa la sogs pa'i dbang /
rje btsan /
dud sol /
phyag bzhi pa klu sgrub lugs /
nA ro mkha' spyod /
don grub ma /
'jam dbyangs lha lnga /
bla ma gsang 'dus /
tshogs bdag tshe ring mched lnga la sogs pa'i byin brlabs /
kye rdor /
gur /
sa m+b+hu? TA gdan bzhi /
ma hAM mA yA /
mtshan brjod sogs kyi rgyud rngog pa'i bshad sgros rnams dang bcas pa /
ye shes rdo rje kun las btus che ba /
snying po brgya pa rtsa 'grel /
grub snying /
a ma na si /
zab mo nang don /
dgongs gcig la sogs pa'i bshad pa /
'gro mgon bka' 'bum la sogs pa'i lung /
sbyor drug rdo rje rnal 'byor ma'i rdzogs rim /
dril bu rim lnga rnams paN chen lugs kyi khrid /
bsre 'pho'i gdams pa /
chos drug mkhar dkar ma /
mA yA'i rdzogs rim pa'i nu ma'i man ngag sogs gdams pa'i tshogs te /
zab pa dang rgya che ba'i chos kyi char chen po gsan par mdzad de /
sras kyi thu bor gyur /
gzhan yang skal ba dang ldan pa mang po la dbang lung bshad pa sogs so so'i 'dod pa gang bar stsal ba dang /
dpal dus kyi 'khor lor ni gsung rab mtha' dag gi snying po zung  'jug gi bstan pa ma sbas par gsal bar ston pa /
'di'i don khong du chud na mdo sngags kyi gsung rab thams cad khong du chud par nus shing /
gzhan thams cad 'di rtogs pa'i thabs su gyur pa ste /
bstan pa'i snying po las kyang ches snying por gyur pa yin gsung zhing /
glegs bam la 'bral spang mdzad pa dang /
mdo sngags kyi gsung chos ci gnang yang dus kyi 'khor lo'i nges pas gsal bar mdzad de gsung /
thams cad kyi don gyi snying po mthar thug pa ni zung 'jug gi theg pa 'dir bgrod pa gcig pu'o zhes 'jigs pa med pa'i seng ge'i sgra yang gsal bar bsgrags /
sde snod mang du thos shing mkhas par sbyangs pa las theg pa 'dir yid rton pas dus kyi 'khor lo'i glegs bam la mgo bo gtugs ste dus byas na sangs rgya ba la nye zhes kyang gsung /
de ltar dus kyi 'khor lo la gces spras su mdzad de /
spyi don lan mang po dang /
rgyud 'grel kyang chos 'khor sgang bas thog drangs sde snod 'dzin pa dang /
zhabs 'bring pa sogs mang po la rgya cher stsal la /
khyad par rnal 'byor yan lag drug pa la sogs pa'i khrid kyi rim pa stsal te skal pa dang ldan pa yongs su smin par mdzad pa'i tshogs ni bgrang ba las 'das so / /
de dag ni mdo tsam smos pa ste /
yang dag par na byang chub sems dpa'i rigs kyi rtags dang /
snying stobs dang /
spro ba dang /
brtun pa dang /
bslab pa'i gnas nam du yang mi gtong ba dang /
dam bcas pa mi 'bral ba dang /
dman pa dang ma  rungs pa la lhag par brtse ba dang /
rgyu med par gnyen gshin pa dang /
byas pa drin du gzo ba dang /
sku srog la bsngo ba la yang phan 'dogs par mdzad pa dang /
thos pa mang ba la sogs pa dge ba'i bshes gnyen gyi chos ma tshang ba med pa dang ldan zhing /
theg pa mchog gi thugs bskyed pas legs par zin pa'i nges 'byung gi sdom pas bsdams pa dang /
rang bzhin dang bcas pa'i kha na ma tho bas ma gos pa dang /
dgag sgrub kyi bslab pa rin po che'i gnas las cung zad kyang 'da' bar mi spyod pas tshangs par spyod pa mchog gi mthar son te dam pa'i chos 'dul ba las gsungs pa'i bsten par 'os pa'i yon tan rdzogs par mnga' ba nyid dang /
rdo rje'i theg pa la lhag par zhugs pa'i thugs rgyud rab tu smin pa /
thun mong dang thun mong ma yin pa'i dam tshig las cung zad kyang 'da' bar mi spyod cing dbang gi don lhan cig skyes pa'i ye shes sku nyams su bstar ba /
rgyud ma lus pa'i rdo rje'i gnas dbang bzhi pa'i nges pa thugs su chud nas so so yang dag par rig pa bzhi dang ldan pas bka' drin mdzad pa la bsnyengs pa dang bral ba ste /
dpal ldan bla ma zhes 'dogs pa'i mtshan nyid ma tshang ba med par yongs su rdzogs par mnga' ba nyid kyis /
lha dang bcas pa'i 'jig rten mtha' dag gi skyabs gcig pu bar gyur pa ste /
rnam par thar pa rgya mtsho yid la bya zhing mtshan kha ton du bya ba dang /
mi phyed pa'i dad pa che thang du skyed de rnam pa thams cad du gus pas phyag bya bar rigs pa  nyid las nyi tshe'i ngo mtshar yi ger 'god pa'i ngal bas ci zhig bya /
brgyad pa mya ngan las 'da' ba'i mdzad pa ni /
sa chen po la bzhugs pa'i byang chub sems dpa' chen po dag skye 'chi'i 'ching ba las rnam par grol kyang /
gzhan don mi rtag pa nyid kyi nges par 'byung ba las brtsams pa'i chos kyi rnam grangs bstan par bzhed pa na'ang /
'tshal min mkhan chen chos kyi grags pa /
mnga' ris rab 'byams sher rgyal ba /
chos 'khor sgang ba /
chos rje rte'u ra ba rin chen chos rgyal sogs la nyin re zhing zab rgyas kyi chos lhugs par stsol bzhin pa'i ngang nas /
dge byed ces bya ba chu pho stag gi lo dgung lo lnga bcu rtsa dgu bzhes pa'i zla ba dgu pa'i tshes bdun la sprul pa'i sku bsdus te /
tshes bcu la bab pa na dga' ldan du gshegs pa'i tshul bstan te /
'ja' 'od dang /
me tog gi char dang /
dri bzang po'i ngad ldang ba la sogs pa'i ngo mtshar ba'i ltas mang po thams cad la thun mong du gyur la /
de nyid du dpal karma pa zhwa dmar cod pan 'dzin pa bzhi pa phebs te /
rje nyid dga' ldan du gshegs par nges shes slob ma rnams dbugs phyung zhing /
dgung zhag gi mtha' ji srid bar bzhugs nas /
thugs dam bskul ba /
gdung zhus /
dgongs rdzogs ngo bo'i bsngo ba 'bul ba /
phyi rten sku 'dra rin po che'i rab gnas /
bstod chen dang rnam thar chen mo sgrig pa'i mthar thug par stsal te dgongs pa yongs su bskong bar mdzad la /
gdung tsan dan dkar po dang /
a ga ru dang /
si h+la la sogs pa'i mes sbyangs pas /
kha dog sna tshogs pa'i ring bsrel dang /
shel ltar dwangs pa'i sku gdung dang /
gzugs kyi sku grangs med pa dag kyang gdul bya rnams kyi mchod pa'i rten du byon to /
yongs su mya ngan las 'da' ba'i tshul bstan nas kyang /
thugs rje'i rgyun chad pa med par rjes su 'jug pas /
gdung khang rin po che thog tshad ma ngo bo dngul dang /
sgo khang phra khyim sogs gser ljang brdungs las grub pa /
rin po che margad dang /
padma rA ga dang /
mu tig dang /
nal dang /
g.yu la sogs pa'i phra tshoms bsam gyis mi khyab pas spras pa byams pa gling mchod rten chen mo'i bum thogs steng ma na bzhugs pa dang /
zhal sgo bzhugs khang gser dngul las grub pa rin po ches spras pa mda' gang ba dang /
sku 'dra rin po che sku tshad dang /
de bas chung ba'i gser dngul las grub pa dang /
ras bris su bzhengs pa che phra mang po dang /
gdung 'dag dang sman 'dag bsres pa las sku par du btab pa brgya phrag mang por spel ba dang /
bka' 'bum rin po che glegs bam du bzhengs pa dang /
phyis dgongs pa ji lta ba bzhin rje btsun byams pa'i gos sku chen mo ngo mtshar ba bzhengs su gsol ba sogs dpal rdo rje bde ma dang /
de'i sras chos kyi rje bsod nams ye shes dpal bzang pos mchog tu mi phyed pa'i gus pas sgrub par mdzad pa dang /
gzhan yang zhal slob dang sbyin bdag so sos gser dngul las grub pa'i sku 'dra che phra ji snyed pa dang /
bka' 'bum tshar mang por 'phel rgyas su bzhengs pa rnams kyang bstan pa'i rtsa ba dang /
'gro ba rnams kyis mchod pa'i rten du gyur la /
khyad par bu slob che ba rnams kyis gnas tha dad pa mang por bshad sgrub kyi phrin las spel ba ni mang du yod mod /
sku 'dra che ba /
rten gsum mchod cha phyag dpe dang bcas pa dang /
zhabs 'bring pa gnyug mar gnas pa rnams kyis /
thugs rtsom ji snyed pa'i sgrub mchod sogs phyag len dang /
rnal 'byor yan lag drug pa la sogs pa'i khrid skyong ba sogs kyi rgyun ni dol bsam gtan gling dang byams pa gling sogs na yod do / /
de ltar mdor bsdus tsam bkod pa 'di dag ni gong du zhal 'phangs byung ba nyid kha bskang ba dang /
gzhan yang bstan bcos 'dir yi ge ma rnyed pas 'bri bar ma spobs pa'i chos dang gang zag gi byung ba bstan pa la sman yon du gyur pa'i tshul rnams phyis bsnon par rigs pa rtsom pa po dpal thams cad mkhyen pa 'gos lo tsA ba chen po nyid kyi dgongs pa'ang yin pa dang /
khyad par lho rgyud kyis skyong ba'i rgyal rigs dkon mchog gsum la bla mar mdzad pa brgyud mar byung ba rnams kyi nang nas lhag par yang gtsug lag thams cad kyi phrin las dang /
bstan byus dbyar gyi chu bo ltar 'phel zhing rgyas la /
mi nyams pa'i bsod nams dang ye shes chen po'i dpal gyis 'byor pa dpal bkra shis dar rgyas legs pa'i rgyal po zhes bya bas /
chos 'byung chen po 'di bar du bzhengs pa'i tshe /
dge ba'i las 'di dag la che thang du stsol  ba yang rje btsun 'di nyid kyi bka' stsal kho na yi dam du bgyis pa yin pa dang /
lhag par nged lho rgyud rgyal po'i bstan pa dar rgyas dang /
mthar thug dngos grub kyi gnas la lam gyi sna rnyed pa'i bka' drin mdzad pa la rje btsun lo tsA ba chen po 'di nyid las bka' drin che ba med pas /
skabs 'dir rnam par thar pa mdor bsdus pa cig ces kyang dgos shes gsung ba'i bzhed pa ltar bris pa yin no / /
spyir dus kyi 'khor lo la /
lo tsA ba gyi jo /
blo gros snying po sogs rma dge ba'i blo gros /
mang 'or byang chub shes rab /
bsod nams ye shes /
'a zha rgya gar brtsegs /
tsa mi sangs rgyas grags /
ldi ri chos grags /
gnyan lo tsA /
kha rag gi gnyos lo tsA ba /
'bro shes rab grags /
stengs pa lo tsA ba /
rong lings lo tsA ba /
r+wa chos rab /
chag chos rje dpal /
shong ston rdo rje rgyal mtshan /
yar klungs lo tsA ba grags pa rgyal mtshan /
dpang lo tsA ba blo gros brtan pa /
dpang gi slob ma blo gros rnam gnyis la sogs pa ste /
glegs bam gcig la dus kyi 'khor lo kho na sgyur byed mang ngo / /
dus kyi 'khor lo'i rgyud phyi ma la gnyan lo tsA ba dang she'u lo tsA ba'i 'gyur dang /
phyis klubs lo tsA ba blo gros dpal gyi 'gyur te /
des tshigs su bcad pa bcu gcig gi chad pa gsabs so / /
dbang mdor bstan la 'bro /
r+wa /
man lungs pa /
sgra tshad pa rin rgyal /
dpang lo tsA ba /
yar klungs lo tsA ba rnams kyi  'gyur yod cing /
bu hrangs lo chung gis bsgyur ba la mtshan dbang nyer bstan zer ro / /
rdo rje snying po'i 'grel pa ni cog gru ting 'dzin bzang po /
gnyel cor shes rab grags /
khyung po chos brtson /
yar klungs lo tsA ba /
dpang blo gros brtan pa rnams kyis bsgyur ro / /
phyag na rdo rjes mdzad pa'i bde mchog gi 'grel pa ni /
cog gru ting 'dzin bzang po'i 'gyur las shong blo brtan gyis bcos pa dang /
khu dngos grub kyi 'gyur zhig kyang mthong ngo / /
don dam pa'i bsnyen pa la ni zla ba mgon po'i rang 'gyur dang yar klungs lo tsA bas bsgyur ba'ang mthong ngo / /
lta ba'i 'dod pa mdor bstan ni sngon bod du ma 'gyur ba kun spangs chos grags dpal gyis bsgyur ro / /
dbang mdor bstan gyi nA ro pa'i 'grel pa la ni yar klungs lo tsA ba /
sgra tshad pa /
dpang rnams kyi 'gyur snang ngo /
dus kyi 'khor lo'i skabs so / /
da deb ther sngon po las /
phyag rgya chen po'i skabs so / /
dum bu bcu gcig pa /
phyag rgya chen po'i skabs /
da ni sangs rgyas kyi bstan pa gzhi so so thar pa nas dpal gsang ba 'dus pa'i bar gyi sgrub pa dang nyams len thams cad la rgyas 'debs par byed pa phyag rgya chen po'i gtam brjod par bya ste /
de yang 'khor ba spong bar mi 'dod pa'i skye bo rang ga ba rnams dang /
mu stegs rgyang 'phen pa rnams ni thar pa la sems mi gtod pas de'i tshul ni der zad /
mu stegs pa gzhan gcer bu pa la sogs pa rnams ni 'khor ba'i sdug bsngal gyi rtsa ba mi dge ba'i las su mthong nas /
las bzlog par lta /
spyod pa ba ni yid brtan pa'i thar pa mi srid pas re zhig gi thar pa'i don du nyon mongs pa spong /
grangs can pa dang bye brag pa dag ni 'khor ba'i rtsa ba nyon mongs pa /
de'i yang rtsa ba bdag ma shes pa'i ma rig pa yin pas bdag shes par byas nas bsam gtan sgom pa la zhugs pas bsam gtan dang po nas srid pa'i rtse mo'i bar du ci rigs par bsgrod /
'on kyang bdag tu lta ba'i snyis zin pa na mnar med pa'i dmyal ba'i bar du lhung bar 'gyur bas na /
slob dpon dbyig gnyen gyis /
yang ci 'di las gzhan la thar pa yod dam zhe na /
med do /
ci'i phyir zhe na /
bdag tu lta ba phyin ci log la zhen pa nyid kyi phyir ro / /
zhes gsungs pa ltar /
bdag tu lta ba'i ma rig pa ma spangs pas na thar pa med par bzhed /
bdag tu lta ba la yang gang  zag dang chos kyi dbye bas bdag tu lta ba rnam pa gnyis yod /
de las nyan thos dang rang sangs rgyas rnams kyis gang zag tu lta ba spangs pas yang srid kyi rgyun dang bral ba'i yid brtan pa'i thar pa thob par 'gyur /
blo dang ldan pa'i byang chub sems dpa' rnams kyis bdag nyid gcig pu thar bar byas na /
gal te gcig thar byed na de las khrel bor med / /
ces gsungs pa'i tshul gyis sems can kyi thar pa'i thabs btsal dgos /
de'i thabs ma lus par mkhyen pa yang sangs rgyas las gzhan pa med pas /
shes bya'i sgrib pa spang ba'i phyir chos kyi bdag tu lta ba spang dgos par gzigs nas /
lta ba de spang pa'i phyir 'bad dgos la /
de yang stong pa nyid rtogs pa'i lta bas chos su lta ba spong ste /
de yang 'dzin stangs 'gal ba'i sgo nas spong ba yin no / /
stong pa nyid kyi lta ba bskyed pa'i phyir yang lung dang rigs pa'i rgya mtshor 'jug par byed do / /
phyag rgya chen po'i ye shes ni 'dzin stangs 'gal bas spang bar bya ba'i gnyen po rigs pa'i stobs kyis rnyed pa'i rjes su dpag pa'i tshad ma yin na /
rjes su dpag pa ni rnam par rtog pa kho na yin la /
rnam par rtog pa yin phan chad ma rig pa yin par dpal chos kyi grags pas bzhed de /
de spong ba la ni 'dzin stangs 'gal ba'i gnyen po med de rjes su dpag pa'i tshad ma dang 'dzin stangs 'gal na phyin ci log kho nar 'gyur ba'i phyir ro /
des na lta bar ma gyur pa 'di'i gnyen po ni phyag rgya chen po'i ye shes yin la /
de ni bla ma dam pa'i byin rlabs nyid las 'byung ba yin no /
zhes bya ba ni bstan pa spyi'i rim pa'o / /
'dir  chos rje rgod tshang ba'i zhal nas /
rgyal ba shAkya thub pa'i bstan pa 'di la phyag rgya chen po zhes lam phul du phyung bar mgo 'don mkhan bram ze chen po sa ra har gda' ba bu /
de'i lugs 'dzin pa rgya gar na rje ri khrod zhabs yab sras yin /
zhes gsungs pa ltar /
yab ri khrod zhabs kyi lugs sras mai tri bas gzung nas slob ma rnams phyag rgya chen po'i lam la bkod pa las dzam bu'i gling du khyab par gyur pa yin no / /
de yang phyag rgya chen po stod lugs pa rnams kyis mai tri pa lug gi lo bar bzhed la /
rje ras chung ba'i lugs kyis khyi'i lo par bzhed cing bdun cu rtsa brgyad pa la mya ngan las 'das par bzhed do /
ji ltar yang lugs gnyis kas /
mai tri pa ni /
dang por phyi nang gi grub mtha' phal che ba la mkhas par gyur kyang /
des thugs ma tshim par 'bad pa du mas dpal sha ba ri dbang phyug btsal te /
des byin gyis brlabs shing gsung gis snang bar byas pas /
snying po'i don mngon sum du rtogs par gyur nas dran pa med cing yid la byed pa med pa la sogs pa'i tshul smras pas mkhas pa chen po shAn+ti pa ma rangs par gyur nas brtsad pas mai tri ba rgyal bar gyur te /
de phyin chad ni rgyal ba mai tri ba zhes grags so / /
de la slob ma mang du yod kyang gtso bo ni che bzhi /
'bring bdun /
chung ba bcu ste nyi shu rtsa gcig tu grags so /
che ba bzhi ni /
na te ka ra /
de ba A ka ra tsan+d+ra /
ra ma pA la /
phyag na rdo rje dang bzhi'o / /
na te ka ra ni mu stegs pa'i dus kyi ming ste /
phyis ni lhan cig skyes pa'i rdo rje'o / /
de ba A ka ra tsan+d+ra ni mtshan gzhan stong nyid  ting nge 'dzin te shes rab ye shes gsal ba mdzad pa po'o / /
ra ma pA la ni /
bod kyi skad du dga' ba skyong ba ste dbang nges par bstan pa'i 'grel pa mdzad pa po'o / /
phyag na rdo rje ni /
nam mkha'i snying po /
sa'i snying po /
phyag na rdo rje ste sku mched gsum gyi chung ba yin pa las /
sa'i snying pos khrid de mai tri ba la rjes su gzung bar zhus pas /
mai tri ba dgyes te khong rang dang phyag na gnyis ka'i sku ras yug gcig gis bcings te /
byang chub kyi bar du mi 'bral ba'i dam bca' mdzad /
phyag na 'di ni me mo sbrul gyi lo la 'khrungs /
chung ngu nas blo rno /
phyi nang gi rig pa mtha' dag dang gsang sngags kyi rgyud sde mang po la mkhas /
khyad par snying po skor rnams kyi bdag por gyur to / /
'bring bdun la /
mnyam pa'i rdo rje /
mi nyams rdo rje /
nam mkha'i rdo rje /
rol pa'i rdo rje /
d+hi ri shrI dz+nyA na /
a b+hi yuk+ta /
dza gat+pAla? /
chud bcu la /
skan+d+ha pa /
me go pa /
r+wa cho rnal 'byor pa /
ti bu ba /
shrI nA lan+da pa /
padma'i phreng ba /
go cha ma /
nag po pa chung ba /
shrI rna ba /
pa liM? A tsar+ya rnams so /
kha cig ni /
ka ro pa /
phyag na /
mar pa /
bal po shrI la b+ha ro rnams la thugs kyi sras bzhi zhes kyang zer ro / /
de la phyag rgya chen po stod lugs pa rnams kyis phyag rgya chen po bod du 'gyur ba la snga phyi bar gsum du byas nas /
snga ma skor ni rU ba las brgyud pa rnams dang /
bar pa la stod smad gnyis las /
stod 'gyur phyag nas bod du byon ston chen rnams la  gsungs pa dag yin la /
smad 'gyur ni a sus dbus su tshe phyid par mdzad nas gsungs pa rnams so / /
phyi 'gyur ni mnga' ris pa nag po sher dad kyis rgya gar du byon nas phyag na sku bgres pa zhig la thug phyis bod du byon nas gsungs pa rnams dang /
rje mar pa la byung ba ni zur 'gyur zhes zer yang /
dang por snga ba ni jo bo chen po rje lha gcig gis theg pa chen po rgyud bla ma rtsa 'grel dang /
do ha la sogs pa'i skor rnams mai tri ba las gsan nas /
phyis bsam yas su bzhugs pa'i tshe zhag shas shig mchims phur byon te /
do ha dang grub snying gi skor dang /
kun tu bzang po'i spyod pa byed tshul rnams 'brom la gsungs pa las /
'brom gyis ni bod rnams spyod pa rtsing por song dogs nas cher ma spel la /
ye shes grub pa la 'brom gyi 'gyur cig 'dug go / /
theg pa chen po rgyud bla ma rtsa 'grel ni yer bar rngog byang chub 'byung gnas kyis zhus nas 'gyur yang mdzad do / /
de nas rje mar pa snga la /
de'i rjes la paN+Ti ta bai ro tsa na rak+Shi ta bod du byon nas gsungs pa snga /
de'i 'og tu ni skor ni rU ba'o / /
de'i 'og tu stod lugs smad lugs so / /
de'i 'og tu rje ras chung pa'o / /
de'i 'og tu nag po sher dad do zhes shes par bya'o /
de la paN+Ti ta bai ro tsa na rak+Shi ta ni /
yul rgya gar lho phyogs ko sa la'i grong khyer so ma pU rir rgyal po sa tsa na'i rigs su 'khrungs /
yum ni skal ba bzang mo zhes bya /
lo bcu gnyis pa la zhang po mu steT pa'i paN+Ti ta zhig yod pa de'i phyir 'brangs  te slob gnyer mdzad cing /
rgya gar nub phyogs su byon nas lo gcig tsam bzhugs /
de nas yul dbus ma ga d+har byon pas rnal 'byor pa cig dang mjal nas 'jam dpal dpa' bo gcig pa gsan /
de nas rnal 'byor pa de'i phyir wa? ra NA sir byon /
rnal 'byor pa de der chung ma blangs nas bzhugs /
khong gis rgya gar shar phyogs su byon nas nA lan+d+ra na bzhugs pa'i dus su su ra pA la zhes bya ba yig mkhan gyi rigs kyi yul b+ha ren+d+ra'i rnal 'byor pa des gzhan gyi spyi bor phyag bzhag nas ma bteg gi bar du mi rtog pa rgyud la skye ba'i mkhas pa chen po zhig 'dug pa dang mjal /
des rjes su gzung nas lo brgyad phyags phyir 'brangs te a ma na si dang /
do ha la sogs pa phyag rgya chen po'i skor mai tri pa'i chos skor dang /
dgyes pa rdo rje'i gdams ngag dang bcud len gyi man ngag la sogs pa mang du gsan nas /
nub phyogs dzA lan+d+ha? rar lo drug dka' thub mdzad /
de nas nA lan+d+ra'i nags gseb tu rnal 'byor pa si ti dang /
rnal 'byor pa ma da na la sogs pa dang tshogs 'khor lhan cig tu mdzad /
bi kra ma shI la'i paN+Ti ta gu Na rak+Shi ta la pha rol tu phyin pa dang /
dbu ma rigs tshogs dang /
pha rgyud gsang 'dus la sogs pa dang /
ma rgyud dang kr-i ya'i chos mang du gsan /
de nas d+ha na rak+Shi ta la spyod phyogs dang /
sgrub thabs bsdus pa dang /
seng ge sgra'i sgrub thabs rtog pa dang bcas pa dang /
sgrol ma ku ru kul+le'i rtog pa dang /
seng ldeng nags sgrol dang gtum po'i sgrub  thabs la sogs mang du gsan /
d+harma kIrti la tshad ma'i gtan tshigs gsan /
de nas shar phyogs b+ha ren+d+ra'i paN+Ti ta dza ya A ka ra la bde mchog bcu gsum ma dang /
phag mo lha lnga dang jo mo u rgyan ma la sogs pa gsan /
shar phyogs su grong khyer so ma pU ri'i rnal 'byor pa'i tshogs dpon paN+Ti ta sa ra na la sgrub thabs dang gdams ngag 'ga' zhig zhus /
paN+Ti ta su d+ha na gup+ta la 'jam dpal dpa' bo gcig pa'i rgyud gsan /
a b+ha yA ka ra gup+ta la bde mchog mngon 'byung dang /
rdo rje mkha' 'gro'i stod 'grel sgrub skor rang byin gyis brlab pa'i sgrub thabs la sogs gsan /
de ltar mang du mkhyen kyang gsang zhing khengs skyung mang du mdzad /
yul nyi shu rtsa bzhi las ma byon pa u rgyan las med /
der bzhud snyam nas lho phyogs su byon nas spyod pa mdzad pas rgyal po gcig gis gzung nas me la bsregs pas ma tshig de nas bod du byon te ri bo rtse lnga la bzhud rtsis byas pas rgyal po'i mchod gnas bcol te ma thon /
shing kun mkhar gyi mu thang bu dang 'gras pa'i dus su rdzu 'phrul mang du mdzad kyang gsang bar gda' /
de nas rgya nag tu byon pas rgyal pos gri dang mda'i ru ga bcug kyang shas shus tsam yang ma byung /
dngul chu dkar yol gang gsol bas sku la gnod par ma nus /
dzam+bu'i gling gi sum gnyis bskor /
bod du lan lnga byon te dbus gtsang gi sa cha stod smad mang por byon pas thams cad bgrang mi nus kyi /
'phan yul gyi rgyal du yun ring bar bzhugs /
do ha la sogs pa'i 'gyur yang  mdzad /
do ha skor gsum ga 'di'i chos yin pas /
rgyal po dang btsun mo gnyis a sus mdzad par smra ba'ang mi bden par snang ngo / /
'di'i slob ma yang la stod du sprul sku zla ba 'od zer /
gtsang du rin po che rgyal tsha /
dbus su zhang rin po che ste /
bod du yun ring bzhugs pas slob ma mang po yod par nges kyang yi ge ma mthong bas de tsam las bgrang bar mi dpyod do / /
'di la grong 'jug ma byas pa'i skor des snye thang du gdams pa zhus pa'i skor ni rU ba las bod du 'byon pa 'di snga ba yin no / /
de lta bu'i grub thob chen po de ni mthar 'on gyi sgang khar mya ngan las 'da' ba'i tshul bstan to /
yang mai tri ba'i slob ma ka ro ba ni /
shar phyogs za hor gyi yul gyi grong khyer bu lu sa la zhes bya ba na /
yab rgyal po chu bo'i rgyun dang /
yum bram ze mo nyi zla 'bar la sras gsum mnga' ba'i 'bring po nor bu'i snying po bya bar 'khrungs /
lo bdun lon pa'i tshe mkha' 'gros lung bstan nas yi ge'i slob dpon la gtugs /
lo lnga la legs par mkhyen /
de nas shAn+ti pa'i slob ma paN+Ti ta dge ba bzang po la rnam par rig pa lo bzhir sbyangs /
de nas paN+Ti ta nag po dang stobs can nag po gnyis la lo bcu bzhir sgra bslabs /
de yan du dgung lo sum cu lon /
sum cu rtsa bzhi la bi kra ma shrI lar thams cad yod smra'i mkhas pa chen po mi tra ta ra la rab tu byung /
de nas 'dul 'dzin chen po bi ma la ko sa la lung sde bzhi la sbyangs /
de nas sum cu rtsa dgu pa la paN+Ti ta sid+ha gu Na la tshad ma lo bzhir sbyangs /
de nas bzhi bcu rtsa bzhi pa la paN+Ti ta blo brtan la bya spyod dang pha ma'i rgyud la sbyangs /
de nas kha che lak+Sh+mIM? chen mo la rnal 'byor chen po la blo sbyangs /
de nas lnga bcu rtsa bzhi la bram ze tha ga na la shes rab kyi pha rol tu phyin pa la sbyangs /
de nas rdo rje gdan gyi nub phyogs su mkhas pa rab bzang mdangs la mngon pa bslabs /
de nas sid+hata ra dang phrad nas lo drug cu rtsa bzhi'i bar du rdo rje gdan du rin po che'i sgrub pa mdzad /
de nas lo bdun cu rtsa gnyis pa la lo bcu drug lon pa lta bur gyur kyang /
mkhas pa 'byung ba'i gnas gzhir bshad par 'dod pa las /
shes rab kyi pha rol du phyin pa la goms pa'i rnal 'byor ma padma can zhes pa dang phrad de /
de na re /
rang la sangs rgyas yod mod kyang / /
ma rtogs sems can snying re rje / /
tha snyad rab tu mkhas gyur kyang / /
sems kyi de nyid ma rtogs na / /
dbul pos phug po brdungs pa bzhin / /
de la 'bras bu 'byung mi srid / /
tshe yi rig 'dzin brnyes gyur kyang / /
'jig rten bya ba la chags na / /
chags sdang 'dam du chud pa'i phyir / /
bde ba ma yin sdug bsngal 'byung / /
kye skyes bu rang sems rtogs la cir min nyams su long / /
bla ma mchog bsten gdams ngag la 'bad byos / /
'jig rten chos brgyad thong la bde chen spor / /
'khor ba skye med dag tu rgya yis thob / /
ces zer nas de nas rnal 'byor ma de dang sprul pa'i khye'u gnyis  lung bstan la brten nas yab las blangs pa'i nor chen po dang bcas te phyi'i rgya mtsho dpag tshad bzhi bcu rtsa gnyis kyi pha rol na /
rnal 'byor pa nA ga pU ri zhes bya ba dang mjal te /
des tshogs kyi 'khor lo la brten nas byin gyis brlabs /
de nas lo gsum du sbyor ba sum cu pa la sbyangs /
de nas lo bcu bzhir gzhung 'bum pa dang /
rgyud 'bum pa dang /
nam mkha' dang mnyam ba'i rgyud /
dam tshig gi rtog pa stong phrag phyed dang bcu gnyis pa'i rgyud /
sam+bu Ta'i rgyud bzhi dang /
mkha' 'gro ma'i sbyor ba dang nye bar sbyor ba'i rgyud la mang du sbyangs so / /
de nas slar rdo rje gdan du byon /
sgra slob pa'i grogs po na te ka ras bshad pa mdzad de /
gal te sgom par 'dod na mnga' bdag mai tri ba la phyag rgya chen po sgom du med pa'i man ngag yod pas der song gsung nas /
ba ta'i dgon par byon te lo bdun du snying po'i don la sbyangs /
de nas kem ri'i dur khrod du lo lnga bsgoms /
de nas lho phyogs gyad gyi yul /
sa la ta tse /
kam+pa la'i grong khyer /
kha che'i yul rnams su spyod pa sna tshogs mdzad de /
mtshan gyi rnam grangs pa ti karma zhes kyang bya'o / /
de'i slob ma dam pa skor ni /
gnyal stod kyi thang la dge tshar /
yab skor ston dngos grub 'bar dang /
yum gnyos mo gza' sgron ma gnyis kyi sras snga tshigs su chu pho stag la 'khrungs /
lo de nye du la gnod zer nas lto byas te dbu? ru ba'i btsun pa cig gi phyir slob gnyer la brdzangs /
phyin tshur sring mos thal ba gtor /
dul mo byas pas spyugs bar yang shes /
de nas lha sar rab tu byung /
skor chung bar grags /
jo bo rje'i slob ma bal po 'gyod pa gsang ba dang bai ro tsa na gnyis mjal /
khong bsnyung ba la bai ro'i dbu skra thor re brlan pas phan /
sgom zhus pas sems 'dzin zab mo cig kyang gnang /
khyod rnal 'byor ba sngo bsangs kyis byin gyis rlob ces lung bstan /
'gyod pa gsang ba la sgra bslabs pas lo gcig la mkhyen /
yon gser srang gsum khas blangs /
'phan yul du byon pas lo tsA ba cig grongs pa'i jo mos bi brta phul /
de rting lo bcu bzhes pa'i tshe gser khung sgang du gser pa'i rkun po bsrung ba mdzad /
kho rang gi yo byad rkun pos khyer ba la mthu mdzad pas yus chen po lon /
gser mang po byung bas bal po la khas blangs pa bzhin grub /
lo bcu gcig lon pa la yul du byon /
yab 'das pa'i glegs bam brgya tshar mdzad /
sring mos sbas pa'i g.yu rdog cig brkus nas dbu rur byon /
lo bcu gnyis pa la 'dul ba bshad shes pa byung /
de nas g.yu de btsongs pas gser srang bcu gsum /
dar gu ling yug gcig gser zho gang gi gla rtsi rnams byung ba bsnams te /
sba ston rdor she /
kong ston rin chen gsum gyis bal por lo bcu gsum pa la byon /
ya gal du kr-i yog la sbyangs /
mi rnams yam bu'i rnal 'byor ma blta ba la 'gro bas bod gsum pos kyang byon /
rnal 'byor ma de grong khyer pa'i gtor ma gsol nas mya ngan 'das chung gi gtsug lag khang du bzhud /
de'i phyi la rnal 'byor  ba r+wa ru can bya ba 'dug pa'i zhal nas /
bal yul na nga phyug nga'i brang khang blta ba la 'deng gsung ste byon pas /
so phag gi khang pa zhig na gyo mo dang g.yam pa mig phug pa cig dang r+wa ru cig shing khyem cig las mi 'dug pa brdar shes nas mos pa skyes /
rnal 'byor ma de ston pa mya ngan las 'das pa'i gzugs nyal ba'i steng na gcer bu nu ma dang b+ha ga bstan nas 'dzum me 'dug pa la /
gdams pa zhu na byas pas /
r+wa ru can na re /
byin gyis rlob pa ma gtogs chos gnang ba med zer /
'o na ji ltar byin gyis rlob dris pas r+wa ru can na re /
nged tshong pa bcu gsum yod pa la nga ma gtogs yo shi /
rnal 'byor mas nga'i rgyab tu sa 'thor ba la ci yin dris pas /
de gang+gA'i bye ma yin khyod zhag bdun na 'chi ba la des zhag bcu gsum du mi 'chi /
de nas 'chi zer bas /
ci phan dris pas rdzas dang yo byad thams cad su 'khyer 'khyer la btang nas nga'i phyir phyin na phan gsung /
de ltar byas pas nga yis khyod la byin gyis rlob cig gsung nas lag mthil du mchil ma gnang /
phyag spyi bor bzhag pa tsam gyis ting nge 'dzin ji lta ba bzhin du skyes /
da nga la gdams ngag mi dgos des grol ba yin gsung /
yang r+wa ru can na re /
bal yul 'di na rgya gar phyag na /
pham thing ba /
b+ha ro phyag rdum la sogs pa'i paN+Ti ta mang po yod kyang khyod la phan mi thogs /
ya gal na rnal 'byor ba mda' gzhu can zhes bya ba gzhan la mda' rgyab pas zang thal du song yang ci yang mi  'ong ba zhig yod /
des phan thogs 'ong bas de la gsol ba thob zer bas tshigs bcad re tsam gsung ba las gzhan ma byung /
de nas gsol ba mang du btab dngos po ci yod rnams phul bas /
rgya gar thang khab kyi dur khrod tsin tsi ling du khrid /
phyi rol tu lce spyang la sogs dang lhan cig tu bzhag sang de bla mas g.yog mo ku mu da ra bya ba la gser bskur nas tshong 'dus nas tshogs 'khor rgyu'i bza' btung mang po nyos /
skor chung ba rang me tog 'thur bcug nas /
me tog tshom bu'i dkyil 'khor la brten nas bum dbang bskur /
mtshan pradz+nyA shrI dz+nyA na kIrtir btags /
de dus bla mas gtam rgyud mang du gsungs pa gro ga la bris pas bla mas chus bkrus /
de nas sgra la lo bzhi sbyangs pas sgra'i gnas bcu bdun mkhyen /
de nas rje btsun ma ku mu da ra la phyag byas nas byin gyis rlob par zhus pas /
bum dbang la shes rab ye shes btags pa cig gnang /
rje btsun ma'i zhal nas /
khye'u khyod skye 'chis 'jigs nas chos la dka' las byed pa ngo mtshar bas /
rdo rje theg pa thun mong ma yin pa ma nor ba cig nged kyis sbyin gyis /
bus kyang nyams su long cig gsung nas zhabs spyi bor blangs so / /
de nas gshin rje gshed nag po'i chos skor la sogs pa'i bskyed rim gyi chos skor thams cad gsan nas mkhyen /
shes rab kyi me 'bar bas chos thams cad mkhyen par byung ba la bla ma yab yum yang mnyes /
de nas dbang rdzogs par byed dgos gsung nas gnang bar zhal gyis bzhes pa la yo byad med  nas bal yul du byon /
grogs po gnyis kyang mos nas zhu zer /
de nas lo bcu dgu lon pa la bod du byon nas /
la stod kyi leng lo tsA ba'i sar mi bcu gsum la bum dbang bskur bas rta cig phul /
de nas mar byon nas gra thang du dge bshes grwa pa mngon shes la nub mo gsangs nas bde mchog lU yi pa dI bang+ka ra'i lugs dang /
nA ro lugs gnyis gsungs pas gser srang phyed phul lo / /
'di grwa pa'i lo drug cu rtsa dgu pa yin /
lar gser srang bcu gsum rnyed nas lo zhabs de nyid la tsin tsi ling du byon /
gser srang bdun la maN+Dal byas nas bla ma la phul bas lo bdun na bsod nams 'ong zhes lung bstan te /
de ltar byung gsung /
gser srang drug gis dbang rdzogs zhu ba'i yo byad byas nas /
de nas bla ma yab yum gyis zung 'jug gi sbyor ba la snyoms par zhugs nas gsang ba'i dbang bskur ro /
de nas bal mo 'bri snu bya ba la phyag rgya mdzad nas shes rab ye shes kyi dbang bskur /
dbang bzhi pa brngas bstan to / /
de nas snying po'i skor thams cad gsan pas rtogs pas nga rgyal lo / /
de nas rgya gar gyi grong khyer gyi mtha' na gsang spyod pa yod pa'i rtsar btang bas phyin pa dang /
mchod khang cig na thang ka cig bkram /
de'i mdun na mchod pa lnga bshams nas 'dug der bsdad pas dge slong gi cha byad 'dzin pa cig lhung bzed dang gsil byed thogs nas grong khyer nas bsod snyoms bslangs te byon nas /
khyod rnal 'byor pa mda' gzhu 'dzin pa'i slob ma yin te 'ong gsung  nas /
de nas nub mo thang ka bsdus pa'i 'og nas sgo chung cig phye nas phyag rgya mo mtshan dang ldan pa rus pa'i rgyan la sogs pas brgyan pa mang po phyung nas /
gsang sngags kyi spyod pa sna tshogs mdzad de bde ba sbar nas /
nang par yang sbas nas sgo bcad de thang kas bkab nas /
khong rang bsod snyoms la gshegs te /
nged rgya gar ba gsang spyod 'di ltar byed pa yin zhes zer ba la shin tu yang nges shes skyes nas /
gsang spyod zla ba drug ma mdzad do / /
de nas bod du 'byon par bzhed pa dang /
bla ma'i zhal nas /
dpal u rgyan gyi yul na mkha' 'gro ma'i thod pa dum bu gcig pa /
dpral ba na mig gcig yod pa de lta bu cig yod pas /
de khyod la yod na bar chad thams cad kyis mi tshugs te blang tu 'dod gsung ba la /
rtogs pas nga rgyal te ma byon pas /
'o na 'di khyer gsung nas dum cig ma khyer nas byon /
byon khar gdung ba skyes nas tsin tsi ling gi thang la rje btsun ka ro pa'i bstod pa yang bzhengs /
de nas 'phags pa shing kun la skor ba mdzad de zhag gsum bzhugs pa las /
bal po'i yon bdag b+ha ha zhes bya ba na re /
bdag gi mchod gnas su bzhugs 'tshal zhes zhu ba phul bas zla ba gcig bzhugs te /
de'i skabs su grong 'jug mdzad pa'i lo rgyus ni /
de yang rgya gar gyi yul na rje btsun ka ro ba zhes bya ba rig pa'i gnas rnam pa lnga la mkhas pa /
paN+Ti ta las rnal 'byor par gyur pa /
brgyud pa dgu'i gdams pa mnga' ba /
mngon shes dang ldan pa cig bzhugs  ba las /
de la slob ma mang yang mchog tu gyur pa ni /
ni rU pa ta'i rnal 'byor pa zhes bya ba /
dang por mkhas par blo sbyangs pa /
brgyud pa dgu'i gdams pa thugs su chud pa /
sku bgres pa /
dgung lo bdun cu rtsa bzhi lon pa /
grub pa thob pa cig gnas pa las /
dus nam zhig na rje btsun ka ro ba'i zhal nas /
kwa ni rU pa khyod bod yul du 'gro dgos par 'dug go zhes gsung ngo / /
yang dus nam zhig na khyod kyis bod yul du phyin na 'gro ba sems can rnams la phan thogs te 'ong bar 'dug go zhes gsung ngo / /
bdag gis sems can gyi don cang 'ong ngam byas pa dang /
yang dus nam zhig na khyod kyis bod du sems can la phan thogs pas khyod bod yul du nges par song zhig ces gsung ngo / /
'o na 'gro thabs ji ltar bgyi zhus pas /
'di nas rdo chu'i gling du song dang /
rdo chu'i gnod pas kyang mi tshugs la /
de na mkha' 'gro ma'i gling yod pas mkha' 'gro ma rnams kyis kyang byin gyis rlob cing sdong grogs byed par 'gyur ro zhes lung bstan no /
de nas ni rU pas gsung bzhin byas te rdo chu la byon /
rdo chu de sems can gang la reg pa de 'chi zhing rdor 'gyur ba las des gnod par ma gyur to / /
de nas mkha' 'gro ma rnams kyis mdun bsu nas mchod bstod byas te tshogs kyi 'khor lo'i gtso bo mdzad de lan gsum du bskor ro / /
de nas mkha' 'gro ma rnams kyis lung bstan te /
khyod bal yul du song dang der bod phrug mtshan dang ldan pa gzhon nu la rab tu byung  ba shes rab dang ldan pa cig dang 'phrad kyis /
de dus la bab pa yin pas grong 'jug gyis la bod yul du song zhig nged kyis kyang bar chad bsrung zhing grogs bya'o gsung ngo / /
de nas rje btsun ni rU bas bal por byon pa dang /
skor chung ba dang yon bdag b+ha ha'i gnas su 'dzom ste /
skor chung ba 'das pa'i lus de la ni rU pas grong 'jug mdzad de sngar gyi sku lus de bsreg sbyangs mdzad nas bod du byon /
dang po ldom bu ba'i spyod pas bsod snyoms mdzad cing bzhugs tsa na /
lha sar rje btsun ka ro ba yab yum byon nas mjal te /
bye ma'i gseb nas pradz+nyA kIrti zhes rje btsun ma ku mu da ra 'bod de /
'dir byon pa ji ltar lags byas pas /
yum na re /
rje btsun ka ro ba yang pha bi na bzhugs /
khyod la bar chad 'ong bar 'dug pas nged 'ongs pa yin gsung /
de nas phyag dang skor ba byas zhabs spyi bor blangs /
bla mas kyang byin gyis brlabs so / /
bla mas byin gyis brlabs pas phyis gye re she'u chung pas gsad par brtsams pa las bar du ma chod pa yin gsung /
lha sar dbang rnam nges tshar gcig gsan /
de nas rje btsun pa yab yum mang yul gung thang du bskyal /
de nas mar log nas zangs gling gi paN+Ti ta'i cha byad mdzad de byon pas bod du rgya gar zangs gling pa byon bya bar grags /
de nas bod rang gi cha lugs su mdzad nas dge slong bcu gsum po la sogs pa'i slob ma rnams la lo nyi shu rtsa gcig la gsang sngags kyi chos bshad /
dbang bskur /
gsang sngags kyi chos mang po rang 'gyur du bsgyur /
rgyud sde du ma dang gdams ngag gi skor mang po gsungs nas /
dam pa'i chos gsang sngags zab mo dang snying po'i bstan pa dar bar mdzad pa yin no / /
spyir na dgung lo lnga nas nyi shu rtsa gcig gi bar slob gnyer mdzad /
nyi shu rtsa la bod du byon /
nyi shu rtsa gcig nas snying po'i don bshad de /
dgung lo bzhi bcu rtsa gcig pa chu pho rta la mya ngan las 'das so / /
de cha dar shes rab seng ge la chos skor rnams gsungs /
des sras ye shes seng ge des khams pa glang ston /
des bla ma khrag pa chen po /
des bla ma myang chen po /
des sangs rgyas jo sras /
des slob dpon shAka she /
des dge slong rat+ne shwa ra la gsungs so /
skor 'di grub thob chen po bod du yun ring du bzhugs pa zhig na yang /
ding sang dge ba'i bshes gnyen rnams de'i gtam cher mi gleng bas rnam thar cung zad rgyas par bris so /
yang rgya gar phyag na sngon spyod pa la gshegs te bal por ldom bu mdzad pa'i tshe /
bal por chos spel bar nus sam mi nus gzigs pas nus par dgongs nas /
phyis lo lnga bcu bzhes pa'i tshe ye rang du byon nas bzhugs /
'brog jo sras la sogs pa'i bod ston rnams kyis mjal nas chos zhus te /
chos ni grub snying phra mo dang bcas pa'i gzhung dang /
gdams ngag mtshan nyid kyi rjes su 'brangs pa'i brul tsho dgu /
pha rgyud kyi rjes su 'brangs pa'i brul tsho dgu /
ma rgyud kyi rjes su 'brangs pa'i brul tsho dgu ste nyi shu rtsa bdun po rnams las kyi phyag rgya /
chos kyi phyag rgya /
phyag rgya chen po /
dam tshig gi phyag rgya ste phyag rgya bzhis bcings shing /
lta ba lung rigs dang 'brel ba /
sgom pa nyams myong dang 'brel ba /
spyod pa dus tshod dang 'brel ba /
'bras bu gzhan don dang 'brel ba /
lam drod rtags dang 'brel ba /
dbang gdams ngag dang 'brel ba ste 'brel pa drug ldan du gsungs /
gzhung la grub pa sde bdun ni /
mtsho skyes kyi gsang ba grub pa /
yan lag med pa'i rdo rje'i thabs dang shes rab grub pa /
in+t+ra b+hU ti'i ye shes grub pa /
la k+Sh+mIM? ka ra'i gnyis med grub pa /
Tom+b+hi he ru ka'i lhan cig skyes grub /
dA ri ka ba'i gsang ba chen po'i de kho na nyid grub pa /
rnal 'byor ma tsi tos mdzad pa'i dngos po gsal ba'i rjes su 'gro ba'i de kho na nyid grub pa rnams so / /
snying po ni /
rgyal po dang /
btsun mo dang /
dmangs do ha ste gsum mo /
gzhan mai tri pas mdzad pa'i dbang nges bstan dang /
bdag med ma gsal ba la sogs pa'i chos phran rnams dang /
lhan cig skyes pa'i rdo rjes mdzad pa'i de kho na nyid bcu pa'i 'grel ba dang /
gnas pa bsdus pa /
phyag nas mdzad pa'i rdo rje'i tshig 'byed dang /
bla ma brgyud pa'i rim pa /
de ba A ka ra tsan+d+ras mdzad pa'i shes rab ye shes gsal ba /
ra ma pA las mdzad pa'i dbang nges bstan gyi 'grel pa /
slob dpon klu sgrub kyis mdzad pa'i phyag rgya bzhi rjes su bstan pa rnams la phra mo skor zhes grags te de rnams  gsungs /
de rjes su 'brog jo sras kyis bla ma phyag na bod du spyan drangs te /
gtsang gi chu sgor bzhugs nas bod ston rnams la phyag rgya chen po'i chos mang du gsungs pa'i slob ma /
she ston byang 'bar /
zhing snga ring mo /
khams pa rgwa ston /
spu hrangs nag po sher dad /
'brog jo sras rdo rje 'bar /
'or brgyad ston chung /
klung shod pa khyung khri /
khyi'u brtson 'grus /
ba reg thos pa dga' /
brang ti blo gros dbang /
bra'o 'bum la 'bar /
brag pa dkon grags /
se ston sgra gcan zin /
mtshur dbyig gi rgyal mtshan rnams dang /
slob ma lo tsA ba yang nag tsho tshul khrims rgyal ba /
rma ban chos 'bar /
gnyan d+harma grags /
mtshur ye shes 'byung gnas te bzhi'o / /
de rnams las mang bar byas na bod ston sum cu'o zhes kyang zer ro / /
'brog jo sras kyis phyag na spyan 'dren pa'i tshe gser srang brgyad cu 'bul bar zhus /
yab kyi 'dang mdzad pa'i tshe gser srang lnga bcu la brgyad cu ltar bcos nas phul bas /
bla ma phyag na'i nye gnas rnams kyis gzhal bas lnga bcur 'dug nas /
de la bla ma ma dgyes te 'brog jo sras kyis nga la brdzun bya bar mi 'os /
'di 'dra na kho'i pha de yang gsha' ma cig min nam /
pha yi spyod pa bu yis ston /
bya ba yin gsung nas chu gris rang gi gsus pa thal mar gshags /
der 'khor rnams bred nas ngus pas /
khyed rnams ma dga' 'am ci yang mi lto gsung nas phyag gis byil ba tsam gyis smen pa tsam yang med par gyur te lho bal du  thegs /
'di'i grub rtags brgyad ni /
dug sbrul byung ba la gshin rje gshed kyi rnal 'byor gyis bzlogs pa dang /
glang chen smyon pa byung ba mkha' 'gro mas bzlog grogs byas pa dang /
mkha' 'gro ma des lung bstan nas grong khyer du byon pas bram ze rgan po mkha' 'gro ma chung mar yod pa cig gis /
u rgyan gyi rgyal po gnyis 'thab rtsod shor nas rgyal po a b+h+ro zhes bya ba skye ba bdun pa cig la rgyal po gzhan de'i blon po mong rtse mong gis mda' mde'u rdo rje pha lam las byas pa smin mtshams su rgyab nas shi ba'i ro mkha' 'gro ma rnams kyis hab thob byas pas /
bram ze rgan po'i chung mas mgo thob nas khyim du khyer 'ongs pas bram zes 'bar bas /
khyod dang las 'brel yod pas zhabs tog byas pa yin /
da mi dgos na phyin chog zer nas mgo de phyag na la phul nas mo rang shi /
thod pa de phyag nas sa 'og tu sbas pas nam mkha' nas sgra byung bas dngos sgrub tu shes nas sa las phyung ste /
nyar bcag mdzad pas dngos grub byung ba dang /
de'i nang du chang cung zad re blugs nas snod du bcug pas snod chang gis khengs 'ong ba dang /
chu bo gang+gA'i 'gram na yar byon pas mkha' 'gro ma gnyis kyis rdo'i sgom thag srubs med cig btags nas phul ba dang /
phag mo bum pa gsum pa'i sbyin sregs mdzad nas rdo rje rnal 'byor ma'i zhal slob ma la dngos su ston nus pa dang /
ba dmar mo'i lci ba sa la ma reg rin po che'i snod du bzhag nas de'i steng du shing thog bzhag ste byin brlabs mdzad  bas shing thog zad med 'ong ba dang /
chu bo gang+gA'i 'gram du rgyal po byung yang chom rkun gyis 'joms pa la /
gshin rje gshed kyi ting nge 'dzin gyis jag pa rengs par mdzad pa dang /
jo sras rdo rje 'bar gyis gser phul bas chu gris gsus pa gshags pa dang brgyad zer ro /
'khon phu ba'i sras zla ba 'od zer gyis bal por byon pa'i tshe grub pa'i rtags ngo mtshar ba mdzad pa mthong ba'i lo rgyus kyang 'dug go /
phyag na'i slob ma kha che d+harma shrI spyan gcig pa zhes bya bas kyang bla ma'i phyags phyir byon /
phyag rgya chen po'i skor mang du bshad /
bod kyi slob ma rnams dang bgros nas 'bum gyi TI ka dang sdud pa'i lde mig brtsams so /
yang phyag na'i slob ma la stod gtsang shong ba /
de nas sher sgom dar seng /
jo btsun me 'bar /
zhing deng po lung ba /
go lung ba /
grub thob btsun pa /
mnga' ris char chung ba /
la stod na zlum pa /
mkhan po snying po rgyal mtshan /
mkhan po rgyal mtshan 'od /
mkhan po nam mkha' rgyal mtshan /
'jam dbyangs rin chen bzang po /
mi nyag shes rab bzang po /
rje btsun ri mi 'babs pa las mi nyag pas mdzad pas khrid yig bdag gis thob bo / /
de ltar phyag na dpon slob las byung pa rnams la phyag rgya chen po stod lugs shes grags so /
a su ni /
mes po rgya gar nas 'ongs pa'i paN+Di ta bal po'i b+ha ro rnams kyi mchod gnas yin pa la /
de'i bus yon tan ma bslabs pas b+ha  ro'i g.yog por gyur pa de'i bu ste /
chung ngu nas shes pa rno zhing grung bas rgya so kha yan chad kyi tshong zong blangs nas rang gi bdag po b+ha ro de la phul pas b+ha ro dga' ste /
da ngas khyod la khyim cig dbub zer ba la /
a sus bdag la khyim mi 'tshal /
chos 'dod pas chos la btang bar zhu byas pas b+ha ros kyang gnang ste /
dang por bal bo dza hUM ngam shan+tiM b+ha drar grags pas paN+Di ta de la dbang dang rgyud 'grel mang du mnyan /
de nas phyag na la gdams pa zhus pas bden pa gzigs te yang dag pa'i skyes bur gyur nas /
rgya'i yul du gshegs par dgongs te 'phan yul gyi sum 'phrang du thogs shig bzhugs nas 'khor mang po la chos gsung pa'i tshe /
jo mo 'brom mo gza' cig dang mthun nas sras grags pa seng ge 'khrung pa'i ngo mthong bas rgyal 'byon pa gshol te /
rlung shod du yun ring du bzhugs /
rma sgom chos kyi shes rab kyis kyang a su dang klung shod du mjal phyis yon bdag klu phyug gis spyan drangs nas 'brom stod du bzhugs /
der rang gi chos phag mo'i byin rlabs skor dang do ha dang phyag rgya chen po bshad pas grwa pa khri tsho mang po byung /
de'i tshe chos rje ras chung pas kyang mjal nas chos zhus /
a su'i gsung gis da bu smad gso dgos pas khyod kyis bsod snyoms gyis la nga la nas phul gsung bas /
nas mang po rnyed de /
nas bong rgyab nyi shu tsam phul /
de la rigs kyi sras grags pa seng ge /
chos kyi grags pa /
in+du dbang nge dang bzhi'o / /
sras mo lha 'dre mi gsum bya ba ste lcam sring  bdun no /
rje btsun grags pa seng ge ni /
yab kyi dgongs pa lon pa /
phyag rgya chen po'i rtogs pa nam mkha' lta bu thugs la 'khrungs pa /
'jig rten gyi snang ba rmi lam sgyu ma lta bur mkhyen pa /
dngos grub rnam pa gnyis brnyes pa'i rnal 'byor pa'o /
chos kyi grags pa ni /
chos spyi dang rang gi mtshan nyid la mkhas pa khyad par phyag rgya chen po la shin tu mkhas pa yin no /
in+du dang dbang nge la brgyud pa zin pa ma byung /
grags pa seng ge'i sras grub thob mgon po /
gcung sangs rgyas sgom pa /
de 'og seng ge grags /
chung shos slob dpon bal po 'jig rten no /
de la grub thob mgon po ni /
phyag rgya chen po'i chos la thos bsam mdzad pas mkhas pa chen por gyur /
yi dam rdo rje phag mo la sgrub pa mdzad pas zhal gzigs /
'jig rten gyi mkha' 'gro bran du 'khol /
chos skyong mgon po dang lha srin sde brgyad kyis srog snying phul /
dngos sgrub rnam pa gnyis la mnga' brnyes pa'i rnal 'byor par gyur /
sangs rgyas sgom pa ni /
yab mes kyi gdan sa mthon po la zhen pa med pas mchil ma ltar bor /
zas skom gyi 'khri ba chod pas chu la dka' thub mdzad de /
phyag rgya chen po'i rtogs pa 'khrungs /
chos dang gang zag tu ya ma bral ba yin no /
slob dpon bal po 'jig rten ni /
sngon bsod nams bsags pas yab mes bka' drin can gyi dpon sras su 'khrungs /
gcen po gong ma rnams kyi thugs zin /
bla ma gong ma rnams kyi thugs dgongs lon /
yab mes kyi gdan sa mthon po'i steng nas phyag rgya chen po'i gdams pa nyi ma shar ba ltar gsungs pas 'gro ba'i mun pa bsal /
yi dam lha'i zhal gzigs /
mkha' 'gro bran du 'khol /
chos skyong lcam dral dang dam can pho mo rnams dang gsung gleng mdzad cing bka' bsgo ba'i las mdzad pa chen po'o /
bla ma skye med kyi thugs kyi sras su gyur pa yang /
sgom kwa ba bzhi /
gdung drug g.yor po ba'i bu gsum /
dmag pa sgang la sogs te /
kwa ba bzhi ni /
rgyal gyi sgom tsho /
grab kyi sgom tsho /
bye ma lung stong gi sgom tsho /
klags kyi sgom tsho'o / /
gdung drug la /
r+wa lo tsA ba /
ba tshab lo tsA ba /
dol bo ye shes /
dge bshes gnyan la sogs pa'o /
g.yor po'i bu gsum la /
rog pa dmar rdor seng /
zhang bra'o brag rtsa ba /
rlung ston rdo rje bla ma rnams so / /
gzhan yang mnga' ris par bu pa dang /
sgang ston 'od 'bar dang /
spang ston chos 'bar la sogs pa'o /
de dag las rog rdor seng gis sangs rgyas brtsag son la gsungs so /
slob dpon rlung ston gyis ni /
bla ma yang mnyes pa gsum gyis mnyes par mdzad /
phyag rgya chen po'i rtogs pa 'khrungs /
bal po skye  med kyi thugs kyi bcud 'thigs /
slob ma gzhan las khyad par du 'phags te do ha rgyas bshad la mnga' brnyes /
khong la grub thob mgon po dang sangs rgyas sgom pa gnyis kyis zhus /
khong sku mched la bal po 'jig rten gyis zhus /
de la dol ba jo sras kyis zhus so /
yang bla ma mnga' ris pa bya ba gzhon nu la rab tu byung /
thos pa mang du mdzad /
khyad par 'dul ba mdo rtsa tshar bcu bzhi tsam bshad pa mdzad pa cig gis /
bla ma phyag na la rje btsun ma dbu bcad ma'i gdams ngag ngo mtshar can cig yod ces gsungs nas zhur byon pas /
bla ma phyag na'i zhal nas /
mchog dang thun mong gnyis gang 'dod gsung ba /
mchog gi dngos grub 'dod ces zhus pas /
bla ma'i zhal nas /
'o na khyod sku nas kyang byon gda' bas ngas snga ma mi gzhan dag la ma byin pa'i gdams ngag phyag rgya chen po rde'u skor zhes bya ba /
thabs shes rab zung du sbrel nas lam du 'khyer ba /
'khor ba rgyu 'bras nas lhan cig skyes pa'i ye shes man chad rde'u brgya bdun cu don gsum gyis lam du bsgrigs /
gzhung gsum po 'grel par bkod pa ya ki bram ze chen po nas dus de ring yan chad la tshig la mang nyung med pa /
don la 'dra min med pa /
bar na dam tshig gi sel med pa /
rnam par thar pa gzhan dang ma 'dres pa zhig yod gsung nas gnang ngo /
der bla mas kyang rtogs pa khong du chud cing thugs thag chod par ba gyis so /
de nas yul dbus su byon nas dbu ru  'brom par byon pa na /
bla ma bal po snyan grags che bar 'dug nas phyag rgya chen po sgom mi dgos pa zhig yod dam snyam nas mnyan pas /
thabs bzhag nas gzhung dang lta ba bstun nas 'chad kyi 'dug pas /
bdag la ni bla ma phyag nas sngar lta bu'i rde'u skor cig gnang nas yod pa la /
bla ma chen po 'di ltar 'chad pa ci lags zhus pas bal po'i zhal nas /
bod 'di lta bu bun ne ba cig dang /
spros pa la dga' bar 'dug nas bdag gis rde'u skor ma bstan pa yin /
khyod la bstan gyis gsung nas tshogs 'khor bshams te zhus pas gnang ste sngar dang khyad ma byung /
phyis rlung rdo rje bla mas gdams pa de btsal bas sngar gyi cha 'dra ba de la brten nas bsgrigs pa rde'u brgya lnga bcu tsam pa zhig gnang /
bla ma mnga' ris pas bal po'i mchod gnas kyang lo brgyad tsam mdzad do / /
de'i slob ma gru shul ba yin te /
mnga' ris pas gru shul du byon /
gnas brtan gyis gnas ma btang bas gyang ra cig na bzhugs 'dug pa gru shul bas nang du spyan drangs pas 'byon du ma gnang /
kha ba bab ste spyan drangs pas byon /
brgyud pa'i thang ka gzigs pas 'di la mos sam gsung /
mos zhus pas /
'di'i gdams ngag shes sam gsung bas /
mi shes zhus pas /
'o na nga la yod gsung nas zhag bco brgyad la gdams pa tshang bar gnang /
gser la thub zho lnga phul bas nga la mi dgos gsung nas ma bzhes /
sang phod chu bo rir dus 'di tsam na shog gsung ba'i dus btab nas  gshegs /
de nas dus la bab pa na gru shul bas chu bo rer byon pa bla ma byon nas zhag lnga song 'dug der zla ba gcig bzhugs nas 'dir bzhud dang 'dir 'das med par gsang spyod mdzad do / /
de la mkhas pa bar phu pa blo gros seng ges phyag rgya chen po do ha skor gsan nas gsum ka la bsdus don /
TI ka 'brel 'jug la sogs pa'i yig sna brgyad mdzad de /
yig cha de rnams kyis phyogs thams cad du khyab bo / /
de'i slob ma sgyer sgom chen po /
sangs rgyas dbon po /
bla ma brag 'bur ba /
shug gseb ri ba /
chos rje bla ma dam pa /
mi nyag shes rab bzang po /
chos rje ri mi 'babs pa bsod nams rin chen /
des bdag la do ha bar lugs rnams gnang ste /
a su'i skor rnams la phyag rgya chen po smad lugs shes grags so / /
yang phyi 'gyur ni /
phyag na bgres khar mnga' ris pa nag por sher dad kyis rgya gar shar phyogs su khong gi zhabs drung du bzhugs nas do ha che chung gnyis /
sku'i mdzod 'chi med rdo rje /
gsung gi mdzod 'jam dbyangs rdo rje /
thugs kyi mdzod skye med rdo rje /
sku gsung thugs yid la mi byed pa'i mdzod /
sgom rim drug pa /
'chi kha ma'i gdams ngag rnyog pa med pa'i rgyud /
de'i 'grel pa ste phyag rgya chen po'i chos bcu gsan /
'di 'gos lo tsA ba'i slob ma yin /
phyis gzhur gru sna'i rgyab tu dgon pa mdzad nas lhang tsho'i dpon du gyur /
dge 'dun gyi dug sbyor byung nas grongs /
bla ma sos khong dang /
skor chung ba gnyis ka la gdams pa gsan /
khyad par nag po'i drung du lo drug bzhugs /
sos bgres khar myang ston rtsags se la gnang /
des bla ma rog bde la gnang ngo / /
grub snying phra mo dang bcas pa'i bshad pa'i bka' rnams ni ding sang mi snang la /
lung ni /
sha ba ra /
mai tri ba /
rgya gar phyag na /
brang ti /
gtsang yang dag 'bar /
phug zungs skyabs /
rtsangs 'byung se /
lce ston mdo seng /
bla ma ston shAka? /
lce blo ldan seng ge /
kun mkhyen 'phags 'od /
bu ston rin po che /
lo tsA ba rin chen rnam rgyal /
rje btsun grags pa rgyal mtshan gyi bar du yod de /
bdag gis ni de las grub pa sde bdun dang /
de kho na nyid bcu pa rtsa 'grel tsam thob bo / /
rgya gar phyag na 'khrungs nas me pho spre'u yan chad la lo bzhi brgya dang drug cu song ngo /
rgyal ba mai tri pa las brgyud pa'i phyag rgya chen po'i skabs so / /
na deb ther sngon po las /
zhi byed brgyud pa snga phyi bar gsum gyi skabs so /
dum bu bcu gnyis pa /
zhi byed brgyud pa snga phyi bar gsum gyi skabs /
brgyud pa dang po'i skabs /
da ni dam pa'i chos sdug bsngal zhi byed ji ltar brgyud ba'i tshul brjod par bya ste /
don gang gis sdug bsngal zhi byed ces brjod ce na /
bod du byon pa'i gdams pa dang 'khrid lugs phal che ba ni slob ma mi dge ba las zlog tu bcug nas de'i sems rgyud kyi nyon mongs pa sbyong bar byed pa gtso che'o / /
chos 'dis ni tshe rabs snga ma'i las kyi dbang gis tshe 'dir lus dman par gyur pa dang /
nad bu can dang /
dbul phongs dang /
mi ma yin pas gtses pa dag gi sdug bsngal rnams 'phral du zhi bar byas nas rnal 'byor la sbyor bzod par byed pa ste / /
de bas na sdug bsngal zhi byed ces bya ste /
'di yang rgyal ba'i lung las /
sdug bsngal thams cad rab tu zhi bar byed pa'i sngags /
zhes pa de la brten nas btags par bzhed do / /
chos 'di'i bdag po ni dam pa sangs rgyas te /
de ni grub pa'i dbang phyug chen po yin pa'i phyir /
yon tan bgrang ba las 'das mod kyi /
'on kyang gsung rab dag las bla mas slob ma 'khrid pa na bsdu ba'i dngos po bzhis 'khrid par gsungs pa la don dpyod pa ni slob ma  thabs ji lta bus lam la 'dzud pa'i thabs de la bya la /
don mthun pa ni slob ma lam gang bstan pa'i lam de nyid la bla ma yang gnas pa la bya ba yin pa'i phyir /
dam pas kyang slob ma 'khrid pa na rten sdom pa gsum ldan /
lam dka' thub gyi srangs /
'bras bu gzhan don gyi spyod pa gsum gyis 'khrid par mdzad pa'i phyir dam pa nyid la yon tan de dag ji ltar mnga' ba brjod par bya ba yin no / /
de yang dam pa'i yul ni rgya gar lho phyogs be da la'i yul 'khor du gyur pa tsa ra sing ga de'i bye brag khron pa'i gling skyes bo dad pa can mang du gnas pa'i sar /
yab nor bu rin po che len pa'i rigs can brtson 'grus go cha dang /
yum dkon mchog mchod pa la mkhas pa spos sbyor la brtson pa'i rigs pa ra sa ha zhes bya ba'i sras su 'khrungs te /
yum la 'khrungs ma thag nyid las tshems dang ldan pa zhig ste /
bram ze mtshan mkhan la rtog tu bcug pa na yang 'dis paN+Di ta dang rnal 'byor pa gang byas kyang mngon par shes pa la sogs pa phul du byung ba'i yon tan dang ldan par 'gyur ro zhes lung bstan /
skye ba bdun pa yin pas sdig pa'i dri ma med cing dge ba la ngang gis dga' ba ste /
chung ngu nas sgra rig pa la sogs pa'i rig pa'i gnas mtha' dag la sbyangs pas mkhas par gyur te /
de ni rigs khyad par can dang ldan pa'i yon tan no / /
de nas bi kra ma shI lar mkhan po dge ba'i lha las rab tu byung nas dam pa'i chos 'dul ba la mkhas shing so so thar ba'i sdom pa mchog tu gyur la /
bla ma gser gling ba las byang chub  mchog tu sems bskyed nas spyod pa rlabs po che la gnas shing /
bla ma mang po las dkyil 'khor du dbang bskur ba mnos te /
rig pa 'dzin pa'i dam tshig dang sdom pa phun sum tshogs pa dang ldan pa dag ni /
rten sdom pa gsum dang ldan pa'i yon tan no / /
de nas grub thob pho mo lnga bcu rtsa bzhi la gdams pa zab mo mtha' dag mnos te /
de yang mtshan nyid sgra rig pa'i bla ma bcu gcig ni /
klu sgrub /
shes rab bzang po /
yon tan 'od /
chos grags /
A ka ra sid+d+hi /
shang+ka ra /
ye shes snying po /
thogs med /
Ar+ya de ba /
zhi ba lha /
bla ma gser gling pa rnams so / /
pha rgyud g.yo ba rlung gi bla ma bcu gcig ni /
ngag gi dbang phyug bud+d+ha gup+ta /
go d+ha ri /
karma badzra /
dza ba ri pa /
ye shes zhabs /
klu byang /
A nan+da /
kr-iSh+Na pa /
ba su d+ha ri /
padma badzra rnams so / /
ma rgyud bde ba nyams kyi bla ma bcu gcig ni /
mtsho skyes rdo rje /
in+d+ra b+hu ti /
Tom+b+hI pa /
rdo rje dril bu pa /
ti l+li pa /
nag po'i zhabs /
sgeg pa rdo rje /
lU yi pa /
bi rU pa /
kun dga' snying po /
ku ku ri ba rnams so / /
phyag rgya chen po brda'i bla ma bcu gcig ni /
sa ra ha /
tsAr+ya ba /
gu Na ri /
tog tse pa /
ko Sha pa /
sha bar ba /
mai tri ba /
sA gar sid+d+hi /
nyi ma sbas pa /
A kar sid+d+hi /
rat+na badzra rnams so / /
rig pa ngo sprod kyi bla ma bcu ni /
ri khrod ma /
dri med ma /
padmo zhabs /
ku mu da /
bde ba'i 'byung gnas /
gang+gA bzang mo /
tsi to ma /
lak+Sh+mI /
shing lo ma /
su kha  sid+d+hi rnams so /
de rnams las phyi mtshan nyid dang nang pha dang ma'i rgyud kyi gdams pa mtha' dag blangs nas sgrub pa mdzad de /
seng ge rdzong du bla ma'i bsnyen par bskyal bas rtogs pa phyogs med du shar /
shar phyogs seng ge rdzong la lo drug rdo rje gdan du lo bco lnga /
rang byung gi mchod rten du lo bzhi /
ri ku ru kul+lar lo lnga /
chu bo gang+gA'i 'gram du lo lnga /
rgya gar shar phyogs kyi nags su lo lnga /
rgya gar lho phyogs kyi dur khrod du lo lnga /
dur khrod bsil ba'i tshal du lo bdun /
yang rdo rje gdan du lo gsum /
mngon par dga' ba'i yul du lo bcu ste /
de rnams su sgrub pa mdzad pas yi dam gyi lha 'jam dbyangs /
spyan ras gzigs /
rdo rje 'dzin /
sgrol ma /
kha sarba? Ni /
gshin rje gshed /
rang byung rgyal mo /
sgrib sel /
'od zer can /
kun bzangs /
bA rA hI /
mi g.yo ba ste yi dam gyi lha bcu gnyis dang /
gzhan yang rnam par snang mdzad dang /
rta mgrin dang /
bde mchog dang /
dgyes rdor la sogs pa'i lha bgrang gis mi lang ba gzigs so /
gzhan yang ngo mtshar mkha' spyod kyi bla ma sum cu rtsa drug la sogs pa rig pa 'dzin pa yang dpag tu med pa zhal gzigs /
dngos grub kyang mig sman /
rkang mgyogs /
ril bu /
sa 'og gnod sbyin mo /
ral gri /
mkha' spyod rnams grub cing /
mchog gi dngos grub ni mthong lam chen po'i ye shes brnyes so /
'bras bu gzhan gyi don ni yul nyi shu rtsa bzhi la sogs pa'i gnas thams cad du spyod pa mdzad cing /
grub pa thob pa'i snyan pas mtshan yang  sna tshogs su sgrogs so / /
de la bod du gzhan don ji ltar mdzad pa ni /
spyir bod du lan lngar byon pa la dang po ni 'brin thang las sgo nas tsa rir byon nas re ma ti la rkang mgyogs kyi dngos grub zhus te /
skong yul dang sum yul gyi bar bcad de smad khams gsum zhabs kyis ther med du bcags /
de dus nyid na chos sbyin pa'i snod med kyang phyis de rnams su bstan pa dar bar 'gyur bar lung bstan /
gnyis pa ni kha che nas 'thon te mnga' ris su byon nas zhang zhung gling kha ba dang bon po khra tshang 'brug bla la? gdams pa 'ga' re gnang /
gsum pa ni /
bal bo nas tshong pa dang 'grogs te byon pa na yar klungs kyi rmang ra ser po dang mjal te de dang 'grogs nas gtsang du skyo bsod nams bla ma dang rmang ra ser po la gcod kyi gdams pa mang du gnang ngo / /
bzhi pa ni sha 'ug stag sgo la byon nas gnyal du bzhugs te /
yum gyi sgrib pa sbyangs nas phyis dbus kyi phyogs su phebs nas rma so la sogs pa'i don mdzad pa'o / /
lnga pa ni /
de nas rgya nag tu byon nas der lo bcu gnyis bzhugs nas slad kyis ding rir phebs pa'o / /
de la spyir dam pas bod du gdul bya sna tshogs pa smin par mdzad pas sgo thar la song ba'i grangs ni /
kun dags dam pa la bod na gdams pa btab pa'i slob ma ji tsam bdog zhus pas /
ding ri'i thad ka'i skar ma ya gi'i grangs khyod kyis chod dam gsung ste /
ding ri ni gnam rgya che bas de'i skar ma'i grangs gzung bar dka' ste /
de rnams sgo thar las kun la grags pa'i brgyud pa zin pa ma byung ste /
skye bo rnams kyis shes  par yang dka' 'o / /
de ltar slob ma dpag tu med pas gdams pa yang dpag tu med kyang grags che ba ni brgyud pa snga phyi gsum ste /
de la brgyud pa dang po ni /
dam pas kha che dz+nyAna gu hya la gsungs pa'i zhi byed sgrol ma'i skor gsum dang /
gshin rje gshed la sogs pa'i sgrub thabs rnams te /
de rnams ong po lo tsA ba la dam pa dang dz+nyAn gu hya gnyis kas bshad /
des lo btsun chung dang bla chung 'od zer la bshad / /
de la lo btsun chung ni /
rgya gar du sgrub pa la bzhud nas phyir ma log bla chung 'od zer gyis 'chus pa dar brtson la bshad /
des 'chus pa brtson seng la bshad /
des rog shes rab 'od la bshad do / /
yang kha che dz+nyA na gu hya gyis spu hrangs lo chung la bshad /
des dmar ston chos rgyal /
des dge bshes yol me /
des gshen ston nam mkha' /
des kyi tshang zhig po /
des rog shes rab 'od la bshad do / /
ong po lo tsA ba'i lugs la sgrub thabs rnams med do / /
brgyud pa dang po'i skabs so / /
rma lugs kyi skabs /
brgyud pa bar pa ni /
gtso bo rma so skam gsum phran dang bcas pa rnams te /
de la dam pas gnyal gyi snang gror dge 'dun gyi g.yog lo gsum mdzad nas chos sgo la byon te /
yar stod du phebs pa na /
gnyags lo tsA ba dang mjal nas bde mchog dpa' bo gcig pa gnang /
khu lo tsA ba la dam tshig nyams 'dug gsungs nas mjal du ma gnang /
de nas rma dang mjal te /
dam pa rma de ni /
yar stod skyer snang rma smon lam zhes bya ba'i sras su shing mo lug la 'khrungs /
shing lug 'di jo bo rje gshegs pa'i phyi lo dang /
bu to bas bcu gsum lon pa'i lo de yin /
gzhon nu la rab tu byung nas mtshan chos kyi shes rab tu btags /
yab la padma dbang chen gsan /
de nas spyod phyogs dang dbu ma dang do ha stod lugs dang grub snying rnams gsan /
bcu dgu pa chu mo glang la dam pa dang mjal te /
bla ma rma sku khams ma bde bar rang gi khang thog na bzhugs pa'i tshe a tsa ra nag po ras rkyang phrag la bkal ba zhig byung ba la khong la khyi shin tu thu ba yod pa rnams kyang de la mi zugs par mjug ma sgril zhing skor ba byed cing 'dug pas ngo mtshar skyes te g.yog bltar btang bas a tsa ra cig 'dug zer /
ngo mtshar can du shes nas nang du 'byon par zhus pas spyil po'i sgo yang ma bstan par mkhyen te nang du byon /
byin brlabs zhus pas byin brlabs mdzad pa tsam gyis bsnyun yang dwangs /
gdams pa cig gnang 'tshal zhus pas /
skye ba mang po nas las 'brel yod pas gdams pa bya'o gsung /
khyod kyis chos ci shes gsung bas /
pha rgyud dang phyag rgya chen po shes zhus pas /
khyod kyi de tshig gi phyag rgya chen po bya ba yin pas /
de don gyi phyag rgya chen po bstan gyi gsung nas /
mig ni mi 'dzums sems ni 'gags pa dang /
rlung 'gags pa ni dpal  ldan bla mas rtogs /
shes bya ba la sogs pa'i gzhung la brten nas rtsa ba'i ngo sprod mdzad pas rma la nyams rtogs khyad par can skyes /
de nas zhag bco brgyad song ba dang dam pa de gshegs gsung bas bzhugs par zhus pas ma gnang /
phyags phyir 'brengs pas kyang 'brang du ma gnang /
cis kyang thugs rjes 'dzin par zhus pas da res log la sang res dgun 'phan yul du shog gsung /
de nas rmas bsgoms pas nges shes skyes te dgun 'phan yul du so chung ba g.yog tu khrid nas byon /
byen yul du dam pa la gdams pa'i 'phro bcad pas /
bkod pa drug cu rtsa bzhi pa'i rde'u khrid gnang nas /
dam pa'i sar zla ba gsum bzhugs /
de'i skabs su a su rlung shod na yong ba dang mjal /
de nas yul du byon nas 'khor 'dab dang nor rdzas spangs te /
sgrub pa por mdzad nas rma'i phug par lo gcig bzhugs /
de nas kong po brag gsum gyi mtsho rdzong la byon nas lo dgu bzhugs /
der yul de na 'khrugs pa chen po langs ba? la gzhi bdag gis khyed kyis gnya' mdzod zer /
ngas ma thub byas pas ngas grogs bya yis zer nas bden nam snyam nas 'khrug pa'i sar byon nas 'khrug pa do ba la rmas /
bar na phar la chos gos brdul zhing nga'i gnya' yod do / /
su mi nyan pa la mi rung ba sna dgu 'ong ngo zer gyi phyin pas /
gar 'byon gyi rjes rlung nag tshub ma chen po zhig byung bas /
der dmag rnams kyis gtad med du 'khrug pa chad /
da ni sems can gyi don 'ong ngam  dgongs nas dwags po rdzong khar 'khor mang du bsten /
de nas yar klungs su byon nas kyi tshang du lo gsum bzhugs /
de nas bu slob mang du 'tshogs nas chos zhu gar byung du bzhugs so / /
de la bu chen lnga byon te /
gang bar gshen /
shud bu lo ts+tsha ba /
bla ma she'u /
sog po mdo sde /
zhang dga' ldan pa'o / /
de la sog po mdo sde ni /
sho skyam pa yin /
mched gsum yod pa'i che ba lha rje sogs sman /
'bring bla ma sog po mdo sde ste /
sman dang chos gnyis ka mkhyen /
dam pa rma'i yab kyi slob ma yin pas phyag skyel du phyin pas /
rma sgom skyer sna'i phug par bzhugs pa dang mjal /
rma'i zhal nas /
kho bo rgya gar gyi grub thob cig dang mjal bas legs par song /
de min na ston chen gyi mal nas tha mal gyi ro 'ong bar 'dug gsung pas /
de dang ji ltar mjal gyi lo rgyus zhus pas nges shes skyes nas gdams pa zhus pas slob ma rnying pa yin pas ster tshabs che gsung nas khrid la bcug nas gdams pa tshang bar gnang /
sog po yang nges shes skyes nas bya ba btang ste sgrub pa por byas so / /
phyis rma dwags po nas byon /
yar mdar phyag skyel du byon /
bla ma chos rje skad bya ba gsung dris pas /
sems bskyed lam khyer stong thun kha 'thor mthar rgyas bya ba yod zer bas /
nga la ma gnang ba'i chos yod par 'dug snyam nas zhus pas /
dam pa rgya gar gyi chos la tshig gcig la'ang dbri bsnan med pa khyed rang la yod /
da lta nga 'chad pa 'di gang zag gi yul dang bstun  nas cho lu cho lur bshad pa la ming tha dad du thogs pa yin gsung /
sog po mdo sde btsan thang na bzhugs pa'i sar rten lo bcu dgu pa cig gis mjal nas gdams pa rnams tshang bar gsan /
de la rog shes rab 'od kyis gsan no /
yang rma'i slob ma zhang dga' ldan pa ni /
yar stod gtsang zhal du 'khrungs pa'i mchims zhang yin /
dam pa skor ni ru ba la phyag rgya chen po zhus /
dbang bzhi rdzogs par zhus nas rgya sa sman stag rtse sar rma'i phyir byon /
byar gyi sngon chung gnas kyi shug pa gseb tu khrid mdzad pas thugs thag der chod /
de la slob ma gnyal ston dga' chung 'bar /
skyog sgom bsam gtan khu sgom jo dga' /
rgya dar seng /
'chus pa dar brtson rnams so / /
rgya dar seng ni /
gra phyi phur rgya long chos 'bar gyi bur skyes /
lo sum cu la zhabs la mda' phog pas chu tshan khar byon pas ras pa kha kyog rdo rje seng ge dang mjal nas phyag rgya chen po zhus /
zhang sman mo na bzhugs pa la gdams pa zhus pas rtogs ldan nam mkha'i rnal 'byor par gyur to / /
de'i bu chen stod du jo sras spun gnyis bya ba dol pa dbang rgyal dang /
shes rab me chung ba /
smad du gnyags tsha spun gnyis bya ba zhang ston jo spu dang /
bla ma slob chung ba gnyis /
bar rgya'i smyon chung gis brgyud pa gzung ste /
chu bo rir khra sna rgya smad du 'khrungs /
mtshan rgya cha 'bar /
lo nyi shu  rtsa bzhi la gri bu gdong pa chu bo rir sgrub pa la byon pa dang mjal nas zhabs la gtugs /
rgya smyon gyis bka' brgyud gsungs /
ma mo mkha' 'gro gsum smyon gyis ngo sprad pas rtogs pa dang nyams tha mi dad pa rgyud la skyes /
mtshan smyon pa don ldan du thogs /
des ri khrod pa la gsungs so / /
yang khu sgom jo dags klu mda' tshe lung du bzhugs nas gdul bya mang du bskyangs /
des stod lungs zhong pa steng gi rgyal ba dkon mchog skyabs la gsungs /
des rog shes rab 'od la gsungs /
shes rab 'od kyis phyag rgya chen po'i rtogs pa der shar /
yang zhang btsun rgyal ba bkra shis kyis 'chus pa dar brtson la bshad /
des 'chus pa brtson seng la bshad /
des rog shes rab 'od la gsungs so / /
de la rma'i chos skor ni chig brgyud dang don brgyud gnyis las /
don khrid ni lag khrid bcu drug chig brgyud ni sems bskyed dang stong thun dang kha 'thor dang khar phog snar phog dang mthar rgyas rnams so / /
rma lugs kyi skabs so / /
so lugs kyi skabs /
so lugs ni /
yul ra mo ba /
der lo nyes byung nas gza' mi rnams sprang du 'ongs /
bu spun gnyis yod pa la pho bo gzugs chung bas  so chung ba zer /
nu bo gzugs ring bas so rings zer /
so chung ba de chu pho stag la 'khrungs nas lo bcu tsam lon pa'i dus su yar stod skyer snar sprangs pas rma sgom gyis byis pa rgan pa de nga'i rjes la zhog ngas lto dang gos ster gsungs pas bzhag ste /
gza' mi rnams yar klungs la song /
der rma sgom gyis so la btsun pa bcos /
ming yang dge 'dun 'bar du btags /
der lo bcu gnyis lon tsa na rma'i thad du dam pa byon pa la zhal yug cig mthong /
dam pa bzhud nas lo shas song ba na rma sgom khams cung zad ma bde bas /
dam pa'i rjes la snyeg snying 'dod par byung nas so chung ba khrid de byon pas /
khong gnyis po rag ma mda' na yod pa'i tshe / /
dam pa 'phan yul bye khud na bzhugs pa'i tshe so chung bas 'khyam du phyin pas /
der dam pa yang byon byung ste /
zhing shas gsum tsam gyis nas dam pa a li dga' nga'i tsi lu byung gsung nas bang btang byung ste /
so chung ba'i lag pa la 'jus nas khyod skye ba gsum du nga'i slob ma yin /
da nga'i rjes la 'deng gsung nas bye khud du khrid /
der ngo sprod cung zad btab pa tsam gyis nam nangs pa bzhin du song nas /
so chung ba la dri ma med pa'i shes pa'i stobs chen po shar /
der slar log 'ongs te rma dang dpon slob gnyis pos yos shig btags pa'i tshe so chung ba rang yul 'ju ba bzhag nas had de yun ring du bsdad 'dug der rma so khyod la tsa cig cig byung 'dug dam pas gdams pa gnang ba yin nam zer /
der rmas yin  nges snyam nas dpon slob gnyis dam pa'i sar byon /
rma la yang gdams pa 'ga' gnang /
rma na re /
da 'o skol dpon slob yul du 'gro zer ba la /
so chung bas nga dam pa la gdams pa cig zhu ba yin byas pas /
gdams pa ngas byin pas chog 'deng gsung /
slob dpon rang sngon la bzhud /
nga zla ba gcig tsam na rjes la 'ong byas nas ma phyin /
der dam pas don brgyud kyi gdams rdzogs par gnang /
dam pa gar thegs kyi phyags phyi byas pas grub thob pho mo lnga bcu rtsa bzhi'i gdams pa yang gnang /
de la yi ge byed par zhus pas kyang bkas gnang nas star kha rdo rje grags kyi 'bum gyi shog ras la gdams pa rnams bris /
de nas dam pa gar bzhud kyi phyags phyi byas kha rag mdun du sleb tsa na /
dam pa'i zhal nas khyod rang phyir log gsung /
gar 'byon du phyags phyi byed zhus pas /
nga'i rjes khyod kyis mi snyogs gsung /
de nas dam pa yud kyis gshegs te /
rgya nag la bzhud pa'i res de yin /
so chung bas phyir log nas lha sar rig pa'i tshad lta ba'i phyir dril gdang la dmigs pa gtad pas dril gdang rang 'khrol ba yang byung /
de la sogs pa'i tshad lta mang du byas /
de nas yar klungs su byon /
rma la gdams pa rnams 'bul lam snyam nas rma dbu ri na bzhugs pa'i? sar byon nas /
da nga'i shes pa 'di gang la yang 'thogs pa mi gda' byas pas /
khyod rang gi pha ma sprang gi 'dug pa gsos pas chog mod gsung /
de la so chung bas nad pa la 'dre gang gnod pa dang  nad ci yin pa thams cad sal le mkhyen pa byung nas 'dre 'dul mang du byas /
yon yang che bar blangs /
yo byad mang du rnyed pas yo byad rnams kyis yar mdar gzhis shig nyos nas pha ma dang spun zla der bzhag de nas yang byar gyi sngon chung du so rings gza' mir bcug gzhan rnams yar mdar bzhag nas grub thob pho mo lnga bcu rtsa bzhi'i dpe rnams a ma shung mo shAkya? sgron la bcol bas dpe la them shog byas pas brgyud pa brgyad ma tshang gzhan rnams la so chung pa rang gis byas pa de yin nam lhug pa rgyas pa cig bzhugs /
phyis 'chus pa dar brtson gyis dam pa skyes mchog che 'bring chung gsum du btags nas tshigs su bcad par sdebs /
so chung bas dam pa ding ri na bzhugs par thos te nad pa gsos pa'i yon gyi gser srang gsum dang rta pho bzang ba cig khyer nas ding rir sleb pa na dam pa khrom gyi dkyil na bzhugs 'dug pas gser srang gsum po de dam pa'i pang du skyur /
dga' grags nas dam pa'i pang du mchongs te dbu nas ral pa cig kyang phyi /
der yos rgyob rgyob zer ba la /
dam pa'i gsung nas /
kho la ma brdeg cig kho la bdag po bzang po yod do gsung /
gser de bud med cig gis tsen gyis blangs song ba su kha sid+d+his mkha' 'gro ma'i tshogs 'khor gyi rgyu la 'khyer ba yin zer /
der langs te mgur cig kyang blangs pas kun gyis grub thob tu shes /
de res dam pas mtha' sel lnga bcu rtsa gcig gi gdams pa gnang /
de nas yang phyir dbus su byon no / /
skabs shig tu ding rir dam pa'i gdan sa sus 'dzin lags zhus pas /
dam pa'i zhal nas /
de dang so chung bas gzung na dkar gong mang du 'gro gyo mo shar 'gro mkhan pa 'di kun yang nas su smin pa cig 'ong ste /
kho yang khyi'i spre thum bu la chags nas 'dir mi sdod gsung /
sgom chen smon lam 'bar dang so chung ba mjal lugs ni /
sha mi de rus pa sha mi yin /
phu thang mgon po nang gi phu der shing mo glang gi lo la 'khrungs /
skor ni rU pa rgya sman du byon pa la gdams pa zhus pas sems kyi gnas pa a to cig skyes /
der so chung ba yang byon pa dang mjal bas /
so chung ba na re /
khyod kyi sgom 'di kha ba'i 'og gi 'bar 'bur dang 'dra /
bong ba dang rdo gang yin mi shes /
nga la dam pa sangs rgyas kyi gdams pa thag chod pa cig yod pas khyod rang nga'i phyir 'deng ngam zer /
der phyin pas chog byas te /
so chung ba gnyal la sogs pa kun tu 'khyam pa'i g.yog byas /
khong la byung ba'i dngos po rnams khur tshar khur /
g.yog yun ring po song ba la gdams pa ma byung /
lan cig dpon slob gnyis 'phan yul na yod pa'i tshe bur ltang stod pa cig rdos bkang nas sha mi la bskur /
bu ram 'di nas stod lungs su sleb dus 'o skol dpon slob za ba yin no gsung /
der khur nas phyin pas thang chad pa la /
so chung ba'i gsung nas /
khyod thang mi chad dam zer /
thang chad byas pas /
'o na ngas ngal gso gsung nas so chung ba rang stengs ka cig tu dkyil dkrung bcas  'dug des kyang cung zad phan par byung /
la khar sleb tsa na so chung ba na re /
'di la ci yang mi btub gsung nas rdo rnams 'thur la bsgril song /
der dpon slob gnyis pos stod lungs su mi gcig gi khang par bsdad tsa na /
srod la 'di la gdams ngag med nges par 'dug bla ma gzhan zhig gi thad du 'gro bsam pa byung /
nam gung la 'dis res 'ga' nga'i sems shes 'ong gi 'dug pas gdams pa yod dam snyam pa byung /
tho rangs da dung 'di kha la gtud nas gdams pa e ster lta dgos snyam pa byung /
nam nangs? pa dang so chung ba'i gsung nas smon lam 'bar /
khyod kyi srod kyi bsam pa de la ci yang mi btub /
nam gung gi de dga' tshad yin /
tho rangs kyi de la btub gsung bas bsdad /
na ma cig so chung ba rang gis lkog tu zos nas /
sha mi la da nang 'o skol dpon slob la tsha ba ster mi cig yod pas der 'gro gsung nas phyin /
sgo ra'i rtsar sleb tsa na 'di yang min pa 'dug 'di yang min pa 'dug zer nas nyi ma de la ci yang ma myong bar nas ldog dgos pa byung bas kyang tshig pa za /
yang na mi cig so chung ba'i g.yog cig la gzhan du phyin nas log 'ongs pa'i tshe /
so chung ba'i rtsa na mi gzhan zhig kyang 'dug pa la /
skad chung re byas nas smon lam 'bar sleb byung /
khos skur 'ong bas ka ca rnams sbos shig zer bas /
sha mi'i rtog pa la ngas yun de tsam zhig tu khong gi g.yog sha tsha ba sha stag byas pa la nga 'di 'dra zer ba snyam nas zhe sdang drag po dpe med pa cig skyes /
gri tsar gyis bton nas so chung ba'i steng du mchongs pas /
so chung ba mdzod cig gi nang du bros nas sgo bsdams song bas sgo tsa der phyin tsa na /
so chung bas nang nas /
smon lam 'bar khyod rang gi sems zhe sdang du rdzogs yod do /
de la ltos shig zer bas /
bltas pas sems kyi ngo bo rnal mar rjen gyis mthong ba'i rtogs pa yang dag pa cig shar /
der dga' grags nas lag pas mdun gyi thu ba gnyis bteg cing gzung nas bro 'khrabs te /
thugs rje can khyod la ya'i /
thabs mkhas po khyod la ya'i /
mkhyen pa can khyod la ya'i /
byas pas so chung ba sgo phye ste byon nas /
so chung ba na re /
ngas khyod la ji tsam zhig sngar zhe sdang skye ba'i thabs byas pa la cher skyes ma byung gsung /
de nas gdams pa thams cad rdzogs par gnang /
so chung ba drug cu rtsa bdun pa sa spre la gshegs gshegs kyi bar du rjes su 'brangs te /
lar ni g.yog bar med tu lo sum cu rtsa bzhi byas /
de nas bzang grong tshugs khar khang chung cig brtsigs nas steng du mal bcas /
'og tu da 'jug ba lang gi lci ba 'thu zhing byis pa rnams dang rdo 'thab kho na byed pa la nang du yon tan rgyas pas snyan grags chen por song ste /
brgyad cu rtsa bdun pa lcags yos la gshegs /
'di la slob ma 'chus pa dar brtson /
mal ka ba can pa /
mthing gang pa sher tshul te gsum byung ba'i rnam thar mthong la /
gzhan lug ro zhig po la sogs kyi rnam thar ni ma mthong ngo /
de yang sha  mi stod lungs mda' na bzhugs pa'i tshe 'chus pa dar brtson gyis gdams pa zhur phyin nas /
gdams pa zhu ba yin byas te phrin du bskur bas mjal kha yang ma gnang /
der 'chus pas zhag 'ga' yang khong gi khang rtsar sran bskyed nas bsdad /
der yon bdag cig gis dge bshes 'ga' yar la chos ston byed pa'i sar sha mi spyan 'dren pa'i zhu ba byung bas /
sha mi na re /
nga mi 'gro der slob dpon ting 'dzin 'od tshig pa za zer bas /
jo mo na re /
gdan 'dren pa la cis kyang 'byon pa 'thad /
nged rang gi phyi na yod pa'i btsun pa 'di phyags phyir khrid na 'dis kha ya yong ba srid zhus pas /
'o na dris shig gsung bas /
'chus pa la de ring bla ma'i phyags phyir phyin na slob dpon ting 'dzin zer ba cig yod /
de'i kha ya yod dam byas pas yod cig byas /
de nas dpon slob gnyis kyis byon pas yon bdag gi nang du sleb /
re shig na slob dpon ting 'dzin dpon slob lnga tsam byas byung /
ting 'dzin na re /
smon lam 'bar gyis kyang sleb 'dug khyod kha 'dra'i gral dbu rang zer /
der 'chus pas bla ma rnam rtog dum bur gtub pas chos gtam mi mdzad /
nged rang chos gtam nyams dga' mo bya'am byas pas /
byas pas chog nga phar la su la'ang mi 'dri ba yin /
khyod rang nga la dris shig zer bas /
'chus pa de dang por rigs tshogs la mkhas par sbyangs pa zhig yin pas /
'o na dbu ma nas chos can mthun snang ba med par bshad pa de'i don ci yin dris pas /
ting 'dzin rdugs nas bshad rgyu ci'ang ma byung bas sgom smon kog gis bzhengs nas 'o de khyer de 'gom byas nas bro 'khrabs pas /
yon bdag thog tu byung nas 'chus pa'i gong rtsa nas bzung nas /
sdug btsun 'dis nga'i bla ma gnyis 'khrug tu bcug phyir bud zer ba la /
sgom smon gyis kho'i slob ma lnga byung ba 'jog nga'i gcig po 'di mi 'jog na nga rang yang 'gro byas pas /
da 'o na bzhugs par zhu zer nas zhu ba byas /
der chos ston thon nas log 'ongs ba na /
sgom smon na re /
'chus pa la khyod kyi de gser phye bre gang phul ba bas kyang dga' /
gdams ngag bya'o gsung nas nang du khrid /
zhag mang por sngas sbrel nas chos kyi gleng mo mang po byas /
gdams ngag kyang rdzogs par gnang ngo /
des rang gi sras 'chus pa brtson 'grus seng ge la gsungs /
des mkhas pa chen po rog shes rab 'od la gsungs / /
yang so chung bas gcung po so sku rings la gsungs /
des byar gyi bla ma spang la /
des 'chus pa yab sras / /
yang sos sha mi /
des dge bshes lde'u /
des rgyal ba dkon skyabs /
des rog la'o /
yang sha mis mthing gang ba la gsungs /
des spang bzangs pa ba ri sgom chen la gsungs /
des 'phrang kha jo btsun la gsungs te /
'di gsum gyi lo grangs kyi nges pa ma rnyed kyang sha mi gya bdun pa lcags yos la  gshegs nas /
de rting chu 'brug nas chu pho rta'i bar lo lnga bcu rtsa gsum tsam zhig bla ma gsum po de'i ring la song ba 'dra /
de la nyan po chos rje 'byung gnas ye shes sa pho rta la 'khrungs nas shing pho byi ba'i bar re bdun bzhugs /
sangs rgyas sgom pa byang chub rdo rje me pho byi ba la 'khrungs nas lcags mo sbrul gyi bar re drug bzhugs /
rgya brag chos rje ye shes gzhon nu me mo sbrul la 'khrungs nas bdun cu rtsa gcig pa me mo yos la gshegs /
skyes mchog bsam gtan dpal ba lcags yos la yar 'brog brang mdar 'khrungs /
me pho rta'i bar du bdun cu rtsa drug bzhugs te /
dang por rab tu byung nas jo stan tshogs chen mo ba'i khrod na yod pa la /
lan cig mkhan chen chos kyi rgyal mtshan pa'i phyags phyir phyin pas mkhan chen pa rta brdab kyis gshegs pas /
der skyo ba drag po skyes te /
spre zhing mkhan po gzhon rin dang gnyis bsngongs nas rgya brag chos rje ye shes gzhon nu ba 'phan yul lan pa'i phu na bzhugs pa'i drung du phyin /
lung pa de'i mdar sleb pa tsam nas tshul khrims kyi dri phun sum tshogs pa tshor /
grogs po gzhon rin la tshor ram byas pas /
ma tshor se ba'i dri yin la che zer /
zhal mthong ba tsam gyis mos gus cher skyes /
de nas don brgyud kyi khrid la btsud /
bsam gtan dpal la ring por ma lon par rtogs pa phun sum tshogs pa skyes /
bla ma la yang sangs rgyas su mthong /
de nas dka' ba mang po spyad ma dgos par rnal 'byor gyi dbang phyug tu gyur te /
gang dang  gang du byon pa de dang de thams cad du gdul bya'i 'ur langs /
zas nor gyi dpung 'du /
tsa rir byon pas kyang dag pa'i snang ba mtha' yas pa gzigs /
dben gnas gang dang gang du bzhugs pa thams cad du zab mo'i khrid bskyangs /
phyis yab chos sdings dang sgo mo chos sdings gnyis nyin gcig la btab /
rtogs ldan pho mo bgrang gis mi langs pa 'dus /
mgur gsungs pa'i zhal ta tshig re tsam gyis nyams kyi 'ur langs pas khengs /
ri'i rtsa ba thams cad du rang shong gi spyil bos bkang /
nor longs spyod la phyag tu mi 'ong bya ba med kyang khab dang skud pa tsam yang bdag tu mi 'dzin /
zho stong phrag phul ba dang khab dang skud pa phul ba thams cad la ja dang bcas pa'i gro bzang pa re gnang ba ma gtogs khyad par mi 'byed /
dpon slob thams cad bsod snyoms kyis 'tsho ba ma gtogs dgon pa'i gzhi rkyen du zhing phyar ba tsam yang mi 'dzin /
dang por thos bsam cher ma mdzad kyang nang nas shes rab brdol bas mkhas pa mang po'i yang chos kyi srog gzung /
snyan pas thams cad du khyab pas gong nas gdan 'dren byung ba la yang cir yang ma brtsis par rang sar bzhugs /
chos rje kun mkhyen jo nang pas lha sar phebs dus 'dir 'byon par zhu dang /
'o skol chos kyi gsung glengs byed pa yin gsungs pas /
sangs rgya ba'i rgyu lam 'bras bu thams cad bla ma sangs rgyas kyi drung du sgro 'dogs bcad zin pas su la yang dri dgos pa med gsung nas ma byon /
de'i rjes su gu  ru dkon gzhon la sogs pa gdan sar bzhugs pa thams cad kyis kyang bla ma'i rnam thar gzung nas dgon pa gnyis po la dgon gzhis la sogs pa'i yongs su 'dzin pa med par bsod snyoms kyi 'tsho ba la brten nas lo mtshams pa brgya las mi nyung ba la rgyags 'gyed par mdzad /
rang tshe blos btang nas sgrub pa la 'jug chos lugs gang la'ang tshig gcig kyang mi smod /
phrad pa'i skye bo rab tu byung ba lta zhog khyim pa la yang dag snang sgom pa ni 'di rnams kyi chos lugs yin no /
skyes mchog pa'i slob ma chos rje 'phel g.yag pa bsam gtan lhun grub ni shing mo phag la 'khrungs /
shing mo bya'i bar du bdun cu rtsa gcig bzhugs so /
so lugs kyi chos kyi rnam grangs ni /
tshig brgyud dang don brgyud gnyis las /
tshig brgyud la yang brgyud pa chen po dang rgyud phran gnyis las /
chen mo la dam pa skyes mchog che ba nga bzhi /
'bring so gnyis /
chung ba bcu bdun te /
de la grub pa thob pa re re'i lo rgyus dang gdams pa'i ngo bo slob ma 'khrid lugs cha tshang re re yod pas brgyud pa lnga bcu rtsa bzhi'am /
brgyud pa brgya dang gsum du 'gyur bas brgyud pa chen mo zhes bya'o /
rgyud phran ni /
don skor lnga ma /
rim pa bzhi ma /
bsam gtan gyi thun che chung /
grags pa brgyad /
yab sras gsum ma /
skyon can skyon med la sogs chos sde sum cu rtsa gnyis bzhugs /
don rgyud la phyogs su lhung ba dang ma lhung ba las /
dang po ni /
rnal 'byor pho mo lnga bcu  rtsa? bzhi la don brgyud lnga bcu rtsa bzhi /
bla ma sum cu rtsa gnyis la don rgyud so gnyis /
dam pa bcu bdun la don rgyud bcu bdun bzhugs /
phyogs su ma lhung ba la mig 'byed kyi skor dang mkha' 'gro ma'i skor las /
dang po la bu bzhi ma dang lnga ste /
de yang gzhung sbas pa mig 'byed /
de'i yan lag tu dus dang dus phran la gdams pa /
ngo sprod brgya rtsa drug pa /
ma 'gags rnam dag rdo rje sems dpa'i gsang lam mo / /
mkha' 'gro ma'i skor la so'i skor mgo chen mo bzhi ste /
mchog sgrub pa la brda'i skor /
thun mong sgrub pa la yi ge bzhi pa'i skor /
gnyis ka sgrub pa la dza ga ta'i skor /
thun skor ro /
brda' skor la he ru ka'i brda'i skor /
bde bar gshegs pa'i brda'i skor /
rdo rje dril bu ba'i brda'i skor /
dam pa'i brda'i thor bu ba'o / /
thun mong sgrub pa la dmar mo gsung gi sgrub pa /
nag mo thugs kyi sgrub thabs so /
de la yang phag mo chos sku'i sgrub thabs /
longs sku'i sgrub thabs /
sprul sku'i sgrub thabs so / /
dza ka ta'i skor ni /
gtum mo 'khor lo gcig pa yin /
thun skor la spyod lam gyi nyams skyong lugs so / /
de rnams kyi rtsa ba'i snying po lta bur gyur pa ni rgyud sde dang chos skad bstun pa smra ba'i seng ge'i don rgyud /
chos skad ma bstun pa brgyud pa bzhi pa yongs su ma grags pa'i don rgyud /
mtshang mdor bsdus /
so'i rig pa srangs 'jug snyan brgyud bzhi rnams bzhugs so / /
dam pa smon lam gyis byin gyis brlabs pa'i mal kwa ba can pa'i lo  rgyus ni /
yul g.yo'i bye can pa /
grong mal rte'u ra ba /
yab mal dar ma mgon /
yum hab brdal gza' mdo ba /
de gnyis la sras gsum yod pa'i 'bring po /
me pho rta'i lo la 'khrungs /
shin tu thu ba sprang zhi tshe byed pa cig yod /
yugs sa mo nor shin tu phyug pa cig dang lhan du bzhugs pas /
mo na re /
khyed chos byed na ngas rgyags ster /
mi byed na 'bral zer bas chos sgor zhugs /
'ol khar slob dpon dar ma grags la rma lugs zhus /
mal spos kwa ba smon lam btsal la nA ro pa'i chos dang bya rog ma'i sgrub thabs zhus nas ldom bu byed cing yod pa la /
tshir sgang na dam pa so'i 'das mchod kyi mang bskol 'thung bdo ba la slebs /
grwal mgo de na rnal 'byor pa dom ra can cig 'dug pa de ce re gzigs nas ja 'thung ngam gsung nas gsol 'phro phor gang gnang /
phye 'dod dam gsung nas rkyal ba cig gi zhabs nas gzung nas khyod khyer gsung nas gshegs bzhud /
dam pa sgom smon de sgra che bas zhal lta snyam nas gang yin dris pas /
cig na re khyod 'chal ba cig 'dug da ci nas khyod rang la ja dang phye ster mi de yin mod zer /
'tshol du phyin pas pha zad zhing 'gram cig na rnal 'byor pa cig dang dge slong cig la chos 'chad kyi 'dug pas phyag btsal /
dad pa skyes /
mig mchi mas gang /
mig had por song /
sems mi rtog par song ba la sgom smon gyi zhal nas /
mi gzung na blud ma 'ong ba yin /
sems gzung bas blud ma ni mi 'ong ci  byed thong gsung /
der thugs dam 'khrungs /
de nub der bzhugs nas yang sang rtsad bcad pas la ba 'phrang la bzhud zer nas phyin pas /
ma zad na btsun pa cig la chos gsung pa dang mjal /
bar do'i gdams pa zhus pas gnang /
phyags phyir 'gro na zhus pas /
nga la chung ma 'dre mo 'dra ba cig yod gsung nas ma gnang /
de nas g.yor por 'ongs nas bsod snyoms byas pa'i nas gyis tshil bu nyos nas khyer te phyin pas /
rnal 'byor pa bya ba khyi btsongs pa bzhin du log nas 'ong ba min gsung nas bkyon /
lo ro zhig pos smra ba seng ge'i don rgyud bya ba yod zhus zer bas /
zhus pas /
su zer la nga de 'dra ba'i gdams pa med gsung /
lo ro zhig po zer zhus pas /
kho dam nyams yin /
kho dang phrad tshad dmyal bar 'gro gsung nas bkyon /
yang yang zhus pas don brgyud kyi gdams ngag thams cad tshang bar gnang /
phyis lo ro zhig po 'dra ba zhig gyis shig gsung /
lo bcu gnyis su nyams su len pa'i bka' rgya btab /
de nas bka' rgya grol ba yin gsung /
sngar gyi ja dang phye gnang ba de dbang bskur gyi dod du 'dug gsung /
rang lo sum cu rtsa lnga la sha mi dang mjal /
lo bcu gnyis gyi bar du bsten /
sgrub pa lo bzhi bcu tham pa mdzad /
yon bdag ge rgod bya ba'i sar zla ba gnyis byon /
de ma gtogs sgrub pa la zhugs nas grong gseb 'grim ma myong /
rang lo brgyad cu rtsa drug pa lug gi lo la sku gshegs /
ring bsrel bsam gyis mi khyab pa byon no / /
'di 'gro ba'i mgon po phag mo grub pa'i lo bcu bdun pa sha mi'i bzhi bcu rtsa gnyis pa la 'khrungs pa yin /
me pho rta de'i phyi lo me mo lug la rten ne 'khrungs /
ka ba can pa drug cu rtsa gcig pa me pho rta la snye mdo ba smra ba'i seng ge 'khrungs pa yin no / /
ka ba can pa 'di la slob dpon kun bzangs shes bya bas gtugs te /
don rgyud zhus shing /
ka ba can pa'i jo mo dang /
jo sras la'ang don rgyud zhus zer ba 'dug ste /
slob dpon kun bzangs 'di'i lo rgyus ni rdo rje zam pa'i lo rgyus su shes par bya'o / /
ka ba can pas byin gyis brlabs pa dgyer sgom chen po yin te /
de'i lo rgyus ni /
yul yar klungs gshong ba na dgyer be gu ba dang ne gu ba gnyis las nang tshan be gu ba /
yang dgos khang gsar ba /
khra 'brug pa'i dpon brgyud yin /
yab dmag dpon dkon mchog skyabs /
yum rgyal tsha ma mdo sde rgyan gnyis kyi sras su shing pho byi ba la 'khrungs /
mtshan chos kyi seng ger btags /
gcung po dmag dpon chos rdor te sku mched gnyis kyi che ba chos seng dgung lo bcu gcig la rab tu byung ste /
mtshan tshul khrims seng ge khra 'brug gi dpon gnyer kyang mdzad /
dge bshes hor la gsang 'dus kyi dbang zhus pa'i gsang mtshan rdo rje rgyal po zhes bya /
der gsang 'dus kyi rtsa 'grel la sogs pa gsan /
dpal phag mo gru pa'i snyan pa shin tu che bar yod pas dgung lo bcu dgu la mtha' rtsar byon /
dgon pa mthong ba tsam gyis dad pa thun mong ma yin pa skyes /
dpal phag mo gru pa tshogs su byon pa la la la phyam tshe 'ding /
la la chos gos 'dings kyi 'dug pas /
dgyer grwa pa gsar par song bas lam gyi mtha' gcig tu phyam tshe bting bas 'gro mgon de ngos su skyogs nas byon te /
khong rang gi phyam tshe'i steng du zhabs bzhag nas spyan cer gyis gzigs nas dge slong rdo rje 'dzin pa ngo mtshar che gsung /
bdag dge tshul lags zhus pas dge tshul yin kyang dge slong rdo rje 'dzin pa ngo mtshar che gsung /
chos nyan pas bla ma sangs rgyas su mthong /
bde gsal mi rtog pa'i nyams khyad par can rtsol med du skyes /
thabs lam chos drug la sogs pa'i gdams ngag yams shig zhus /
de nas yul du rgyags len du byon pas yab dgras gzung nas 'khrug pa byed dgos byung /
de'i bar la dpal phag mo gru pa sku gshegs /
der skyo shas drag po skyes nas bla ma bzang po cig gi drung du 'gro dgos snyam pa la /
ston pa gcig na re /
dwags po'i slob ma rnal 'byor chos g.yung bya ba khyad par can cig bzhugs zer bas /
mtshan thos pa tsam gyis mos gus skyes nas mjal du byon pa la /
ljang gi mdar sleb tsa na 'di'i phu na mal ka ba can pa zhes bya ba grub thob cig bzhugs pa thos nas mjal du byon pas /
jo mo dang mjal nas mjal kha zhus pas /
btsun pa'i 'khor gyis dgos pa med nang du ma btang cig gsung ba la /
khyi'i lto snod g.yar nas ma bkrus par ja bskol bas /
de bla mas gsan te /
rnal 'byor pa btub pa cig 'dug gsung nas dgyes / /
mjal kha btang /
khyod byung ba dga' khyod la phan thogs par 'dug cig gsung /
dbu sngags sbrel nas zla ba gcig tsam bzhugs te /
don rgyud thugs kyi man ngag la sogs pa'i chos mang du gsungs /
chos kyi gsung gleng mang du byas pas gzhan la skyar gyi bshad dgos /
khyod la lan re res chog par 'dug khyod dbang po ya rab cig tshar bar 'dug gsung /
de nas kwa ba can gyi phug pa cig tu sgom gyi bsdad pas srod cig mkha' 'gro ma grib phog pa cig byung nas rin po ches ngo sprad pas grib sol /
des bdud rtsi ka pA la gang drangs pas zag med kyi bde ba rgyas /
de nas kwa ba can pa yab yum la grwa pa mi che che lnga bcu tsam /
nyi khri tshar gcig rta gsum gyis sna drangs pa'i nor sna brgya rtsa gsum tsam phul /
bka' rgya bkrol nas tshogs pa la don rgyud gsung bar zhus pas zla ba lnga pa cig gsungs /
chos kyi bdag po khyod rang yin pas su bshad bshad la shod gsung nas dgyer gyis bco lnga phan chad la gsungs /
de nas 'ol khar rnal 'byor chos g.yung dang mjal /
mal can du skye med mngon sum du rtogs pa zhus pas /
des kyang en mi 'ong ba cig yod pa yin gsung nas phyag rgya chen po gnang /
rje btsun ma zhal gnyis ma'i byin brlabs /
chos drug la sogs pa'i khrid rnams rdzogs par gnang /
chos brgyad kyi 'ching ba las grol /
rgyal khams pa byed par zhus nas gnas nges med rnams su byon /
mal grol gzi can dang snye'i mkhar nag la sogs gdug pa can rnams btul /
bar phur byon nas  do ha skor gsum 'grel 'jug gi bka' khrid bshad pa dang bcas pa tshang bar zhus /
de dus dgung lo sum cu lon no / /
de nas stod lungs kyi phreng kha brag tu yon bdag nye 'bum gyis yon bdag mdzad nas lo lnga bzhugs /
rten 'brel rgya mtsho yangs pa la sogs pa rten 'brel gyi gdams pa skor mang du mdzad /
mkha' 'gros gdan drangs nas sku lus kyi bkod pa mdzad de u rgyan du byon /
in+d+ra bo d+hi la sogs pa grub thob lnga la gdams pa zhus /
bde mchog la sogs pa'i yi dam du ma'i zhal gzigs shing dbang bskur thob /
de nas dgung lo so brgyad pa lcags mo glang la snye phu shugs gseb btab ste /
lo nyi shu rtsa bzhir bzhugs nas gzhan don rgya cher bskyangs pas slob ma stod nas rgya dang /
dmar mdzod ma ba dang /
'dzod gsum /
smad nas rtogs ldan mi gsum la sogs pa gdul bya dpag tu med pa smin grol du mdzad de /
dgung lo drug cu rtsa gcig pa shing pho byi ba'i dbyug gu zla ba'i tshes bcu bzhi'i nyi ma shar ba'i dus ngo mtshar ba'i ltas du ma dang bcas te gshegs so /
shing pho byi ba 'di kha che paN chen bod du byon pa yin no / /
de'i rjes su gdan sar dpal rgya mkhar bas mdzad do / /
dgyer gyis byin gyis brlabs pa sangs rgyas dbon yin te /
de'i lo rgyus ni /
yab dgyer zhig gi gcung po dmag dpon chos rdor dang /
yum rlan chung ma la sras lnga 'khrungs pa'i che ba rin chen snying po sku na gzhon nu cig yum gyis dpal rgya mkhar ba la bskur nas shug gseb tu chos la  btang /
de dgyer gyis mkhyen nas de ring rin chen snying po 'ong bar 'dug khyed grwa pa rnams kyis bsu ba gyis /
nga bas kho bzang ba cig 'ong ba yin gsung /
stag lung la kha na tshur byon pa la bsu ba byas /
grwa pa thams cad khong gi mdzad spyod la mnyes /
dgon par bzhugs nas dgyer dang mjal /
rab tu byung nas mtshan rin chen dbang phyug tu btags /
dgyer gyi spyan sngar rten 'brel la sogs pa snye phu ba'i chos gsum /
do ha gsum khrid dang bcas pa zhus shing /
dgyer sku gshegs rjes dmar bu brag pas dpon po'i zhabs tog ngas byed gsung nas mdzod mar gdan drangs /
'phral gyi zhabs tog dang snye phu ba'i chos skor rnams kyi tshags bsdams shing /
bde mchog snyan brgyud dang lus med mkha' 'gro'i chos skor la sogs gnang /
rgya mkhar gshegs nas snye phu'i gdan sa mdzad de /
grwa bu slob rnams gdams pas bskyangs te /
shug gseb dbus gling gi gzims khang du ngo mtshar gyi ltas dang bcas te sku gshegs so / /
de'i slob ma brag 'bur ba'i lo rgyus ni /
dmag dpon chos rdor gyi sras lnga'i gnyis pa dar re la sras sangs rgyas rdo rje /
tsa ri ba chos kyi bla ma /
brag 'bur ba dang gsum las /
brag 'bur ba sku gzhon nu nas sangs rgyas dbon gyi zhabs la gtugs /
rab tu byung nas mtshan rin chen dbang phyug tu btags /
'dir a mdo'i shing par las "mtshan rin chen 'bum du btags /
" zhes 'byung /
sgrig pa po'i mchan /
rdo 'on gyi dben gnas rnams su  thabs lam gyi gdams pa la 'bad rtsol drag po mdzad pas bde drod kyi nyams rtogs bzang po 'khrungs /
shug gseb kyi gdan sa mdzad /
'gro mgon 'phags pa gong du 'byon dus dbus kyi chos dbon rnams kyis kyang mjal du byon pas rin po che'i drod rtags la mnyes nas gdams pa gsan /
rin po che 'bras dkar ba la do ha skor gsum TI ka dang bcas pa zhus te /
gzhan don rgya cher bskyangs pa'i slob ma dmag dpon chos rdor gyi bu bzhi mgon po'i bu gnyis kyi che ba dgyer dbon ri ba /
sangs rgyas rdo rje'i sras che ba ngams shod rin po che /
bla ma zhang ston kun dga' rgyal po /
bla ma ri ba la sogs pa mkhas btsun bstan pa la phan pa mang du byon no /
de'i slob ma shug gseb ri ba yin te /
de'i lo rgyus ni /
yul ngams shod mkhar chu smad /
gdung rus klubs /
yab skyid pa dpal dang yum bkra shis ldan gnyis kyi sras su 'khrungs /
mtshan gzhon nu rdo rjer btags /
shug gseb tu brag 'bur ba'i zhabs la gtugs /
rab tu byung nas gzhon nu rin chen du btags /
mkhan po zul phu ba /
las slob dbus khang ba /
gsang ste ba gab phu rnams la bsnyen par rdzogs /
brag 'bur ba la smra ba seng ge'i don rgyud /
zab don bzhi la sogs pa zhi byed skor /
rten 'brel yid bzhin nor bu la sogs rten 'brel skor /
bde mchog snyan brgyud /
do ha skor gsum bar lugs TI ka dang bcas pa /
bla ma 'brel 'jug ye shes 'khor lo rtsa 'grel bsdus don dang bcas pa zhus /
gzhan yang  'gro mgon 'phags pa /
'gar chung ba gzhon nu byang chub /
chu bzangs pa /
slob dpon lang ga li ba la sogs pa mang po la dbang mdo rgyud gdams ngag sgrub skor mang du gsan no /
tsa ri dang blang ra'i dben gnas la sogs pa dben gnas rnams su sgrub pa snying por mdzad /
de nas shug gseb kyi gdan sa mdzad de /
de'i tshogs pa mtha' rgya'i bu slob mang po dang bcas pa la rang rang dang 'tsham pa'i chos kyis tshim par mdzad do /
de'i slob ma 'ba' ra ba rgyal mtshan dpal yin te /
lha sar byon nas de nas snye phur byon pas lam du kha bas 'o rgyal bar byung /
bla ma ri ba dang mjal bas tshogs gral cig tu gtsang ba'i slob dpon gral mgo ma 'di gang zag khyad par can zhig yin par 'dug go zhes gsung ring po zhig byon /
chos sgo 'byed pa'i skabs su thams cad kyi gral mgor bton /
zhi byed don brgyud dang /
do ha skor gsum /
rten 'brel la sogs shug gseb pa'i chos skor rnams rdzogs par gnang nas /
'byon khar bzhugs gdan mthon po brtsegs /
bsnyen bkur chen po mdzad nas /
slob dpon rgyal mtshan dpal khyod kyis rang re shug gseb pa'i chos skor thams cad thob pa yin pas /
khrid zhu ba la khrid /
bshad pa zhu ba la bshad pa gyis gsung nas /
lan gsum du nan chen po mdzad do /
gzhan yang bla ma ri ba 'di la /
chos rje bla ma dam pa bsod nams rgyal mtshan pas kyang do ha bar lugs rnams gsan 'dug go 'ba' ra ba la gtsang pa blo bzangs pas mal ka  ba can pa'i don brgyud skor rnams zhus /
de la mkhan chen shAkya grags pas gsan pa yin no /
mal ka ba can pa me pho rta la 'khrungs nas ding sang gi me pho spre'u 'dis lo sum brgya dang lnga bcu rtsa gcig 'das par shes par bya'o /
so lugs kyi skabs so / /
skam lugs kyi skabs /
skam lugs ni /
skam ni dge bshes grwa pa'i slob ma yin /
rten dge slong du bzhugs /
chos phar phyin shes pa cig gis grogs grwa pa'i slob ma khams sgom tshul khrims rgyan zhes bya ba cig dang 'grogs nas dge bshes grwa pa'i phyags phyir klags pa lam du byon /
der grwa pas yon bdag sa gdon gnod pa zhig la phyag na rdo rje'i b+ha ba ma'i dbang mdzad pa'i shul du slob ma gnyis pos sbyin sreg brgya tshar btang bas /
gdon 'khros te skam dgon skran gyis zin /
khams sgom nang du dmu chu zhugs nas phyis mdzes khyer ro /
de'i tshe dam pas rgyal du dge 'dun gyi g.yog yun ring du mdzad /
thab cig kyang bcas pa da dung yang me rang 'bar du 'gro ba'i ngo mtshar can yang yod /
lan cig sog khur chen po zhig khur nas /
sgo mo'i tham pa khar bzhag pas /
sus kyang bsgul bar ma nus /
'a'i rgyal ba'i dge 'dun rnams chos byed du dad pa'i sgo 'gags 'dug go zhes pa'i gsung ring po byon nas rgya nag la thegs /
de ltar rgyal du yun ring du bzhugs  pa'i skabs shig tu nam zhig dam pas rgyal gyi na khar skyo bsangs la byon pas /
khams sgom kyang de na 'dug pas kho la nad kyi zug langs pas /
dam pas sgom pa rtog pa na'am byas pas /
nga min khyed rang na'am zer /
sang phrad pas kyang dam pas sngar skad gsungs pas /
na ba yin khyed la thabs cang yod dam zer /
khyed rang yon tan la sbos pa cig 'dug pa /
thabs khyed rang la yod pa min nam gsungs pas nges shes skyes nas /
cis kyang gdams pa zhus zer /
deng dam pas sher phyin gyi gdams pa btab pas nad cig char sos nas ngo mtshar skyes te /
mched po bla ma skam la phrin btang nas /
'di na rgya gar gyi bla ma grub thob ngo mtshar can cig 'dug nga'i nad kyang drag pas khyed rang yang zhus zer bas /
skam gyis gcen po btang nas zhu ba phul bas /
bla ma de yon bdag rtsi rdor bstan gyi 'bum gyi rab gnas mdzad cing snang ste /
zhal gyis ma bzhes /
nan gyis zhus pas ming ci yin gsung /
skam ye shes rgyal mtshan yin byas pas /
'o na phan thogs par 'dug pas nga gnangs nang bar 'ong gi gsung /
de nas skam can du phyin nas bla ma de ngo mtshar can cig 'dug gnangs 'byon pas grabs bya'o zer tsa na /
de nub kha ba bab /
nang bar nam nangs ma thag tu a tsa ra cig nang du byon pas /
bla ma yin nam byas pas yin zer /
nang par 'byon snyam pa la byas pas bar chad byung dogs nas da nang rang 'ongs gsung /
kha ba la 'o brgyal byas pas rkang pa kha ba la ma  rag gsung /
sgo ma phye byas pas nged la rtsig pa la thogs rdugs med gsung nas bzhugs so /
de nas nye 'brel ba sogs nas phyag dang bsnyen bkur byas /
tshogs pa'i gseb tu brda'i ngo sprod cig mdzad pas skam nges shes skyes nas /
mi mangs kyi gseb tu re 'phangs snyam pa dang /
dam pa'i zhal nas /
brda mig can gyis mthong ba yin /
mig med kyis mi mthong gsung ste /
gzhan la go ba mi gda' /
der zhag bcu bzhi bzhugs pa la zhag lngar gleng slangs mdzad /
zhag dgu chos thun du bcug nas gsungs te /
skabs dang po la nad thog tu skor ba dang sgom thog tu skor ba gnyis gnyis su ngo sprad /
bar du bden bzhi dang skyabs 'gro dang thor bu pa rnams gsungs /
zhag bcu bzhi lon nas nga 'gro gsung /
bzhugs par zhus pas ma gnang /
phyis mjal bar zhus pas rgya nag ri bo rtse lnga la ye shes kyi mkha' 'gro ma dang lhan cig tu gnas pas der gsol ba thob gsung /
shul du ma bde ba byung na su la 'dri zhus pas /
rab rig pa'i dge ba'i bshes gnyen yin pas sgro 'dogs gcod pa'i bla ma cig nang nas 'byon par 'dug gi 'bring 'phags pa'i dge ba'i bshes gnyen yin pas mdo rgyas 'bring bsdus gsum ltos /
tha ma gang zag gi dge ba'i bshen gnyen yin te /
nga dang mi 'phrad pas mched po nyams can dang gleng slangs gyis /
lo brgyad bsgoms /
de nas mngon par shes pa 'char /
de nas mdo rgyas 'bring gi bshad pa rtsoms gsung ba la /
skam gyis nga la de tsam sgom long  med /
khog pa na skran mang dgu yod /
grwa pa mngon shes kyis zla ba gsum na 'chi bar lung bstan byas pas /
shes rab kyi pha rol tu phyin pa sgom pa la mgo na ba tsam yang 'byung bar mi 'gyur ro bya ba la sogs pa gsungs nas bzhud do /
de nas skam gyis bsgoms pas skran rnams mod la phan /
lo brgyad na mngon par shes pa shar /
mngon rtogs brgyad ka bshad /
sdud pa'i steng du mdo rgyas 'bring drangs nas kyang bshad /
de la yang slob ma yas brgyud dang mas brgyud gnyis su grags /
yas brgyud ni 'khun 'dzi yang dben pa dbang phyug rdo rje dang rgyams shes rab bla ma gnyis nas brgyud de gnyis ka nad pa yin pas nad thog tu ngo sprad /
gzhung skabs dang po /
gdams ngag bden pa bzhi /
lag len thor bu ba dang bcas pa gsungs /
'khun rgyams gnyis kas dbon po jo dkon la /
des 'gos /
des sras 'gos dar ma /
des rog ston btsan po /
des rog shes rab 'od la'o /
yang skam la lha rje sprad kyis /
des 'gos dar ma /
de la gtsang pa rngog gis /
des rgyal ba dkon skyabs /
des rog la'o /
yang skam gyis bla ma chag brag dmar ba /
des bla ma gnyos /
des bla ma sgog lung pa /
des bla ma zhang ston shes rab /
des bla ma gshen /
des skye med zhang ngo /
skye med zhang gis snyan brgyud /
bzhi tsho dgu'i gdams pa la yig cha mdzad do /
yang skam gyis dge bshes 'khun /
des chag brag dmar ba /
des la stod gtsang so'i sprul sku thang chung ba /
des rgya ston gzhon nu seng ge des sag ston /
yang skam gyis rgyams la /
des ke ke hor grags la /
des bla ma gnyos la /
des rgya ston gzhon nu seng ge la gnang ste /
'dis A tsar+ya de ba'i bden bzhi mthong bas mos nas bla ma gsum bsten pas thugs ma tshim par la stod gtsang sor byon nas sprul sku thang chung ba la gtugs nas gdams pa zhus pas sgro 'dogs chod rtogs pa 'khrungs /
thang chung ba dang gnyos yan du yig cha med pa la rgya ston gzhon nu seng ges skam lugs kyi gdams pa'i yig cha chen po mdzad de /
de'i mtshan ni sher phyin thugs rgyud lag len snyan rgyud rin chen phreng ba rigs pa'i gtan tshigs 'phrul gyi lde mig ces bya'o /
yang skam gyis rgya gar jo sras /
des ras pa lha ri pa /
des sum sgom mched gnyis la gnang ngo /
yang shangs pa ke ke hor grags kyis skam lo dgur bsten nas gdams pa rnams zhus /
phyis 'khun yang dben pa la yang zla ba gsum du bsten /
ke kes rin po che rgyal tsha la bshad do /
mas brgyud ni /
sgro nas brgyud pa ste nad pa min pas gang zag rim dang cig char gyi dbye bas snying po'i don dang mngon par rtogs pa gnyis su ngo sprad nas mdo ma lus pa rten 'brel gyi 'gros bzhis 'chad de /
mas brgyud sgom thog tu skor ba'i gdams pa'o /
bla ma de yang 'phan yul stod pa /
yab sgro ston 'phan rgyal /
yum rje mo bkra shis /
de la lcam sring gsum yod pa'i phu bo sgro chos brtson /
gzhon nu la rab tu byung nas dge bshes  rje rgan 'bum pa'i drung na sher phyin gsan gyi bzhugs tsa na /
rje rgan bsnyung ba la ci byas kyang ma phan pa la /
'khor kun na re /
skam spyan drangs na zer bas /
rje rgan na re /
gnyis ka phar phyin mkhan po yin pas bsod nams la gnod zer /
ma tshor bar spyan drangs pas chog byas pas /
'o na de tsug gyis gsung nas brang khang logs pa cig tu spyan drangs nas gdams ngag zhus pas /
skam na re /
khyed rang gi khang par mi 'bod par 'dir 'bod pa tsug yin zer bas /
rje rgan na re /
nga rang gi bsod nams la gnod kyis dogs nas ma tshor bar byas pa yin zer bas skam ma mnyes so /
de nas gdams pa ma thebs pa la rje rgan gyi gzims khang du phyin tsa na /
rten gzhan pas lhag pa bkram nas mchod pa gzhan pas lhag pa bshams 'dug pas /
thang sku la thal ba gtor /
mchod pa rnams bsgyel nas bzhag pas phyis rje rgan byon nas 'di 'dra sus byas zer nas tshig pa la /
khyed rang sangs rgyas la nye ring zhi tshe byas kyi /
de nas nar 'gro gsung nas /
de la 'phrig cig tshud nas gzod gdams pa thebs /
nad drag nges shes skyes so /
de'i tshe skam gdams pa gsung ba la sgros phag nyan byas pas ngo mtshar skyes nas /
phyis rje rgan la skam gyi sar 'gro bar zhus pas /
'di 'dra cig dgos pa yin /
bla ma ngo mtshar can cig 'dug pas song gsung nas sgros skam can du byon /
skam gyis snying po'i don dang mngon rtogs gnyis su ngo sprad /
mdo rgyas 'bring gdams ngag tu ngo sprad pas ngo  mtshar skyes /
dus de tsa na dam pa ring ri na bzhugs zer bas sgros ltar 'gro'am byas pas /
'o na song dang /
nga'i bla ma de phyag dang zhabs gzhan pas che ba cig yod /
sher phyin bsgoms pas drod kyi ye shes skyes te khong ba'i srin don pas sku stod la smen pa thag thug yod /
zhabs g.yon pa la sme ba yod /
dbu gtsug na bug pa mthe bong shong ba cig yod gsung bas /
bla ma sgros rgyags grabs byas nas glang 'khor du byon pas /
do nub sleb pa'i nyin phyed tsa na dam pa'i gsung cig kyang thos /
rgongs dam pa'i spyan sngar byon pas khrom gseb na bzhugs 'dug phyag dang phyag rten byas pas ma bzhed pa la /
bla ma sgro la dar mchin kha yug cig yod pas de'i kha gang bcad nas dbu skra la btags pas dam pa dgyes /
de nas dar gtubs te dbu skra dang bal thul yo la btags pas dam pa dgyes so /
de nas rten 'brel gyi gal te nas sman sna tshogs bsres pa'i thum bu cig rkang mas rgyug la rgyus pas dkris pa cig bre srang rnams mkhar sder du bcug nas sgro la gtang /
ci yin ngo ma shes nas kun dga' la dris pas /
chos thams cad du ma ro gcig tu rtogs pa dang /
brgyud pa'i rkang zin pa dang /
chos 'jal kha tshugs pa yin no gsung /
sman pa gong chis byas pas khyed rang rang gi yin gsung nas sgro la gnang ngo /
de nas phung mkhar skyol gsung nas btsun pa lngas phung mkhar du bskyal /
grogs bzhi yod pa rnams gdams pa ni mi 'ong ba 'dug zer nas snye nam du tshong la  song /
sgro la shog gsung nas phyin pas dri rgyu ci yod gsung pas /
sngar nas bsams pa'i grub mtha' mang du dris pas /
lan mi gsung bar bdag pos drung du skyol gsung /
kun dga' na re /
rang gi nyams sam bla ma'i gdams ngag dris dang zer bas /
skam ye shes rgyal mtshan na re 'di skad gsung byas nas sher phyin la dris pas dgyes nas /
khyod skam gyi slob ma yin nam /
skam ye shes rgyal mtshan bde'am gsung /
sngar gyi bla ma yin par ngo shes nas gdams pa zhu zhing sdod par zhus pas /
dam pa'i zhal nas /
tshogs su 'phags pa brgyad stong pa cig dgos pa la su la yod gsung /
so hor 'bar sku mched mchod gnas par yod pas nga cag gis bris la dbul lo zer bas /
yi ge mgo can na mgo can /
mgo med na mgo med /
zla ba gcig gi nang du zin par gyis la khyog gsung /
da brgyad stong pa ga re gsung bas /
da dung ma tshar zhus pas shin tu ma dgyes te /
ched ka med par a tsa ra 'khrug pa pham /
da skyas 'gyogs dgos par 'dug gsung nas dka' thub khang par gshegs /
brgyad stong pas ci bgyi zhus pas zangs dung gi kha la bkyon nas shar phyogs su 'bud pa yin te gsung /
de nas zhag bdun dka' thub mdzad nas grongs so /
sgrol dka' thub kyi phyogs lo nyi shu rtsa bdun gtad /
der spur sbyangs te gdung bsdus nas sgros yul du byon nas skam dang mjal bas /
nga'i bla ma der 'dug gam mi 'dug gsung /
yin par 'dug zhus pas /
e sha nga rang  yang rta cig la zhon nas 'gro ba yin pas gsung /
der skam gyi spyan sngar lo gnyis bzhugs /
de nas skam yang gshegs /
de rjes lan pa se gseb tu lo nyi shu rtsa dgu sgrub pa mdzad /
spyan ras gzigs kyi zhal gzigs /
dgongs pa mthar skyol /
dgung lo bdun cu rtsa gnyis nas bshad pa mdzad /
bdun cu rtsa lnga la gshegs so /
khong gi spyan sngar 'chus pa dar brtson gyis byon te /
de'i yab 'chus pa gang bo /
yum khu mo sgron ne lcam /
de la ming sring gsum yod pa'i ming bos rab tu byung nas gzhung dang gdams pa mang du gsan /
khyad par du zhi byed kyi rtsad ma lus par bcad nas mkhas par grags /
rma so gnyis kyi gdams pa tshar ba'i tshe sgro'i spyan sngar phyin nas sher phyin gyi gdams pa rnams gsan /
dka' thub lo bcu gnyis phog nas nga'i brgyud pa khyod kyis 'dzin dgos pa yin no gsung /
de nas yul du byon nas dka' thub lo bdun byas tsa na /
mkha' 'gro mas spyi de dgon pa lung bstan /
de'i mkhar las la 'khrug pa byung nas dka' thub 'phro bcad /
'on kyang thugs dgongs mthar rdzogs /
sgrol ma gtso 'khor gyi zhal gzigs /
dam pas rmang lam lan lnga bstan /
mkha' 'gro mas gdugs bcu gsum phub /
dbus gtsang ru bzhir bstan pa'i rtsa ba btsugs /
dgung lo bdun cu rtsa drug lon pa'i tshe nyin zhig btsas ma'i tshe da nang du 'gro gsung nas bzhud /
de rting jo mos btsas ma'i gro len du byon pas /
nga da lta 'chi bar 'dug gsung /
jo mos de  'dra mi bden 'ong /
gal te gshegs na spur ci tsugs byed zhus pas /
khang pa'i gra khugs 'dir rdo bas skyor la zhog gsung /
de 'dra byas pas sems can 'chor byas pas /
sems can la nga'i ro la 'jug pa'i bsod nams mi 'dug pas U tsi /
nam zhig na nga'i phung po ltag pa sgyed de 'gro /
de'i tshe dus mi bde ba 'ong gsung nas gshegs /
de nas lo mang po song ba na /
spur de ltag pa sgyed song 'dug pa'i skabs su yar klungs su dpon chen rgyal bzang gi dmag byung nas spur de g.yengs /
de nas mang pos sus thob byas te khyer ro /
de'i sras 'chus pa brtson 'grus seng ge de la rog shes rab 'od kyis chang khyim du skam lugs rnams gsan no /
de la dam pa gshegs pa'i tshe sgros lo bzhi bcu /
skam gshegs dus bzhi bcu rtsa gnyis /
sgrub pa thon pa'i tshe bdun cu rtsa gcig bshad pa lo bzhi ste /
'khrungs lo sa pho rta ste sgam po ba las lo gcig gis bgres /
'chus pa dar brtson ni /
dam pa gshegs pa'i me mo bya de la 'khrungs nas /
don drug pa chu pho byi ba la gshegs /
'chus pa 'di dpal phag mo grub las lo bdun gyis gzhon /
'chus pa 'khrungs nas me pho spre'u 'di yan la lo sum brgya dang drug cu tham pa'o zhes shes par bya'o /
skam lugs kyi skabs so / /
brgyud phran gyi skabs /
bar du byung ba'i rgyud phran la grwa pa dang /
lce dang /
ljang lugs gsum mo /
de la dge bshes gra pa la zhi byed sgron ma dgu skor gyi gdams pa gnang ste /
de la man ngag sku'i sgron ma /
theg pa gsung gi sgron ma /
gsang ba thugs kyi sgron ma /
yang dag lta ba'i sgron ma /
rin po che sgom pa'i sgron ma /
byang chub spyod pa'i sgron ma /
mnyam nyid gzhi'i sgron ma /
rnal 'byor lam gyi sgron ma /
dngos grub 'bras bu'i sgron ma rnams so /
de yang dam pas gra thang du byon pa la /
a tsa ra phal pa'o snyam nas bkur sti ma byas pa la /
sang ngo a tsa ra'i stan gyi sog ma rnams sbubs ma zhar bar 'dug pa mthong nas /
dge bshes gra pa la zhus pas /
dge bshes pa'i thugs la dam pa sangs rgyas yin nges dgongs nas brgyugs pas gra phyi mdar zin /
gser phul bas ma bzhed kyang phyis 'byon pa'i zhal bzhes byung nas /
slar gra thang du byon te sgron ma skor dgu po gsungs /
dge bshes gra pas srin chu'i brag la sum btsun chung la /
des do rir myang ston do pa la /
des shab kyi bla chung 'od zer la /
des shangs su 'chus pa dar brtson la gnang ste /
des grub bsam kyang zhes mdzad do /
a mdo'i shing dpar las "des dgu po thams cad la TIka mdzad do" zhes 'byung /
sgrig pa po'i mchan /
des 'chus pa brtson seng la gsungs /
des rog shes rab 'od la gsungs so /
lce lugs ni /
bzang yul kyi dge bshes lce ba zhes bya ba yab sras gnyis bzhugs pa'i yab ni /
'tshur ston dbang nge'i dang por yon tan gyi rkang 'dzug pa'i bla ma yin /
bar du kha che zla ba mgon po bod du dus 'khor spel du byon /
gnyos lo tsA ba la babs pa lce yab sras kyis 'gyur gyi sbyin bdag mdzad nas longs spyod phun sum tshogs pas gzhi gzung /
gser srang sum cu dang brul srang sum cu'i 'gyur yon phul /
lo gcig la 'gyur rdzogs par mdzad cing mkhyen par yang bslabs /
mthar dam pa sangs rgyas lce dal sgang du byon pa'i tshe lce pa mtshams la bzhugs pas mjal ba ma byung /
de la sras po zla ba grags pa ni /
dge bshes gra pa'i lo sum cu rtsa lnga pa me pho khyi'i lo la 'khrungs /
rab tu byung zhing sbyangs pa'i yon tan dang ldan /
sngags kyi yon tan yang phun sum tshogs par yod pa la /
dam pas yid gdungs te gdan bzhugs rtsad bcad pas yer pa na bzhugs par thos /
nam mkha' la mkha' 'gro mas kyang lung bstan te /
rigs kyi bu rje btsun ka ma la shrI ni sdom pa gsum ldan gyi rnal 'byor pa yin te /
sangs rgyas kyi dgongs pa phyin ci ma log pa mkhyen pa /
slob dpon 'phags pa klu sgrub yab sras nas brgyud pa'i sgrub brgyud kyi gdams pa bar ma chad pa yin pas rje btsun de la chos zhus shig ces bya ba'i lung bstan byung /
de'i tshe yer pa na sgom chen nyi khri bya bas dam pa'i zhabs bteg nas yod pa la /
bla ma lce'i khu bo sgom chen  tshul grags dang khul bu'i kong sgom bya pa'i slob ma cig dang gnyis dam pa spyan 'dren du btang bas /
sgom chen nyi khri na re /
bdag rgas shing 'khogs pas rje btsun gyi phyags phyir 'brang mi nus pas /
rje btsun bzhud na da kha stabs kyis 'gro pas /
khyed kyi bla ma lce mi chen po la de skad zer ba lugs min te /
bdag pos bag cig sku na gzhon par 'dug pas bdag gis zhabs tog pher par bya'i /
'dir rje btsun gyi spyan sngar 'byon pa zhu zer nas rje btsun gshegs su ma ster ba la /
de nas lce dal sgang pa yab sras kun gyi phyag na yod pa'i gser thams cad sbrugs yum gyi ske rags la yod pa'i gser gyi ba dzir tshun chad lkog yab bla ma chen po'i na bza' phyi zab chen la byas /
nang re'u la byas pa'i phyam rtse dang snam bu mang po bsnams nas yer par byon te /
rje btsun gyi spyan sngar gser gyi maN+Dal dang phyam snam rnams phul bas /
de rnams la spyan mi gzigs par gnyis ka ma bu phrad pa bzhin du khong 'dzum dang gdung sems byung /
de nas rje btsun ka ma la shrIs /
lce tsan+d+ra kIrti la byang chub kyi sems smon 'jug gnyis dang phar phyin gyi don gyi dri ba mdzad /
de nas gsang sngags kyi dbang bzhi'i brda' dang dri smed mdzad /
de nas gsang sngags kyi don mthar thug gi dri smed mang du mdzad /
de nas lces byang chub kyi sems smon 'jug gnyis ji ltar bskyed pa dang /
phar phyin gyi don dang gsang sngags kyi dbang bzhi'i brda' dang don kyi lan dang mthar thug gi lan btab pas rnam pa gnyis gsung je che je  che la song bas /
tho phyi kun na phar la yod pa kun nyan du byung nas /
rje btsun gyi zhal nas /
da ran 'phro chod gsung nas zla ba phug tu bzhud /
sgom chen nyi khri na re /
khong dge bshes lce de thugs kyi mkhyen pa ji tsam 'dug zhus pas /
rje btsun gyi zhal nas /
khyi bzang po bzang po 'dug dbyug pa nan de nan de dgos par 'dug gsung /
de nas yas la gdams ngag lkog tu bya yi /
lha ri snying po'i khar shog gsung nas byon te /
dang por sems la gros 'debs kyi lo rgyus dris nas de'i gdams ngag zhus /
de la brten nas pha rol tu phyin pa lam thun mong pa'i gdams pa gsungs /
de nas phar phyin thun mong ma yin pa'i gdams ngag gsungs /
de nas gsang sngags thun mong ba'i gdams ngag gsungs /
de nas gsang sngags thun mong ma yin pa'i gdams ngag gsungs /
lar zla ba dgu'i bar du gdams pa mi 'dra ba brgya rtsa brgyad gsungs /
de nas lces dam pa gar gshegs kyi phyags phyi 'brang bar zhus pas /
chus bum pa gang ba cig nas cig tu byo ba'i brda' mdzad nas /
yas dang nga gnyis mnyam por song ba yin gyi /
phyir 'brang mi dgos /
nga'i phyir byon na pha ma mi dga' bar 'dug pas yul du song la sgom sgrub gyis gsung /
de nas lces yul du byon nas dam pa'i gsung bzhin du gtso bor sgom sgrub 'ba' zhig mdzad /
yer pa mda'i ma Ni padme yang dam pas gzigs /
lce'i yab mched nyi ma byang chub pa ri ba la chos gsan zhing bzhugs pa'i tshe /
ding rir dam pa dang mjal bas  brda' chos ma gtogs tshig tu ma gsungs /
mos pa thob kyang tshig tu mi gsung bas yul du byon nas lce tsan+d+ra kIrti la rta cig phul nas zhus pas /
gsang sngags thun mong ma yin pa'i gdams ngag sku gsung thugs dang /
sems nyid gcig pu dang /
phyag rgya gcig bzhi dang /
rim lnga dang /
sems la gros 'debs la sogs 'ga' re gsungs /
rang gi yab dang /
sha theng dang /
sgom chen brag po la sogs pa dam pa'i gdams pa zhu ba rnams la sna 'ga' tsam las ma gsungs /
lce tsan+d+ra kIrti nyid kyi nye gnas slob dpon rA hu la badzra lo bcu bdun la rab tu byung nas /
bla ma tsan+d+ra kIrti sku ma gshegs phan la zhag gcig kyang 'bral ma myong bas rje btsun gyi gdams pa ma lus pa gnang nas /
khyod kyis nga bzhin du bsgoms shig gzhan la ma bshad par sha gzug rang zo /
khong du mar khu 'thung la kha bong bas phyis gsung nas bka' rgyas btab bo /
de la dge slong byang chub ye shes kyis gsan te /
dang por dge bshes yang gang ba dang dge gong ba la sogs pa bka' gdams kyi gdams ngag dang spyod phyogs la sogs pa mang du gsan nas shes /
de nas mngon pa dang dbu ma'i chos mang du shes /
de nas gsang sngags gsar rnying gi chos mang du shes /
de nas dam pa'i gdams pa rnams nyi ma byang chub spang dag mor sku gshegs pa de la khong rang la yod tshad zhus /
de nas dam pas lce la gsungs pa'i gdams ngag gi rnam grangs rnams thos nas rA hu la badzra la gsan /
dam pa'i gdams pa la chos kyi  gnad che bar dgongs nas tsan+d+ra kIrti'i sgrub khang du bzhugs /
mos gus drag po byas pas rmi lam du tsan+d+ra kIrti sngon kho na ltar byon te nam mkhar bzhugs nas gdams pa gsung bar rmis pas /
yid la rang mos pa'i sems rmis sam /
dpe dkar gyi cho 'phrul yin snyam du sems pa dang /
nang par snga bar slob dpon gyis bang chen btang nas shog gsung nas phyin pas /
zhal 'dzum mdzad cing pham phabs kyang gnang nas /
mdang nga la bla ma tsan+d+ra kIrti'i lung bstan byung /
nga'i chos thams cad khos shes pa yin kho la phul gsung nas /
ngas chos thams cad phyir bton nas yas kyi sdun du bsgrigs nas phul ba'i rmi lam byung gsung nas /
chab tsha thon pa dang /
gdams ngag gi dpe rnying rnams tshar phyungs su gnang /
dam tshig med pa dang snod ngan pa la ma sbyin gsung nas bka' rgyas btab /
des 'chus pa yab sras la gsungs /
des rog shes rab 'od la gsungs /
de yang chos 'di la mdo rgyud zhal sbyor gyi gdams pa zhes bya ste /
mdo sdud pa tshigs su bcad pa dang rgyud mtshan yang dag par brjod pa sbyar nas phar phyin gyi gdams pa dang /
sngags la grub thob pho mo lnga bcu rtsa brgyad kyi gdams pa rnams bzhugs pa yin no /
ljang lugs ni /
'chims yul gyi ljang bka' gdams pa la sher phyin yi ge med pa'i gdams pa gnang ste /
ljang gis ljang chung ba la gsungs /
des 'chus pa yab sras la gsungs /
des rog shes rab 'od la gsungs te /
ngo sprod kyi mtshang gcig las med zer /
brgyud phran gyi skabs so / /
brgyud pa thor bu ba ni 'gro sgom la mtshan brjod gser gyi thur ma gnang /
'gu sgom la las rgya'i gdams pa /
chu sgom la snying gtam lhug pa'i gdams pa /
sgom pa dmar sgom la chig chod gsum gyi gdams pa /
gnyags lo tsA ba la bde mchog dpa' bo gcig pa'i gdams pa /
lce mo dpal sgron la grub thob nyams kyi chos sde bcu drug pa /
gnyal stod ngor rje sgom pa la lhan cig skyes sbyor /
chu bar gyi gnas brtan 'byung grags la shes rab snying po'i gdams pa /
sngags bshad shes rab rgyal mtshan la dus 'khor gyi gdams pa /
shangs pa dbu sdebs la yi ge bzhi pa'i gdams pa /
snyi mo'i rgya ston skyi rtsegs la dgyes pa rdo rje'i gdams pa /
zhang sag chung ba la phag mo'i gsang sgrub /
bla ma dkon dkar ba la phyag na rdo rje'i gdams pa /
skyi shod kyi 'ban gung rgyal la bde mchog snyan brgyud /
ma gcig labs sgron la gcod kyi gdams pa gnang ste /
de rnams ni brgyud pa bar ma'i skor ro / /
ma jo nyi shu rtsa bzhi'i lo rgyus kyi skabs /
dam pas rgya nag tu byon /
rtse lnga'i ri la 'dzegs pa'i lam khar drang srong rgan po chu shing gi khar ba thogs pa cig dang mjal /
de 'jam dbyangs kyi sprul pa yin /
de na re /
yul 'di na nad yams mang bas  rdo rje gdan na rnam par rgyal ma'i gzungs yod /
de khyod kyis de ring lon na yul 'di'i nad yams 'chad pas long gsung /
rdo rje gdan thag ring bas de ring rang ga na lon byas pas /
brag khung cig gi nang na bug pa cig yod pa bstan nas 'di la phyin na lon zer /
dam pas brag khung de la byon pas /
rdo rje'i gdan yud tsam gyis 'khor /
gzung kyang lon nas nad yams zhi bar mdzad /
der rje btsun 'jam pa'i dbyangs dang yang mjal /
de rnams kyi bkod pa rgya rnams kyis ri mo la bris shing par du btab pa yang bod du sleb pa 'di yin no /
der dam pas lo bcu gnyis bzhugs nas zhi byed kyi chos rnams gsungs pas dar zhing /
de'i gdams pa dang sgom rgyud ding sang yang ma chad par yod par grags so /
kha cig na re /
rgya nag tu dam pas gshegs pa'i tshul yang bstan zer /
ji ltar yang rung ste bod du byon nas dpal ding rir me mo glang gi lo la phebs /
glang 'khor gyi thang dkyil der thogs shig bzhugs pa na /
yul de'i rgan pa kha cig gis nged rang gi yul 'dir mtha' mi sdod du bcug pas mi 'ong zer nas 'don du phyin pas /
dam pa'i zhal nas /
khyed rnams dang nga yul 'dir 'ong ba su snga lta yi /
'dir ngas dang por 'ongs tsa na 'di 'dra ba zhig yod /
de'i rjes la 'di 'dra /
de'i rjes la 'di 'dra gsungs bas /
khong rnams kyis ci yang ma spobs te log song /
de ltar ding rir phebs pa 'di lan lnga pa zhes bya ste /
'di man chad du gsungs pa'i chos rnams la brgyud pa  phyi ma zhes bya'o /
der grom la gsol zas mdzad cing bzhugs pa na / /
dang por zhal mthong ba la snga ba lcog ro smyon pa yin te /
khong la byin brlabs zhugs pas dam pa dang mjal ba tsam gyis grol nas phyis skyi shod du bzhugs pas /
rgya ma ba dbon ston gyis kyang ma thub par grags / /
de rting klog skya ral pa can yin te /
bla ma'i zhal mthong bas lto gos mi dgos pa'i ting nge 'dzin skyes /
ka kha yang mi shes pa la chos dris tshad kyi lan thebs pa cig byung / /
de rting 'bro zla 'od yin te /
bden 'dzin zhig chos brgyad dang bral / /
de rting sum pa khu tshab kyis mjal bas mun pas sgrib mi nus par nyin mtshan khyad med pa'i snang ba shar / /
khang pa rtsig pa la snga ba bla ma phyar chen te /
mnga' bdag rtse lde'i sras yin pas /
rgyal brgyud kyis sa btul pas bkra shis / /
rten 'brel gyi rdzas lag tu gtad pa la snga ba ma jo cug mo za dge 'dun skyid /
de'i rjes la'ang rten 'brel gyi rdzas lag tu gtad pas sgom skyes pa mang du byung /
bsnyen bskur gsol ba la snga ba rje khri pa yin /
kun gyis so nam dang 'tshe la skyog ma dgos par 'tsho ba phyid / /
gdams pa btab pa la snga ba phyar chung ba yin pas /
de'i rjes la dbu che mang du byon / /
shar na dam pa phyar chen /
lho na badzra kro d+ha /
nub na phyar chung /
byang na byang chub sems dpa' kun dga' ste /
de dag la sgo ba'i rnal 'byor pa bzhi zhes zer /
khyad par 'phags pa'i bu chen brgya rtsa brgyad /
'khrul zhig nyi shu rtsa drug gdan non gyi slob ma bcu gnyis bya ba byung ste /
de rnams dam pas gang zag gi rigs dang bstun te gdams pa so sor gsungs pa ma gtogs /
gdams ngag gi rgyun gcig tu bgrang du med / /
bla ma phyar chen la shes rab kyi pha rol tu phyin pa sgom yod dang sgom med gnyis su ngo sprad nas bka' cho lu dang /
mdo sbyor dang /
don sdebs gsum gyis spros pa bcad / /
phyar chung sngags dang pha rol tu phyin pa gnyis med kyi gdams pa la ngo sprad de /
bsnyen sgrub bzhi'i srangs su bcug badzra kro d+ha byin brlabs kyi lam pa yin gsung nas rtag tu gsol ba 'debs su 'jug /
byang chub sems dpa' kun dga' ni gang zag rim gyis ba yin gsung nas /
blo sbyong gnang nas dka' thub kyi srangs rkyang khug lam lnga'i bsdus pa la bcug /
bla ma rdzong pa ni /
gang zag cig char ba yin gsung nas phyag rgya chen mo dbang gcig mo la ngo sprad nas lam du bcug /
bla ma rgya sgom la dri med srangs su bcug pa rig pa ngos 'dzin gyi gdams ngag bya ba gnang / /
bla ma bcug la brdas grol ba dbang bzhi lam khyer gyi gdams pa gnang nas dbang bzhi gnyen po'i lam du bcug /
dbus pa sgro ston la snying po'i don dang mngon rtogs gnyis la brten nas lam rim gyis pa dang cig char gnyis su khrid /
de'i 'phra gcod du don rgyud skor gsum gsungs / /
bla ma ye gzi 'bar re la blo bral sems kyi me long la brten nas phyag rgya chen po'i don la ngo sprad / /
zha ma lcam sring la do ha'i gzhung la brten nas rim cig char gnyis su ngo sprad /
de la sogs pa gdams pa'i sna mi 'dra ba rnams phal cher rang gis nyams su myong zhing grol ba ma gtogs yongs la ma grags /
dam pa ding rir me mo glang gi lo nas me mo bya'i bar du lo nyi shu rtsa gcig bzhugs nas mi rigs mi gcig pa mang po'i don mdzad de gshegs /
sgo ba'i rnal 'byor pa bzhi'i byang chub sems dpa' kun dags dam pa'i gsung rnams la bka' cho lu'i skor du ming btags nas sdeb gsum tsam yi ger btab / /
bla ma phyar chung gis dum rum khrigs kyi skor zhes bya ba sde ba phyed dang gnyis / /
phyar chen gyis bka' mdo sbyor gyi skor zhes bya ba yi ger btab /
badzra kro d+has rin po che don sdebs kyi skor zhes bya ba sde ba phyed pa cig yi ger btab ste bka'i bsdu ba mdzad do /
de rnams las kyang chig rgyud  gtad pa ni shwa chu kun dga'i phyogs su bsgyur gsung nas /
byang chub sems dpa' kun dga' yin no /
de la byang chub sems dpa' kun dags blo gtad kyi ma jo nyi shu rtsa bzhi'i lo rgyus gsungs pa ni / /
sangs rgyas ni /
yul shrI ri'i chu bzangs /
pha ma la mdo sde yod pa'i gces phrug ma yin kyang dad pas dam pa'i spyan sngar bu mo brgyad dgu dang 'groT nas 'ongs te yul du phyin par lo dgu bsgoms pas rtogs pa shar /
dam pas mo 'grongs pa mkhyen nas /
dam pa'i zhal nas /
kun dga' de ring khyod kyi tho skor du sangs rgyas dang phrad pa'i mi cig 'chi ste /
de khyod kyis ngo shes se gsung /
dam pa rang nyid ma lags so zhus pas /
nga min nga dang 'dra ba cig 'dug gsung /
en tsam na jo mo sangs rgyas grongs nas spur sbyangs pas 'ja' 'od kyis khengs so / /
gser btsun ma ni /
yul zha ma pha drug bdag dam pa'i spyan sngar 'gro byas nas pha la gros dris pas ma 'gro rnal 'byor pa dang btsun ma chos lugs mi mthun zer yang phyin nas gdams pa zhus pas ming la ngo sprad nas gdams pa shar /
shin tu sgrub pa la brtson /
ngag tu'ang rkun ma 'od zhi tshe zer /
lo brgya tham pa thub ste grongs pa'i rjes su nam mkhar 'jas khengs /
rdo rje sems dpa'i sku dang ring bsrel mang du byon no / /
jo mo klan chung ni /
yul la stod stag sde ba /
dam pa yab sras gnyis ka la gdams pa zhus nyams su blangs pa grub pa thob /
dam pa gshegs  nas kyang glang 'khor du bzhugs /
lo brgyad cu rtsa gcig la 'das /
ring bsrel mang du byon no / /
jo mo 'bar ma ni /
yul myang stod pa dam pa cug gi jo mo byas nas dam pa la gdams pa zhus /
lo gsum nas ri dwags ltar ri la nyams su blangs pas rtogs pa shar /
myang stod tshes spong sar 'das pas ring bsrel mang du byon / /
jo mo ri ma ni /
rtsang rong snar pa mo /
khyim thab byas pas khyo ma rungs pa cig byung nas so sor gyes te tshong pa'i phyi 'brangs nas dam pa dang mjal /
lo bdun du gdams pa zhus shing nyams su blangs pas rtogs pa shar /
de grongs pa'i spur khang la dam pas skor ba mang du mdzad pas thams cad ngo mtshar skyes /
ring bsrel mang du byon no /
jo mo ye shes lcam ni yul mang yul gung thang /
jo mo rje mo zhes bya ba grub thob ma lo brgya dang gcig la 'das pa de'i nye gnas ma yin /
bla ma mchod pa la mkhas shing khyad par du dam pa la mos pas rtogs pa shar te phyis gung thang du grongs /
sgra 'od dang 'ja' tshon mang po byung /
jo mo chos sgron ni yul la stod ldog pa mo /
byang chub sems dpa' kun dga'i jo mo byas te /
kun dga' dam pa'i spyan sngar yun rings pa la 'tshig kyin lcog sbu nas thur zhi tshe la 'drud /
de la kun dga' bzod pa'i bla mar khur nas mi bkyon par gu le mdzod cig da res thugs tshim mam zer yang jo mo la dam tshig  gi nyes pas 'chi khar sdug bsngal nyams su myong /
nyi shu rtsa bzhi'i nang na ngan shos su song /
jo mo ma gces ni /
yul la stod mang 'gar ba /
kun dags jo mor gzung nas yab sras gnyis ka la gdams pa zhus /
nyams len rim par byas pas grub pa thob /
phyis myang stod byang 'dir 'das /
rdo rje sems dpa'i sku dang ring bsrel mang du byon /
jo mo chos skyabs ni /
yul myang stod khu le /
dad pa skyes nas glang 'khor du byon /
nor skal che bar yod pa spangs nas chu 'thung lo bcu gnyis byas /
nyams su blangs pas rtogs pa shar /
'das dus 'od dang ring bsrel mang du byon /
jo mo chos skyid ni /
yul ya 'brog kho ba le /
khyim thab byas pas bu nor 'dzom par yod kyang /
chos la 'gro byas pas ming po dge bshes gnyal ston na re /
khyod chos gsha' ma byed na la stod ding ri na dam pa sangs rgyas bzhugs /
der song zer bas glang 'khor du phyin yun ring du bzhuT /
dam pa gshegs nas lo gnyis na gshegs /
ring bsrel mang du byon /
jo mo sgur mo ni /
yul la stod shrI ri'i chu bzangs pa /
glang 'khor du lo bcu bzhugs nas 'das te /
ring bsrel mang du byon no /
jo mo lha mo ni yul stod lungs ril ma /
rus 'ber mo /
rang yul spangs nas glang 'khor du lo drug bzhuT /
dam pa 'das nas yul du byon nas lo gsum bzhuT /
phyis ding rir byon nas yun ring du bzhugs nas 'das te 'ja' 'od byung ngo /
jo mo myang mo ni /
yul shab kyi tsha rong ba /
dad pa skyes nas dam pa dang  mjal /
glang 'khor du lo bcu bzhuT nas 'das /
zhal gnyis ma'i sku dang 'ja' 'od mang du byon /
jo mo dbang phyug lcam ni /
yul stod lungs stong khung ba /
bal po bltar phyin pas dam pa dang mjal /
glang 'khor du lo bcu gcig bzhugs nas 'das te rtags bzang po byung /
jo mo rdo rje rgyan ni /
yul ding ri gdong ba mo /
shin tu sgeg pa cig yin pa la /
dam pa'i gsung la dad nas glang 'khor du lo bco lnga bsdad /
phyis 'khrul zhig tu song /
'das pa'i tshe bsreg pa'i grabs byas pas 'od kyi phung po cig gis sna drangs nas byang ri'i rtse la song ba thams cad kyis mthong /
mkha' 'gro ma'i lung bstan yin par glengs nang par tho rangs byang ri la bskyal bas ro sna 'od kyis drangs /
zhag bdun du 'od phung ma yal ba yul mi thams cad kyis mthong /
jo mo nam mkha' gsal ni /
yul dbus kyi 'ol kha ba /
mdog dkar la shes pa gsal ba cig yod de /
dam pa'i drung du lo drug bsdad nas chos zhus bsgoms pas grub pa thob /
dam pa 'das nas lo bzhi bsdad pas dri chu yang sbrang rtsir gyur /
de nas dbus su byon nas lo brgyad cu rtsa bzhi la byang du 'das /
gdung thams cad ring bsrel du song ngo /
jo mo sgron ne ni mo rang che chos la dga' /
che gtor la rtsi /
'khor mang po yod /
ag che bas dam pas mo'i phyag len tsa na bzhengs nas u lags gsung nas legs mor len pas /
mo dam pa la mos gus chud nas byin brlabs phog 'khor thams cad spangs nas  sgrub pa la zhugs pas phyis bzang mo cig byung /
jo mo 'phan mo ni /
yul 'phan yul /
mo rang dang nye gnas ma gnyis glang 'khor du bzhuT nas mnyam du grongs pas lung pa sman drir song /
rtaT bzang po mang po byung nas thams cad ngo mtshar skyes so /
jo mo rje'u ma ni /
yul ong po /
thugs mkhas shing bkol bde la dam pa la nyan pa cig yod pas ding rir lo mang du bzhuT /
gung thang du lo du ma lon nas 'das te /
ro ri la skyal bas shul nas sgrol ma'i sku cig byon no /
jo mo ro zan ma ni /
yul gung thang /
rgya sgom ma'i mna' ma yin /
gong nas dam pas mo 'ong bar lung bstan /
rtogs pa shar /
grub pa thob /
rtog pa choms /
phyis gung thang du 'das nas spur bzhu bas du ba thams cad 'od zer du song ngo /
jo mo shangs chung ma ni /
yul shangs phu /
yul lngar la phyin pas dam pa dang mjal /
mos gus skyes nas chos sgor zhugs /
lo drug glang 'khor du bsdad nas dam pa 'das nas shangs su bzhugs /
spur sbyangs pas ring bsrel mang du byon /
jo mo zha chun ma'i lo rgyus ni brjod zin to /
ding ri gdong gi bu mo gzhon nu ma ni /
yul dbu ru stod kyi mar ma /
pha'i zla la tshong la 'ongs ba dam pa dang mjal /
gsung la nges shes skyes pas byin rlabs zhugs te rtogs pa shar /
ngag bcad nas lkugs mar brdzus te nyams su blangs /
ring po ma lon par grongs pas 'grongs khar dam pa'i zhal nas /
nang par 'o cag gi 'dir grub pa thob pa cig 'da'  bar gda' gsung /
dam pa 'grongs pa min nam zhus pas /
nga min /
u rgyan du 'gro rings pa'i bu mo cig gda' gsung /
nang bar mo nad med par grongs / /
nya ma khyim pa mo ni /
yul bong shod kyi nya ma rdor gsal bya ba /
bu khyo nor du 'dzom pa /
dad brtson mos par 'dzom pa /
snying rje gtong phod dang ldan pa yin pas mo shi bas lung pa 'ja' 'od dang ring bsrel du song bas thams cad ngo mtshar skyes so /
ma jo nyi shu rtsa bzhi'i lo rgyus kyi skabs so / /
chig brgyud sbas pa'i bla ma rnam gsum gyi skabs /
byang chub sems dpa' kun dga' ni /
skye ba snga ma rabs lngar dam pas rjes su gzung /
tshe 'dir ding ri shar phyogs kyi tshe gung du yab stod pa khri bzangs dang /
yum jo mo dar ma gnyis kyi sras su chu pho stag la 'khrungs /
ming stod chung 'bum me bya bar btags pas dus de /
nga kun dga' yin zer bas de nas kun dgar chags /
de nas khyim thab tu jo mo skyur mo gza' blangs pas /
sras gser 'od 'khrungs /
'jig rten gyi bya ba shol bas jo mo dang sras gnyis snang /
nor rnams kyang zad zad par gyur /
de nas dgung lo sum cu so dgu bzhes pa'i dus dam pas glang 'khor du phebs nas lo gsum song ba lcags 'brug la jo mo la brdzun byas te /
snye  nam la khar jag la 'gro ba skad byas nas glang 'khor du dam pa'i drung du byon /
de'i nang zhogs dam pas gsung gi gdangs bstod de dgon pa ba rnams nyon cig de ring dpa' bo rdo rje 'byon par 'dug pas thams cad phyag dar gyis /
mchod pa shoms /
rol mo khyer la bsu ba'i grabs kyis? shig ces gsungs pas thams cad kyi de ltar mdzad /
phyogs thams cad du bya ra byas pas su yang med /
nyi ma phyi dro tsa na mi rong ngan pa /
dug po hrul ba /
'khor re zhan la rgyags phye nyung ba cig yib cing byung ba la thams cad kyis khrel rgod byed cing bsu ba byas /
dam pas dgyes tshor mdzad de gdong bsu nas dpa' bo rdo rje 'dir 'ongs pa de dga'o /
phyar chung gis dpa' bo rdo rje la khri brtsigs gdan thing gsung ba la /
brdar ma go nas /
dam pa nyid kyis thal ba'i phung po cig mdzad /
de'i steng du mda' bzhi bsnol nas /
kun dga' ba'i bu khyod rang da ni 'di'i steng du bsdad pa rang bzang gsung /
der bla ma byang chub sems dpas dam pa'i na bza' la 'jus nas 'khor ba'i mtshan nyid 'di ci lags zhus pas /
dam pa'i zhal nas kun dga' khyi lud kyi gseb kyi 'bu lags mod gsung /
'dir skyes pa'i sems can la bde ba'i go skabs bdog gam zhus pas /
phyag mdzub pang du sbel nas sdug bsngal lu gu brgyud du gda' ba gsung /
'di las thar ba'i dus shig nam mchis na zhus pas /
gzung 'dzin gyi 'phrang la thar ba'i lam sna ma zug par gda'o gsung /
gsung de tsho la nges  shes skyes nas rang yul la mig mi blta bar dka' thub byas /
bla ma la gsol ba 'ba' zhig btab pas byin rlabs zhugs nas /
dge sbyor gyi rtsa ba zin pa la mnyes nas /
tsha gung nas byon pa'i dpa' bo khyod g.yul las rgyal ba cig bya dgos gsung /
bdag gis go cha ji ltar bgo lags zhus pas /
rang shong tsam gyi phug par nyol /
lhags skyob tsam gyi gos hrul gyon /
srog thub tsam gyi 'tsho ba bsten /
ma sun tsam du nyams len gyis /
ma 'dris tsam du mi dang 'grogs shig gsung /
kho bos nyams su rang ji ltar blang zhus pas /
pha rol tu phyin pa rten 'brel gyi brda' lta stangs kha yar sgyur zhing 'dug gyis la bsgoms gsung nas bsgoms pas /
rig pa'i rtsal phyoT med du 'byongs te /
rten 'brel gyi brda' la go ba lhongs pas dam pa shin tu mnyes nas /
kun dga' 'dir shog dang gsung nas dam pa'i drung du phyin pas /
rgyal riT spyi bo nas dbang bskur na gdan non tsam gyi ljid yod dam /
'phrul gyi skas la 'dzag tu bcug na mi 'dar tsam gyi yang zor yod dam /
stong 'khor los bsgyur ba'i rgyal po la 'gran du bcug na gling bzhi la dbang byed nus sam zer bas /
bla ma byang chub sems dpa'i zhal nas /
'jig rten gyi bya ba shes kyang mi shes /
'ong kyang mi 'ong /
byed kyang mi byed /
byas kyang ma byas pa cig lags te /
dam pa'i lha chos 'di la go ba dang snying rus dam dum bdag gi zhus pas /
dam pa shin tu mnyes nas /
thog mar rgyal po'i bang mdzod rku ba yin pas /
lde  mig mang du thogs shig bar du mun khung la mar me 'degs 'tshal bas me cha rnon po khug mar spos shig tha mar chu bo las sgrol ba'i mnyan pa 'bab pas /
skya gdos bzang po grabs su chug cig gsung nas /
lam lnga dka' thub gsum gyis srangs nas bton te shes rab kyi pha rol tu phyin pa don gyi brgyud pa gtad nas /
dbang gi chu bo dang bka' bzhi'i phyag dpe snyan brgyud dang bcas pa gnang ste /
nga dang mnyam pa kun dga' tsam /
thur la 'bab pa chu bo tsam /
mkha' la 'char ba nyi zla tsam gsung /
phyis dam pa mya ngan las 'da' khar yang /
nyi ma nam mkha'i dkyil du nub /
rgyud ngan po tsho las byed 'phro la lus pa cig rmis /
mtha'i a tsa ra cig la ngan gsung /
'o na rten 'brel cig mdzad par zhus pas /
ya stags su kun dga' khyod dgos pas 'dir shog gsung nas phyin pas /
rigs lnga spyi chings kyi phyag rgya kun dga'i gnas lngar bzhag nas /
nyi ma nub kyang zla ba bags kyis 'char bar gda'i gsung /
der dam pa dang lo bco brgyad 'grogs /
de rting lo bzhi'i bar du pa tshab dgon pa la gdams pa rnams gnang /
de rjes su lo gsum bzhugs te shing pho 'brug gi lo la mkha' spyod du gshegs /
de yang mya ngan las 'da' khar gtsug tor sgang gi rtse la dbu che thams cad tshogs pa'i sar /
mi shes dri ma rnam byang bshad rgyud kun la mkhas /
blo ldan sgrub brgyud dka' thub rnam gsum mtha' ru phyin /
zhes bya ba la sogs pa'i tshigs su bcad pa rnams tshar gcig bklags  nas /
de nub rang la mkha' spyod du gshegs so /
de'i slob ma pa tshab sgom pa na /
'phan yul smad kyi g.yung po rtar yab pa tshab ston 'bum grags dang /
yum g.yas mo dpal 'dren gnyis kyi sras su me mo sbrul la 'khrungs /
lo bcu gnyis lon pa'i tshe reb gong gnas chung du po to ba'i slob ma sgro chung ba las rab tu byung /
g.yas 'dul ba 'dzin pa la 'dul ba bslabs /
bcu dgu la khong gi sar bsnyen par rdzogs /
de nas po to ba'i drung du byon 'jug pa byang chub mchog tu sems bskyed /
bka' gdams kyi lam rim gsan /
stod lungs rgya dmar la dbu tshad 'grel chung gsan /
pa tshab lo tsA la byams chos bslab phyogs gsan /
'brom byang chub sems dpa' la mngon pa gong ma /
yong ge dbang phyug grags la zangs dkar luT kyi bde mchog gsan /
de rang thos bsam yang de tsam yin /
da sgrub pa cig bya dgos pas gdams ngag su che dris pas skam sgom che zer /
sngar po to ba'i gsung las kyang shes rab kyi pha rol tu phyin pa'i man ngag yang dag pa cig bla ma skam ma gi la yod par snang gsung ba de yang dran nas /
pha rol tu phyin pa'i gzhung 'di tsam zhig mngon par rtogs pa'i rgyan gyis mig phye ba bzhin du song 'dug ste /
'di rang la yang sngags dang 'dra ba'i gdams pa rnon po cig 'ong thang ba bsam pa byung nas skam gyi sar byon /
khong gis skabs brgyad stan thog gcig tu ngo sprad pa'i gdams pa de gnang bas mun khung du sgron me bteg pa 'dra ba cig byung /
der nges shes skyes nas chos  'di'i bdag po su yin byas pas /
'di ngas dam pa sangs rgyas zer ba'i grub thob cig la zhus pa yin /
khong rgya nag tu bzhud /
da lta ding ri na phebs 'dug gam zer te nga rgas pas mi thon /
khyed rang gzhon par 'dug pas der byon na mjal 'ong ngam gsung bas /
pha zhing gser g.yu dang dar zab tu bsgyur nas byon pa la lam du grogs med pas ring rab 'gor /
ding rir phebs pa'i nub mo tsha khung du bzhugs /
nang par snga bar byon nas gtsug tor sgang gi rtse nas gzigs pas khrom chen po tshogs 'dug pas dam pa bzhugs pa yin te 'ong snyam nas hal thabs su byon pa na /
khrom gyi sar ma sleb tsam na du ba sngo reng gis byung bas der sprang mo cig 'dug pa la ci yin dris pas dam pa'i gdung bzhu ba'i du ba yin zer bas /
der gam grags pas ring zhig tu brgyal /
de sangs tsa na sprang mos dbu pang du blangs 'dug mang du bshums pas sprang mo de na re /
slob dpon ston pa du mi 'tshal /
dam pa grongs kyang dam pa nyid dang mnyam pa'i dbu che mang du bzhugs /
khyed rang gi dgos don grub ste mchi zer /
shar phyogs pha gi na dam pa phyar chen po bya ba khyer rang dang rten mthun pa cig bzhugs der byon dang zer bas /
ga le byon pas yang sprang mo de brgyugs byung nas /
dbus pa ston pa /
khyod phyar chen gyi bur mi 'dug dam pa kun dga'i bur 'dug pas rdo spyil pha gir song zhig zer nas der phyin /
sgo rtsa nas skyabs su mchi'o byas te phyag mang du btsal bas /
kun dga'ang ci nas  spyan btsum 'dug pa phye ste /
cher gyis gzigs nas g.yas mo dpal 'dren gyi bu bshul lam la 'o ma brgyal lam gsung /
der mngon par shes pa mnga' bar shes nas dad pa rgya chen po skyes te byin rlabs kyang der zhugs /
de nas byang chub sems dpa' la gser gyi maN+Dal phul nas /
bdag bsags pa chung bas dam pa dang ni ma mjal /
bla ma khyed kyis thugs rjes 'dzin par zhu zhus pas /
rten ma smin pa smin par byed pa la dbang dgos gsung /
khyed la cha rkyen 'dra bdog ge gsung bas /
gser srang gcig dang dar yug gcig phyag tu phul bas rten 'brel bzang /
do nub sa phug dkar por nyol la sang 'dir byon gsung bas /
sang de byon pa na glegs bam bshams nas thugs dam la bzhugs 'dug der glegs bam gyi dbang bskur /
de rdzogs pa dang bla ma byang chub sems dpa'i zhal nas /
gsang sngags dang pha rol du phyin pa gnyis las gsang sngags pa smin lam dbang bskur nas grol lam rjes la ston pa yin /
'di smin grol dus gcig la ston pa sngon chad gzhan la ma grags pa a tsa ra nag po'i khyad chos dbang gi chu bo bzhi bsgril yin pas /
de rang gis chog par mi gda' 'am gsung /
chog par gda' lags zhus /
der lo gcig la blo sbyong tshar te /
de nas dbus su 'gro bar zhus pas da dung rgyags grabs kyis la lo gcig tu mtshams chod gsung nas lam lnga'i bsrangs nas bton /
de tshar ba'i dus su kun dga'i zhal nas /
bu khyed sngar yang mkhyen pa can du 'dug  da res kyang lam dka' ba spyad nas 'dir 'ongs /
thams cad kyi gdams pa yang btab /
khyed rang gis nyams su blangs pa la go tshod dang 'dir 'ongs bas bogs thon lugs nyams rtogs shar lugs 'dra ba med dam shod dang gsung bas /
ma gir ni chos thams cad spros pa'i mtha' dang bral bar go ste /
rjes su dpag pa'i lam mun khung gi lag par 'dug 'dir chos nyid dbang po'i mngon sum du shar bas rtogs pa'i mtha' chod pa cig byung zhus pas legs so gnang /
dbu thog na shog bu cig btags 'dug pas /
'di na tsha bzang po yod de /
la stod na myong shes pa med gsung nas de yang pa tshab la gnang /
sna mar gyi thel la kha phye gsung nas der byon nas gziT pas /
thog mar zug pa'i rtsa ba'i chos sde zhus lan dgu de nas 'grel ba sdong po'i chos don rgyud skor gsum /
de 'og nas gyes pa yal ga'i chos mtshon dpe dang brul tsho /
de'i 'og nas lo 'dab kyi chos sde bcu drug de'i 'og nas mdzes pa me tog gi chos sde lnga /
de'i 'og nas 'bras bu'i chos sde A li kA li phyi nang gsang gsum rnams byung /
de nas bla ma la gtad pas tsha khyod rang 'tsho gsung nas dpe shu gu dang bcas pa gnang /
de nas lo gcig gi bar du nag khrid rnams zhus /
dri bas 'phra bcad de yi ge la btab pa rnams la 'phra tig tu btags /
bu chen gzhan rnams la yang gdams pa'i 'phra bcad de zin bris su btab nas 'phra gcod du btags /
de nas ding ri rang du bzhugs par zhus pas /
dbus su bzhud pa rang 'thad /
khyed kyi ma yang nga'i bu de shi ba yin la che zer nas ngu zhing 'dug byon pa rang 'thad gsung /
der sgrub pa lo bcu gnyis kyi dam bca' phul bas rten 'brel gyi khang par bcug dpe thams cad kyang gnang /
dpe 'di rnams bsnoms la chu bo chen po'i g.yas 'gram nas dpe bdag cig 'ong bas de la gtad par mchi gsung /
rgyags lhag gi gser srang gsum phul bas /
A tsa ra'i brgyud pa la gser gyis dgos pa med kyang khyed tshogs rdzogs pa'i phyir blang ngo gsung nas nam mkha' la gtor /
'byon khar bdag la lam dang sgrub pa'i dus su bar chad med pa zhu zhus pas zil gnon gyi rdo thing ril dang rdo nag po 'dre 'ded gnyis gnang /
byang chub gyi sems dang ma bral bar bla ma la gsol ba thob gsung nas skyel thung mang mdzad /
de nas mar byon te lo gsum gyi bar du brgyud pa dang po dang bar pa'i chos btsal zhing sgrub pa'i mthun rkyen bsags /
de rting de gong du gnas chung du sgrub pa lo bcu gsum mdzad /
sgrub pa tshar nas gzhan don mdzad pa ni gdams ngag gi snyan pa che bas 'khor yang mang du 'dus pa la /
byang pa bon sgom bya ba mtshan nyid dus kyi zhar chos kyi slob dpon yin pa zhig la gdams pa byin pas gnam mtsho la bzhud nas mkha' spyod du gshegs /
pa tshab sgom nag la gdams pa byin pas rgya nag tu bzhud pas rgya bod mtshams su gshegs nas sku 'bum sogs kyang yod /
bu shong sgom pa bya ba ka ba li gdang gshibs  yin? pas de la gdams pa byin pas khong yang mi nyag rgyal po'i mchod gnas la bzhud /
de la brten nas nag khrid zhus lan gyi skor gyis byang khams khyab /
zhang nga rnal 'byor ba bya ba khong rang gdams pa'i bdag po yin kyang pa tshab sgom nag dang mjal bas chos la dung dung langs nas de la gdams pa byin pas grub thob tu gyur te /
lo brgya dang bco brgyad thub /
ston pa'i 'khor yang chos mkhas pa'i mthar thug chu mig ring mo pa rgya grags pa song /
btsun pa'i mthar thug thang sag ston tshul /
mi che ba'i mthar thug zhang g.yu sgro lha khang pa /
mkhyen pa che ba'i mthar thug rngog ge ser te /
de rnams la gdams pa byin pas 'khrul zhig tu gyur /
sku bgres khar byon pa'i slob ma ni /
gshen sgom re thul can zhes bya ba gdams pa btab pas 'khrul ba zhig ste /
khams su byon nas phung po lhag med du song / /
'bro sgom bsod nams byang chub la mkha' 'gro ma bdud rtsi bum pa'i sgrub pa byin pas gtad med du grol nas mkha' 'gro rnams kyis mkha' spyod du spyan drangs / /
u rgyan ras pa zhes bya ba sngags kyi gdams pa mkhas pa cig byung ba la lam gsum gyi khrid mdzad pas shes rgyud grol nas rten 'brel shar te mngon shes bshad pa cig byung /
chig brgyud kyi gdams pa ma lus pa rdzogs pa ten ne rnams so / /
de la pa tshab kyis sum cu rtsa bdun pa chu mo sbrul yan chad du thos  bsam mdzad /
de rting shing pho rta nas sgom pa la zhugs /
lo zhe gcig pa me mo bya la ding rir byon /
lo bzhir byang chub sems dpa' kun dga' la sogs pa'i bu chen rnams la gdams pa zhus /
lcags mo glang la dbus su byon nas sgrub pa lo bcu gsum mam /
zhib mo dar tshags ltar na lo bco lnga mdzad /
bdun cu rtsa bzhi pa lcags pho rta la ten nes sleb /
ten nes so gnyis bzhes shing pa tshab rang gis brgyad bcu rtsa gnyis bzhes pa sa pho stag gi lo la gshegs /
de'i slob ma rgyal ba ten ne ni /
gtsang gi shab sgo lnga nas yul 'phos te yar mnga' nub kyi chu 'khor du gnas bcas pa'i jo sras skyab be bya ba dang /
yum 'tshur mo gza' mang skyid gnyis kyi sras su me mo lug gi lo la 'khrungs /
lo ngo gsum tsam lon nas sngon gyi skye ba dran te nga mal brtson 'grus bla ma yin zhes gsungs /
so sku rings yar mdar byon pa la byin rlabs zhus pa dang /
khong gi zhal nas /
jo mo'i sras po 'di la grub thob chen po cig 'ong bas nga'i brgyud pa 'dzin du gzhug dgos gsung nas /
thugs rje chen po'i rdzogs rim dang ma Ni'i bzlas lung gnang /
lo lnga pa la ra mo sman chu khar ras chung pa dang mjal bas kyang 'di la grub thob cig 'ong bas nga'i brgyud pa 'dzin du gzhug dgos gsung nas /
ti phu lugs kyi do ha gnang /
lo bdun lon pa'i tshe yar mdar sgam po ba dang mjal bas sras 'di la grub thob cig 'ong bas tshar tsa na nga'i rjes la thong cig gsung nas phyag rgya chen po gnang /
lo  dgu la nag tsho'i dpon? po slob dpon sgom pa la sgrol ma'i 'don lung zhus pas las 'brel yod par 'dug gsung nas /
las kha tshar ba dang bcas pa rgyas pa dang jo bo'i lugs kyi man ngag kyang gnang /
lo bco lnga tshun du yab kyi chos ma gshen phur gsum dang /
dpe srog gtsang gsum bslabs /
lo bco brgyad kyi bar du bya sa'i jo bo lha chen po dang lha btsun sngon mo gnyis kyi blon po lo gsum mdzad /
skye bo gso thigs sogs lugs kyi bstan bcos 'ga' gzung /
nyi shu rtsa lnga pa la skye ba snga ma'i rang yul blta 'dod par byung nas yar 'brog la byon pas /
bya bral ba gzhan gnyis dang mnyam du byung gar 'gro zer bas skye ba snga ma'i yul lho brag rong yin pas ltar 'gro byas pas /
khong gnyis na re /
ya gi yar 'brog glang bu'i dgon pa na /
sprul sku se jo sras la mchod gnas zhig po bzhi sde bya ba yod /
de'i nang nas smyon ma rgyal le lcam bya ba /
gtam mngon shes su smra ba cig yod zer bas /
de bltar 'ded zer bas dgon pa ri di'u cig gi kha na 'dug khong gsum gyis ri rtsar sleb pa na rgan mo thul gog gyon pa cig thur la brgyuT byung nas te ne'i phyag la 'jus /
a ba jo jo ru 'dug pa /
te ne ru 'dug pa /
nga'i nu ma 'di las kyang nus dang /
lho brag rong du ma 'gro /
snang khang 'khrug pas bshig nas gsha' ma med /
dbu ru byang phyogs na g.yas mo dpal 'dren gyi bu dang thud yod pas der song zer /
khong gi ming 'jig rten grags yin pa la /
de nas te ne ru thoT /
der gzhan  gnyis kyis dris pas gtam lan kyang mi 'jal /
der yul du byon nas 'byon tshis byas pas yab kyis ma btang /
des snying ma dga' ste glu mkhan gal te dgos kyi phyaT phyi la glu yang blangs /
de nas 'bring cha ru ba la dge bsnyen gyi sdom pa blangs /
bstan rim slob dpon gra thang ba'i luT dang /
bden gnyis dam pa chos sgro ba'i luT zhus /
de nas yab la gsangs nas kom thil cig dar sham cig thod phor cig rnams khyer nas gra thang du gzims pas shes pa dga' ba'i tshad cig byung /
de nas bye ma'i la sgab tu bzhuT pa'i nam phyed na sgom ma rgan mo de'i kha la gtad pa e yod kyang mi shes /
yod de shi yang lo gnyis 'gyangs /
dbu ru'i chos pa mang mi mang 'di la g.yas me dpal 'dren gyi bu rtsad ga na chod /
yul du bzlog snyam nas sgrol ma tshar bdun bton nas nyal ba'i mnal zi ba cig la nam mkha' nas kyai rigs kyi bu /
blo ma log par song dang 'dod pa'i don grub 'ong cig zer nas mnal sad de nam mkha' la bltas pas yi ge tAM ljang sngon cig skar ma ltar rgyang nge 'dug nas de sgrol ma'i lung bstan du shes /
de phyis pa tshab kyis kyang mkhyen byung /
der bsam pa la /
slob dpon gal te dgos kyi yang bla ma spyan shwa re bo bya ba zhi byed mang du shes pa cig stod lungs na bzhugs pas der sna gtad nas 'byon snyam pa las /
yang thog mar 'phan yul mda' yab kyi slob ma bran ka lha bzo klu btsan grags bya ba la gtsang btsan gyi cho 'phrul gtong ba'i dpe cig yod pa de blangs nas /
de  rjes bla ma btsal snyam nas 'phan yul mdar byon pas /
bran ka de jo mo ma gcig gi sgrol ma'i thang sku bri zhing 'dug pa la /
jo mo ma de na re /
jo sras g.yu ru ba /
dbus kyi gtso mo 'di ma yin pa'i mtha'i lha ngang pa zhon pa la soT pa 'di rnams khyed kyis e shes zer bas /
'di rnams ches shes byas nas rnam dag gtsug nor bton pas /
mo na re /
jo sras kyi de legs pa cig gnang /
nga la de cis kyang slobs dang zer /
de'i lung med stod lungs su zhi byed ston pa'i bla ma cig gi sar 'gro dgos yong byas pas /
nga la zhang bo zhi byed mkhan po cig yod pas der bskyal gyis /
nga la de cis kyang slobs zer /
su'i lugs yin byas pas byang chub sems dpa' kun dga'i lugs yin zer /
'o na khong gi ma'i ming shes sam byas pas /
shes ches shes g.yas mo dpal 'dren bya ba lags zer /
der shes pa dga' yal te song nas /
byin rlabs kyang dus de nyid du zhugs de nub 'od kyi gong bu sran ma tsam cig lce thog tu byung ba myangs pas ro mchog khyad par du 'phags shing mid pas lus thams cad 'od du song nas 'od zer phyogs bcur 'phro ba cig rmis /
nang par jo mo mas dgon pa ston tu phyin /
der bla mas mkhyen te ma zad du byon nas mdun bsus /
jo sras yar mda' ba de ring rtol lam 'ongs pa de dga' 'o /
khyed bzhi nang nas 'byon thad pa la gsung /
der bdag la dam pa kun dga'i luT kyi gdams pa zhu 'tshal byas pas /
khyed rang byon pa de legs chos kyang bya yi gsung /
de  nas byang chub sems dpa'i lugs kyi rgyud ma smin pa la yon tan gyi rtsi mi 'byar bas A li'i kA li'i byin rlabs bya dgos /
de la khyer la cha rkyen e bdog gsung /
da lan bla ma tshol du 'ongs ba yin /
yul nas cha rkyen blangs la 'ong zhus pas /
bdud kyi las che shos phyi shol yin pas da lta rang bya dgos /
cha rkyen ye rang med dam gsung bas /
der kom thil cig gi khar thod pa bzhag dar kha gang khab mig la rgyus te thod par bcug nas phul bas /
jo sras g.yu ru ba'i phyag rten gyi la nye dang sbyar na chos zab mo sbyin pa'i snod du ni rung /
dad can gyi lam sna yang 'grongs te zang zing gi sku bsod chen po ni mi 'ong gsung nas glegs bam bshams /
byin rlabs mdzad pas mnyam rjes 'dres pa'i rtogs pa khyad par can cig dus de rang du shar /
bla ma'i zhal nas /
ngo bo'i mthong tshul de rang lags kyang /
lam rtags dang yon tan kyang dgos pas zhag bdun gyi bar du lung long la /
rtags ma byung gi bar du 'bungs gsum thon gsung bas /
sngar gyi jo mo ma des bar chad byas pas blo sbyong zla ba brgyad du 'gor /
de nas bla ma la chos 'di la dpe 'dra ba bdog gam zhus pas /
a tsa ra rig pa dri med du ngo sprad nas brjen pa rang skyong ba yin pas dpe mi 'tshal /
bla ma'i phyag bzhes lta 'tshal bas cha rkyen bag tsam tshol dang gsung bas /
byang du byon nas rnyed pa shog sngon po ti gnyis dang mdzo mo drug rnyed nas shog sngon dang mdzo mo drug bla ma la phul /
mdzo gnyis la cha rkyen byas te lo gcig tu  lam lnga'i khrid bskyangs /
dbang rnams zhus /
de'i bar du bla ma'i gsung thams cad zin bris su byas te zhib mo dar tshags su btags /
de nas chos tshan rnams bka' babs dang dri med dang /
snyan brgyud dang do ha'i skor dang bzhir phye nas dpe rnams kyang rim gyis gnang /
rten 'brel gyi chos skor nas be'u bum cig phye ste /
'di sna tshogs rdzu 'phrul gyi skor bya ba yin /
khyed rnal 'byor pas mi srol /
dpe zur byi bas zos 'dug pas lag len yang mi btub par 'dug gsung nas ma gnang /
der nag khrid kyi dpe'i zhus dag dang dri ba'i 'phra gcod pa la lo gcig 'gor /
der yul du 'byon par zhus pas ma gnang bar /
da dung gdams pa'i zur gso dgos /
tshags kyang bsdam dgos /
slob rim gong ma rnams dang yang 'dris par bya dgos gsung nas lo gcig bzhugs /
der gal te dgos byon nas gdams pa zhus pa la ma gnang bar khong gi sems bsrung ba'i phyir stod lungs su byon nas smon lam 'bar dang spyan shwa re bo la yang chos zhus /
'phan yul gnyaT chung ba dang zhang nga sgom chen gnyis la yang chos zhus pas lo bzhi song ba na bla ma'i zhal nas /
jo sras g.yu ru ba'i lam dka' thub kyi bsrangs dang po de bzang por thal /
da ni yar mda' gtsang khar bzhud ran gsung nas dbu che rnams kyang 'tshogs /
lo brgya nyer gcig thub /
bu tshe'u ne'u na mar la grub thob mang po 'ong bar lung bstan /
sgrub pa dka' thub kyi dam bca' lo bdun phul /
chos kyang zhu tshar la ster ba'i zhu ba lan bdun phul /
sgrub  pa'i dam bca' de bas ring kyang mi lto ste /
khyed rang khas ma tshugs na thun mong gi chos rnams legs su shod /
chos bdag mi pher ba la bka' bzhi'i gdams pa ma byin /
'gro don tshe 'dir mi 'ong ba'i lag tu rten 'brel ma gtong /
sgrub pa'i dam bca' mi 'bul na rten 'brel gyi khang par ma gzhug slob ma ngo che dpral drag byung na /
phyag rgya chen po rin po che'i skor gyis sems gzung /
rgas khar legs par 'ong cig de'i bar la lto gos kyis ma phyid pa byung na rten 'brel gyi sna kha 'dra ba bsgyur gsol /
lar 'khor bzhir longs yan chad gyi? tshogs dpon ma mdzad par sbas pa'i rnal 'byor du gyis la sgrub pa la rem cig gsung nas /
te nes yar mdar byon to /
rtses thang gi ban rgan sgom grags pa blo sbyong gi bzlas lung byin pas sdig pa dag pa'i rtags byung nas khong dga' ste zhabs tog byed par khas blangs /
rtses thang gi spe'u cig la sgrub pa lo bdun mdzad pa la lo gnyis song ba na pa tshab grongs par thos te gdan sar yug cig byon /
de nas 'dag 'byar lo gnyis song ba dang yab grongs pa'i 'ded kyi ltad mo la yug cig byon /
de nas lo gsum du sgrub pa mdzad pas lam gyi yon tan thams cad rdzogs kyang /
phyi nang grub thob kyi snyan pa che yang dngos su gdul bya la phan thogs chung chung las ma byung ba de sgrub pa dka' thub de dum bu gsum du chad pas lan pa 'dra gsung /
lam rtags kyi yon tan rdzogs kyang phal cher mi gsung /
'ga' zhig zhig po la gsungs /
grong du 'jug pa yang zhus te rngog jo sras  kyi chos rar grong 'jug gi ltad mo bstan /
de nas spyod pa bskyang ba'i phyir glu? mkhan pa'i cha lugs su byas nas lo drug du glu blangs /
de nas bya sa'i jo bo lha chen po dang lha btsun sngon mo dang jo bo bye'u chung ba gsum gyis gros mdzad nas rab byung gi na bza' gsol te chos grwa'i slob dpon du mnga' gsol /
phal cher sku mtshams mdzad de dam pa'i gsung la bshad 'bum mang du brtsams /
der jo sras nam mkha' la brgyud pa gtad par dgongs pa la gzhon pa la grongs /
gzhon pa ya tshe bya ba rlung gis khyer nas kong por song nas shi /
gdams pa che ba'i snyan pas dbu g.yor gyi mi chen mang pos zhu ba phul yang /
bla ma'i bka' rgya bsrung bas gdams pa ma gnang /
gzhan gdams pa gnang ba'i slob ma ngam shod kyi gtsang po drug btsun mo dang yum bu drug dge bshes drug sngaT pa drug khyim pa dad pa can drug bla ma'i bka' rgya mi bsrung ba'i chos 'tshong ba'i tshong dpon drug ste sum cu rtsa drug yod /
gong ma sum cu la tshig rgyud med la /
'og ma drug la dbang bka' med pas thams cad la chos bdag ma btub /
de nas bla mas lung bstan pa'i chos bdag rog shes rab 'od kyis yar klungs su byon nas zhus pa dang /
phyis 'jad du spyan drangs nas zhus pa'i dus su zhig po nyi ma seng ge dang sku mched gnyis ka la gnang nas chos kyi bdag por gsol /
yar klungs su chos grwa'i slob dpon yang g.yeng bar dgongs nas bor /
cha lugs kyang ci dgar mdzad nas bzhugs /
yar stod du byon nas bos mo'i ri la dpe kha cig gter du sbas /
yang gnas chung dge bshes bya bas gdan drangs nas gnas chung dang gser lhar bzhugs /
der yang dpe rnams shan thog gi brag la gter du sbas /
gong po ri dang sham bu la yang dpe gter 'ga' zhig sbas /
de nas zhig pos rgyal khams 'khor te te ne gser lha na bzhugs pa la phyag skyel du byon pas /
bla ma'i zhal nas /
zhig po byon pa de dga' /
nga gnas chung dge bshes kyis 'dir bos nas lto ma byin par sdug bsod btang /
da khyod kyis nga grar khrid gsung nas spyan chab mang du bsil /
der zhig pos bdag rgyal khams skor yun rings pas gzhi na tig po med /
yul du phyin grabs byas nas gzod bla ma spyan 'dren du 'ong zhus pas /
bu khyod dam tshig can yin pas tshig thog tu 'jog ste 'ong /
byung na da lan rang khrid na dga' ba 'dug gsung /
de nas zhig pos yul du byon nas zhing bzang po cig yod pa btsongs /
rin mar dang nas su blangs nas bla ma spyan 'dren du byon /
grar phebs nas gnas ci rigs su bzhugs /
der yang zhabs tog la res gsol ba la bkyon /
res na bza' la bkyon pas shin tu dga' bar byung ste /
dad cing bzod par byas /
sku tshe'i mthar spyan yang 'gribs /
de nas dgu bcu rtsa gcig bzhes pa me mo glang gi lo brag sgom chen mor gshegs nas gdung rnams ma 'thor bar mchod rten zhig bzhengs nas de'i nang du bzhugs su bcug ste da lta yang ma nyams par bzhugs so /
de yang rtag tu ngus chos 'phags btsal  ba'i tshe shes rab kyi pha rol tu phyin pa'i glegs bam rgya rim pa bdun du btab pa'i rten 'brel gyis /
thogs med /
dbyig gnyen /
bram ze Ar+ya de ba /
dam pa /
kun dga' /
pa tshab /
te ne ste /
bdun gyi bar du chig brgyud yin /
de'i slob ma zhig po sku mched nas gdams pa tshang ba phyogs bcur bkye'o /
'di la zhig pos bsngags pa brjod pa ni /
'phral 'dod pa che che 'dra yang gting 'dzin bzang po'i bla ma /
'phral gang blun blun 'dra yang gting zhe bcad che ba'i bla ma /
'phral 'grogs mi bde ba ltar snang yang bral na snying la 'dod pa'i bla ma /
'phral lus ngag tha mal du sdod pa ltar snang yang gting dge sbyor yengs pa med pa'i bla ma /
'phral mi sgom par car nyal byed pa ltar snang yang nang nas ting nge 'dzin gyi sgo dpag tu med pa 'byed pa'i bla ma /
spyir thos bsam rgya chen po ma mdzad kyang nang nas sgom byung gi shes rab me ltar 'bar pa'i bla ma /
'phral chos la dam pa ltar snang yang sgrub brgyud phyi phyir 'phel pa'i bla ma /
rje sbas pa'i rgyal po mi gzugs can de la gsol ba 'debs so zhes gsung ngo /
chig brgyud sbas pa'i bla ma rnam pa gsum gyi skabs so / /
zhi byed brgyud pa phyi ma'i skabs /
grub chen rgyal ba te nes chos kyi brgyud pa yang dag par gtad pa ni rog sku mched gnyis yin te /
de yang bstan pa snga dar gyi dus su /
rog  ban nam mkha' ye shes zhes bya ba mkhyen pa dang nus par ldan pa zhig byung ba'i gsung rab thams cad du sngags 'chad khyad par can sha stag byung ba'i nyi shu rtsa bzhi pa la rog shes rab bla ma zhes bya ba go rub yang dag dang dpal lha ri ba'i slob ma rdo rje phur bu'i thugs dam can des bam sgrub cig mdzad pa yang legs nas brgyud pa brgyad du skyes bu khyad par can 'byung bar lung bstan thob pa zhig byung ba de lcags pho rta la 'khrungs nas brgyad cu rtsa bzhi pa chu mo sbrul la gshegs / /
de'i sras bkra shis grags pa zhes bya ba yab kyi mkhyen pa rnams lobs pa'i sngags 'chang de ni sa pho rta la 'khrungs /
sa rta 'di rgya ma dbon ston 'khrungs pa'i lo de yin /
lo bzhi cu rtsa dgu la gshegs /
de dang yum chos kyi dge gnyis la sras grub thob kyis gzhan don du skye ba blangs pa'i sku mched gsum yod pa las /
che ba shes rab 'od ni rgya gar shar phyogs kyi paN+Di ta chen po shes rab grub ces bya ba'i skye ba yin te /
'di me pho khyi la 'khrungs /
lo lnga la mes po shes rab bla mas yig rtsis bslabs /
lo bdun pa la klog mkhas par gyur nas nyin gcig la nyi khri tshar gcig thon /
yab yid ma ches pas bsnan nas bton pas thon nas /
yab kyis thal mo sbyar /
de nas bcu'i bar du yab mes gnyis la gsang sngags kyi chos rnams bslabs /
der yab kyis bu la mthu yod pa zhig bya dgos snyam nas bcu nas bcu gsum gyi  par du phur pa'i bsnyen pa mtshams byas nas skyel du bcug grub rtags kyang mang du byung /
khyad par rdo rje phur bu'i sku yongs rdzogs shin tu gsal ba cig mngon sum du gzigs /
zhal nas /
ngas kI la ya'i bsnyen pa 'thems te nga'i lus lcags kyi gong bu bzhin du gyur nas yod pas /
da lta 'dre can stong gis bskor yang nga rang lta ci smos te 'khor rnams la'ang 'khra mi nus pa yin gsung /
bcu gsum pa la rog ston btsan pos yab la bskul bas yab kyis khong gi sar slob gnyer la brdzangs nas lo gnyis la so lugs kyi mdo sgyu sems gsum /
sgrub thabs rnam gsum /
a ro gsang skor /
bi ma la /
zhi byed yas brgyud kyi gdams pa rnams gsan zhing mkhas par gyur /
rog ston klu sbyin la ky-i? ya'i sgrub thabs mang po dang /
phyis 'phags skor 'gyur gsar dang /
bde mchog mar do lugs rnams gsan /
dgung lo bco lnga la lhab dres ma gong ba la mdo sgyu skyo lugs dang lung gi rgyud bu chung drug snga 'gyur gyi rgyud lnga /
bdud rtsi khams lugs /
rta mgrin lha bzhi /
sgron sprul la sogs zhus /
bcu drug pa la tshems chag nas lcags kyi tshems tshab bcug pas mkhas pa lcags so can du grags /
slob dpon yam shud dngos grub la mdo sgyu zur lugs lo bcu drug nas nyi shu'i bar du gsan nas nan chags che bar mdzad /
der tshogs pa rnams kyis sus kyang rtsod pa ma thub pas sngar mtshan rgya mon zer ba la /
yam shud kyis shes rab 'od du btags /
bcu bdun pa la skyang po dar  ma grags la 'jam dpal sgeg pa'i chos bzhi dang /
smr-i ti'i chos drug gsan /
bco brgyad pa la sgyu 'phrul lam rim gyi TI ka dang gzhi lam gyi stong thun brtsams /
bcu dgu pa la rtsang du byon nas thog mar lhan mdar so dar seng dang mjal du byon pas /
mjal ba tsam gyis shin tu dad par gyur nas yang dag gi chos dang bdud rtsi dang /
rdzogs chen sgang dril dang /
mdo sgyu mtshan ma dang /
mngon pa'i phran bslab phyogs dang bcas pa gsan /
de'i zur chos pa lang ston jo pad la mngon pa kun las btus /
phur ba skyi lugs /
myang stod du rgya bsod nams 'bar la bdud rtsi rgya lugs /
lho brag nub kyi 'phrang du bla ma rgya seng dkar la bdud rtsi /
myang nag mdo po la mdo sgyu /
slob dpon dpon zlos la phyag rgya chen po mdzod /
slob dpon jo dar la rdzogs chen klong chen /
gtsang nag brtson 'grus seng ge la tshad ma bsdus pa dang /
'bum pa'i lugs kyi sdud pa /
grub thob dngos grub la thugs rje chen po skor gsum /
phyis lha rje so'i sar bzhugs pa na yab kyis rgyags skyel du byon pas phyogs ngan dang thug ste /
yab grongs /
de'i mya ngan gyis bsnyung /
cha rkyen lhag gang yod yab kyi phyogs su btang /
de nas dbus su byon nas grwa thang du phebs /
yab gshegs /
yum dang gcung po yang cha phra bas skyo ba skyes nas khams su bzhud par dgongs pa la /
yab tshan la sogs pa kun gyis gros btab nas khams su 'byon pa shol nas che 'don byas /
nyi shu rtsa gcig nas nyan bshad thun  mong du mdzad /
de phyin chad nas bla ma mang po la gsan pa mdzad de /
dge bshes mtha' bzhi la phar phyin dang dbu tshad gsan /
nA ro'i thabs lam zhus pas myong ba khyad par can skyes nas gdams ngag la 'phrig tshud /
lo nyi shu rtsa bzhi pa las bdag gi rtog gzhi byung bas /
gru go cha'i tsha 'o gru rnam grags bsam yas bltar byon pa la /
gru'i shog dril zab mo rnams zhus /
mkhar ru sgang du sku mtshams mdzad pas rtog gzhi rnams mgo non /
de nas stod lungs su ba ri la don rgyud zhur byon pas khong mtshams bsdams pa dang thug zhong pa stengs su rgyal ba dkon skyabs kyi sar byon nas smra ba seng ge'i don rgyud zhus pas /
dang po gdams pa la rtseg ge byung /
nyin cig chos kyi skad kyi gleng mo dpon slob rtsod pa shor bas jo sras 'brog po na re /
dge bshes 'di gtsang sil ma la man chad na chos mkhas par grags /
slob dpon gyis ga na thub byas pas /
de ltar yin par ma shes bzod par gsol lo gsung nas gdams ngag rnams lhug par gnang /
skam gyi gdam pa dang /
rma'i thun bcud /
'brom ye shes 'bar gyi mtshan brjod gser thur gas zhi byed kyi gdams pa mang du zhus /
nad gzhi la yang phan pa byung /
der zla ba gsum bzhugs /
de'i sang phod dgung lo nyi shu rtsa lnga pa'i rgyal gyis nya ba'i mtshan mo thun bcud kyi tshul du nyams su blangs pa'i tshe rtogs pa'i ye shes phyin ci ma log pa thugs la 'khrungs /
'khor 'das kyi chos thams cad ming tsam du grol bar gyur /
de nas ngam shod rgya ras la phyag rgya chen po'i khrid /
ka ba can pa'i don rgyud /
thabs lam tshigs bcad ma /
mgul sgom gyi thabs lam rnams zhus /
de'i tshe rkyen drag po la rtsa ba'i don dran pa tsam gyis gsal thebs par byung yang lung ma bstan gyi shes pa lam du ma chud /
rig pa bzhi thog nas ma thegs pas dgung lo nyi shu rtsa brgyad lon pa'i tshe 'chus pa dar brtson gshegs kyang /
gong gi sras 'chus pa brtson 'grus seng ge la gdams ngag dang rtogs pa yab dang mnyam par yod zer nas ldom bu ba'i cha byad kyis chang khyim du byon /
dang po'i lo la rma so skam gsum gyi lung nod zhus nas nan tan cher mdzad /
rgyal ba dkon skyabs dang rtsa ba'i ngo sprod la khyad mi 'dug na'ang /
nyams len bsrangs su 'dzud lugs dang bshad pa'i byan 'chus pa mkhas par 'dug grar dge bshes bag chags rjes med kyi 'dad kyi gral dpon la 'chus pa byon pa la /
slob ris yon bdag thams cad la gral skal nas bsnyen bkur byas pas /
khong dgyes nas na ning chos lhag ma rnams kyi zhabs tog byed pas skyel thung la gshegs par zhu zer nas phyags phyir byon /
de res gdams pa'i lhag ma rnams zhus /
khyad par so lugs la nan tan mdzad /
sher phyin gyi brgyud pa gtad nas dka' thub kyi phyogs lo gsum bskur /
so lugs la sngar ma gnang ba'i gdams pa zab mo yod par dgongs nas zhus pas de res ma gnang /
phyis rnal 'byor skyi shod nas byon pa'i lam gyi mgo 'don gyis gsung ba'i  phrin byung bas slob dpon rnal 'byor la sna len bzang po mdzad de lhan cig tu byon pas gdams pa gnang /
gzhan yang zhi byed sgrol ma'i skor dang /
sgron ma'i skor dgu dang /
lce lugs ljang lugs la sogs pa thams cad gnang ste /
da nga dang khyed la zhi byed la mkhas mi mkhas khyad par cung zad kyang med do gsung /
de nas skam lugs kyi sgrub pa lo gsum po mdzad par dgongs te /
dngos po thams cad btang ste gsol zhal tsam yang ma lus par mdzad pas /
slob dpon yam shud cung ma dgyes pa la mgur mdzad pas spyan chab sil de byung /
de nas rtse ba sgang gi dbus khang du lo gsum 'dag 'byar dang 'tsho ba bcud len /
na bza' bems po /
smra bcad mdzad nas nyams su blangs pas lam rtags dang rdo rus phrad de zag pa'i rgyun chad /
zla ba gcig gi bar du nyin mtshan med pa'i snang bar shar /
spyir na dang por yi dam lha'i zhal gzigs /
bar du mkha' 'gro'i lung bstan thob /
tha mar gnod sbyin las la 'khol /
de nas sum cu pa la skyi tshang zhig po dang mjal te /
khong sku nas shin tu byon pa sgom ma gnyis kyis g.yas g.yon nas bsten pa /
bdud rtsi skyug btsags mdzad de gsol ba /
sku shin tu mdzes shing zhal 'dzum pa zhig 'dug pas mthong ba tsam gyis tha mal gyi snang ba 'gyur /
phyag dang zhe sa sogs kyang ji ltar bya gtol med par gyur /
bdud rtsi gsol 'phro de nas gnang byung ba gsol bas sku lus thams cad bde bas gang /
mi spobs bzhin du  chos kyi dri mal byas pas /
ngas chos sngar bslabs kyang bslabs /
shes kyang shes /
nyams su yang blangs pa la /
da nga la chos dang chos ma yin pa khyad par med /
khyed la chos nyan pa'i rna ba med par ngas bshad mi shes pas 'di tsam zhig khyer gsung nas phyag g.yon pa'i sen mo la rnal 'byor ma'i sku byon pa zhig kyang gnang /
der dge sdig dang /
spang gnyen dang /
mnyam rjes su 'dzin pa'i rtogs pa thams cad dag sngar 'chus pa'i sar bzhugs tsa na te ne gdams pa can yin par thos nas bya sa'i jo bo rnal 'byor gyis 'bri khung chos rje dang rgya mo rin chen sgang pa spyan drangs pa'i tshe de rnams kyi zhal bltar byon pas de'i tshe te ne dang mjal /
thun mong gi brgyud pa dri med gsum gnang /
khong gi zhal nas /
chos 'di la dbang la sogs pa shin tu mang bar yod /
da yul du spyan drongs der chos tshar ba bya /
nga dang khyed la las 'brel cig kyang yod par 'dug gsung /
bdag rnal 'byor par song nas gzhi med pas gdan mi 'drongs zhus pas /
da gcig po las ni mi yong cis kyang gdan drongs /
bka' srungs kyi mkha' 'gro ma rnams kyang gsung 'byon par 'dug pas chos rnams tshar bar bya gsung /
nya drug zla ba la gdan 'dren pa'i dus byas /
de nas yang skyi tshang du byon nas mtshan brjod dam pa'i lugs la sogs pa dang /
gcod brul tsho drug pa la sogs pa zhus /
de yang sngar brul tsho gsum las gzhan la mi gnang ba la /
rog la drug ka tshang bar gnang /
bla ma  bgres ches pas zhib tshegs mang po sras mo skal ldan la zhus /
de nas rtse sgang du phebs pa na sngar dam bca' dka' thub mthar ma skyol ba'i skyon gyis shangs khrag zhag bdun du shor /
sman dang rim gro ci byas kyang ma phan pa la /
spyir bla ma rnams la mos gus byas /
khyad par so dar ma seng ge dran pa cig byung bas /
dar ma seng ge ber sngon gyi na bza' gsol ba cig mdun gyi bar snang la byon nas phyag gis smin mtshams su reg par snang ba cig byung bas khrag 'ol kha bsgyur ba bzhin du chad /
de nas yang rog ston btsan po gshegs pa'i rjes 'dur gyis te ne spyan 'dren pa'i dus de yol /
de nas bang rim na bzhugs tsa na rmi lam du bud med 'gron bu'i rgyan can cig na re /
rgyal ba te ne khyed kyi gdan 'dren sgug gi 'dug zer /
der mi bzhi gdan 'dren du btang bas rje btsun 'on mdar yon bdag lcags 'bar gyi sar bzhugs pa dang mjal te dgyes par gyur /
de nub dpe dgos pa rnams khong rnams la bskur nas nang par de kha yar byon /
rgyabs su yar chen re'u dges gzhi byas nas dbang gnang ba'i tshe zhig po yang byon nas /
A li kA li'i dbang yon mchod bzhi bcu tsam gyis zhus /
de nas bang rims su bteg nas bka' babs dri med la sogs pa thun mong gi chos rnams zla ba gsum gyi bar du gnang /
yang phyis phebs te de res tshogs cig kyang shoms dang /
chos 'dra ba bya rgyu yod gsung nas thun mong ma yin pa'i gdams pa rgyud stong thun dang bcas /
dbang lam khrid dang bcas pa gnang /
sngon chad ma grags pa'i gdams pa zab mo 'di kho bo la bka' babs kyang /
bla ma'i bka' rgyas chig brgyud las ni sbyin dbang med /
chig rgyud ban rgan sgom la gtad sa yin pa la grongs /
rtags dang yon tan bzang po byung /
bu ni las su ma rung /
khyed la brgyud pa gtad pa yin pas nga ma shi'i bar du khyed kyis gdams pa 'di 'dra ba 'dug bya ba mchu rtse la ma 'don /
nga shi nas khyed rang thugs tshod dang sbyor gsol gsung nas /
phyag dpe pod chung bcu drug dang bcas pa tsar tshangs su gtad /
phyi res byon pa'i tshe zhig po dang sgom pa sman gcig pa ston pa nam mkha' la sogs pas kyang gdams pa bag re zhus /
gzhan yang zha ma lugs kyi do ha dang /
phyar chen gyi bka' cho lu'i skor /
phyar chung gi bka' rgyas pa'i skor /
badzra kro d+ha'i bsdus pa'i skor /
sog po mdo sde'i rma lugs dang bcas pa gnang /
sku mda' kha'i dus su'ang gzhan gyi bu slob rnams las thugs la btags shing bla ma'i chos tshar ba gang yin dris pas /
de slob dpon shes rab las 'os ci yod /
khong gis rta stor bzhin du phyi rtsad bcad /
ba stor bzhin du nang rtsad bcad /
gdung sna bcur bkug ste 'og tu zhugs nas bsten pa yin gsung /
de ltar zhus pa des kyang sngar pas nyams thod rgal du skyes pa'ang ma byung ste /
rje dam pa rgya gar gyi thugs dgongs kyi phugs legs par 'khrungs te sems kyi zhus tig tshar ba cig byung /
lo sum cu rtsa gnyis pa la gra phyi'i slob dpon ro  b+he gdan drangs te /
bde mchog lha bcu gsum ma dang ting bu'i do ha /
lo ro ba'i bzhi chos /
'pho bsre /
thun 'jog snyan brgyud yum skor /
rnam 'joms snur lugs /
'tshur gyi shog dril bzhi la sogs pa zhus /
so gsum pa la sman gcig tu lam bsrang mdzad /
so lnga pa la snye thang gi dar sgom zhig po la rgya gar shAn+ti ba'i thig le sbrang 'jib kyi skor gyi dbang gdams rnams zhus /
so drug la mkhar chur byon nas khrag 'thung gi dkyil 'khor zhal gzigs /
so dgu pa la dam pas sku'i snang ba bstan nas nyams snang ma gsungs /
bzhi bcu pa la rgyal tsha mdo dbang gis snye mdo phul ba bzhes nas /
gdan sa smra ba'i seng ge la gtad /
bzhi bcu rtsa gnyis pa la rtse sgang du bdud rtsi bsgrubs pa'i bdud rtsis dpon slob tsho'i na bza' bangs pa tsam bab /
bzhi bcu rtsa brgyad pa la mu tig tu lha'i spyan gyi mngon shes ltar /
de nas tshes bo lung du bzhugs dus su grong gseb cig tu byon pas mnga' ris ye shes grags kyi sras rdo rje grags dang mjal nas khong snyan brgyud yab skor mkhan du 'dug pas yab skor dang yum skor brjes /
bzhi bcu rtsa dgu pa nas gzhan don bskyangs /
te ne bshags pa dang bka' rgya grol te dge bshes khams pa shes rab brtson 'grus kyis yo byad mang po'i zhu rten dang tshogs bshams nas khyad par ba rnams gsungs /
de nas gnyan cha che bar byung bas phyis drug cu rtsa lnga pa nas tshub kyang bags kyis chung bar gyur te snang /
re brgyad pa la chos  grwa chen po sum cur zla ba phyed kyi bar du chos kyi 'khor lo chen po bskor /
dgung lo bdun cu rtsa dgu pa shing pho 'brug la gshegs /
gdung sbyangs pas bde mchog lhan skyes /
rdo rje rnal 'byor ma la sogs sku dang ring bsrel mang du byon no /
de'i gcung po chos rje zhig po ni /
sku skye ba snga ma la u rgyan gyi rgyal po chos kyi lha zhes pa gsang sngags zab mo'i kun tu spyod pas dngos grub brnyes pa zhig yin /
de nas 'dir lcags mo yos gyi lo la 'khrungs /
lo gsum lon nas 'khor ba'i sdug bsngal dran /
klog legs par mkhyen /
lo lnga drug la yum gyis klog yon gsol /
lo bdun pa nas gsang spyod mdzad de lkugs rdzu btab /
bcu gnyis lon pa'i tshe kha rag grwa pa 'dul ba 'od kyis chos gsungs pas chos grwar sgom skyes pa mang po byung zer ba /
khong mas gzhan zhig tu btang nas chos grwar ma sleb pas gtam de thos nas chos grwa'i sa der mtshan mo byon /
bdag de ring mi sleb pa byas nas mang du bshums /
langs kyi phyogs bcu'i chos mdzad rnams la phyag btsal bas gnas pa gsha' ma cig der 'khrungs /
bcu drug pa la yab gshegs pas gsang spyod grol te grong chog mang du byas shing yum gyi zhabs tog byas /
bco brgyad lon pa'i tshe bya mo spre ltag bya ba'i phug pa gcig tu gcig pur bzhugs pa na /
srin bya'i skad thos pas dang por yid ma bde /
de nas yid ma bde ba'i ngo bo brtags pas rang bzhin gyis stong pa'i sems kyi ngo bo mngon sum du rtogs /
de nas gcen  po la chos dang gdams ngag mang du zhus /
gzhan yang rgyal khams mang du bskor nas bla ma bzang dgu la gdams pa btsal /
nyi shu rtsa lnga'i tshe chos 'khor zhig la sdud pa gsungs pas /
'khor rnams ha cang dang bar ma mthong nas sman gcig tu bros te /
lam du bdud kyi bar chad byung bas kyang ma tshugs /
gzhi bdag mos bsu ba byas shing zhabs tog bsgrubs te nam mkha' rdzong du bzhugs /
rtsa drug pa la rgyabs su bla ma chen po te ne phebs nas dbang gnang bar yod pas shog gsung ba'i gcen gyis bka' 'phrin byung bas rab tu dga' ste byon nas dbang rnams zhus /
de nas bla ma'i gsung gis khrid bskyang dgos gsung nas blo sbyong gi bsnyen pa lto za long med pa zhag nyi shu rtsa gsum du bskyal bas /
rtags dang yon tan thams cad rdzogs /
de nas bla ma'i spyan sngar byon nas rtags shar tshul zhus pas /
pha'i rkang mi bro /
ma'i tshil mi bro bya ba la sogs pa bka' bkyon mang po byung ba /
blo sbyong gi tshod bltar ma shes par /
gdams ngag mi gnang ba'i bsnyad yin pa 'dra snyam nas /
rje btsun gyi bla ma rin po che / /
gus ldan gyi slob ma thugs rjes gzung / /
lar tshad ldan gyi bla ma nyung lags te / /
snod ldan gyi slob ma de bas dkon / /
nga skyo shas can gyi sprang po la / /
chos min dang yid la mi 'gyu ste / /
dus da res ri khrod kyi dam bca' sral / /
rje snyan pa can gyi zhabs la 'jus / /
rgyu bsod nams kyi tshogs la nan tan byas / /
lam blo sbyong gi dus su 'bungs gsum bton / /
sbyang bar dka'  ba'i sgrib pa de / /
da res dag pa'i rtags gsum byung / /
rgyud nas bshad pa'i lam rtags kun / /
bsgoms pa med kyang da res shar / /
rmi lam bag chags yin mod kyang / /
bzlas su 'phangs pa'i ltas drug byung / /
da chos zad blo zad kyi sprang po la / /
yi ge la dgos pa mi bdog kyang / /
pha snyan brgyud kyi bkur ma ston par zhu /
zhes gsan mi gsan tsam du mgur blangs pas /
bla ma mnal sad pa ltar mdzad de /
spyir dam pa'i chos byed pa mang yang sgrub brgyud kyi gdams pa ma nor ba dang phrad pa nyung /
gal te phrad kyang thog mar khrid tshar bar mi skyong bar la 'ur yi ge blta rings /
der rten 'brel 'chugs nas brgyud pa gtad pa'i yul ma rnyed /
rtags dang yon tan khyod la shar ba de rnams kho bos sngon la shes te /
da dung tshar ba'i rgyu yang med /
gal te tshar yang snyan brgyud kyi bkur ma sbyin du btub mi btub cha med /
'di la bdag po de min cig kyang yod pas gros byed gsung nas /
yum lha mo bdag med man chad nas / /
pha drin chen pa tshab yan chad du / /
chig brgyud du byon pa'i gdams pa yin / /
rtogs ldan gyi brgyud pa zam ma chad / /
nyams kyi chu bo sbring ma yol /
rtags yon tan shar ba 'ba' zhig yin / /
bka' babs bdag la bdog lags te / /
sbyin dbang skyes bu gcig las med / /
sngon chad 'dod pa mang lags kyang /
khas blangs byas kyi zhe la bying / /
dpon slob mthun pa cig kyang med / /
nga rnal 'byor gyi rang sa 'dzin 'dzin nas / /
dngos  grub 'dre la zhu ma myong / /
gsol ba lha la 'debs ma myong / /
gsang tshig mchu sgor 'don ma myong / /
spas pa mi la 'chad ma myong / /
gdams ngag rgyal po'i dkor mdzod 'di / /
bu skal ldan cig dang phrad par shog lar nga la chos la dam par grags / /
zhes pa'i mgur gsungs /
der kho bos kyang gsung la tshad mar gzung nas 'gran gyi do med du yang bltas /
sgrub pa'i dam bca' yang phul /
tshul dang mthun pa'i bsnyen bkur yang byas pas /
bla mas kyang thugs la btags nas chos thams cad tshang bar gnang gsung /
bla ma mang du yod kyang rtsa ba'i bla ma te ne kho na la mdzad de /
chos rje 'bri khung pas nga'i brgyud pa gzung gsung yang /
bdag bla ma rnal 'byor pa cig gi brgyud pa 'dzin dgos par yod zhus /
so gcig la 'bri khung du byon /
gnas po bab lhas kyang bsu ba byas /
chos rje tshogs su byon pa dang mjal /
mkhan po dpal chen gur ba dang /
slob dpon gtsang pa 'dul 'dzin dang /
gsang ste pa lcags ri ba rnams las bsnyen par rdzogs /
mtshan rin chen shes rab tu btags /
rin po che'i na bza' lha rdzas kyi dngos po rje nyid kyi sku la gsol te /
g.yas g.yon rgyab mdun bzhi nas gzigs /
shin tu yang legs so gsung nas phyag gis dbu la byugs /
gzhan yang sgom pa sman gcig pa la skabs dang po dang 'tshal ba'i skor /
'chus pa brtson seng la brgyud pa bar gso dar seng la yang dag me gcig 'char bu rgya ras la so lugs dbang  rab kyi chos /
ri khrod sbug ston la rje btsun ma bu hrangs lugs /
gcod brul tsho drug pa /
rgyal ba dkon skyabs la so lugs /
rog ston btsan po la ga ga Ni /
rnam 'joms /
bdud rtsi chen mo /
rog ston klu sbyin la gsang 'dus rgyud rkyang /
zhig po bdud rtsi la rdzogs chen snyan brgyud /
kha rag skyi ston la gzer lnga sogs 'tshal ba'i skor /
shangs pa rom b+he la 'pho ba spyi brtol /
lo sgom dang glan snying po la bde mchog bcu gsum ma'i dbang /
rog shes rab zla ba la gsang ba phur gcig bdud rtsi bum gcig yab la phyag rgya chen po snyan brgyud la sogs /
lhab dres ma gong ba la 'jam dpal bshes gnyen ma rnams gsan /
'bri khung nas slar byon nas sgrub pa la thugs gzhol te /
tsa ri /
mkhar chu /
sham+bu /
mu tig pho ma /
gangs bzang rnams su sgrub pa rtse gcig tu mdzad /
de nas dpal chen gzhan gyi don la zhugs te /
yul lha rnams kyis bsu ba byas nas dgung lo so bdun pa la ri khrod du phyags phab /
'khor yang bzang ngan 'bring gsum bsrungs /
de nas bka' brgyud kyi gsung rab rnams gser du bzhengs pas phal chen tsam zhig byung ba bsnams nas bzhi bcu pa la ding rir byon /
de yang mkha' 'gro ma nyi zla rlung gshog can gyis 'di ring nas bsus /
bong chu'i 'gram du phebs pa'i tshe dam pa rin po che dang byang chub sems dpa' gnyis ka gdong bsur byon te /
'ongs pa de legs so zhes gsung /
glang 'khor du phebs pa'i nub mo gzhan don 'ong  ba'i ltas rin po che'i gling du phyin pa'i mnal lam byung /
byang chub chen po la sogs pa'i rten rnams la mchod pa rgya cher phul /
rnal 'byor pho mo rnams kyang bsnyen bkur gyis mnyes par byas nas /
glang 'khor gyi lo rgyus mang po gsungs pas /
glang 'khor ba rnams dam pa'i sprul pa yin nges snyam nas gdan sar zhu ba phul yang phyir byon /
'byon khar sku gdung ka ru la phyi phyag mdzad pas sku gdung lan gsum du 'phar /
ring bsrel yang mang du 'phel /
slob ma rnams la chos kyi char phab /
lam rim che chung dang bshad 'bum la sogs pa'i rtsom pa yang mang du mdzad /
mthar dgung lo bdun cu rtsa lnga pa shing mo sbrul gyi lo dgun zla ra ba'i tshes nyi shu gnyis la mya ngan las 'das te /
rgyal gyi zla ba'i tshes bco brgyad kyi tshe gdan seng ge'i khri la bzhugs /
bsnyun gyi gnod pa med pa ltar sku bsrang ste /
'khor rnams bsdus nas kho bo dang po nas tshe 'di shas chung ba'i stobs kyis snyigs ma'i sems can gyi slob dpon byed mi pher tsam cig la byed dgos phar? thal /
'on kyang bsam pa rnam par dag pa'i me tog phyir shar nas 'gro ba la phan par byung /
rang re dpon slob rnams kyang las dang smon lam gyi 'brel ba zab mo cig yod pa 'dra bas /
khyed rnams kyis kyang kho bo la thugs la 'dogs shing mos par mdzad /
ngas kyang khyed rnams la byams par byas te pha bad chos dang mthun la skyid par byung /
'grogs yun kyang ring /
gtam snyan gyi 'og tu tshe phyid dka' ba yin te /
chos  dang 'brel ba'i snyan grags kyis kyang phyogs bcur khyab /
da ni kho bo mya ngan las 'das par gyur nas khyed rnams thugs ngan cig kyang bya? mi 'tshal te /
nga dang thugs dgongs gcig tu yod pas 'du 'bral med pa yin /
shul du yang rtogs pa zang sar 'khyol ba'i sgom chen pa la rtags la sogs pa la dgos pa med la /
'on kyang mkha' 'gro ma phyag dar byed gdan bshom zhing 'dug pas mchod pa'i rten 'di tsam zhig 'byung du rung bar 'dug gi khyed rnams kyis kyang gsol ba drag po thob cig ces dang /
gzhan yang gdung skyong ba'i zhal brda tshun chad mdzad de /
gdan sa 'dir yang thams cad kyis sgrub pa tshul bzhin du mdzod la bzhugs shig lo gsum nas legs par 'ong gi gsung nas zhi bar gshegs /
gsung bzhin du ngo mtshar gyi rten mang du byon pa yang ding sang gi bar ri khrod na bzhugs so / /
de rjes dbon po sher dbang pas gdan sa mdzad pas lo gcig na gshegs / /
de rjes gcung 'dag 'byar ba bskos pas kyang lo gcig na gshegs pas /
gdan sa gnyan zhing sus kyang mi non par grags pa la / /
'khrul zhig pas gdan sa yun ring du mdzad pa yin no / /
mkhas pa smra ba'i seng ge ni /
skye ba snga ma yul kha cher grangs can gyi grub mtha' 'dzin pa'i mu stegs shig tu gyur pa rtsod pa la dga' bas rgya  gar shar phyogs su byon te /
gzhan mang po pham par byas /
phyis paN+Ti ta shes rab grub pas rtsod pa bzlog cing zil gyis mnan nas /
de nas shes rab grub pa bla mar gzung ste gshin rje gshed kyi dbang zhus /
gsang mtshan 'jigs med rtsal du btags /
dpon slob 'grogs u rgyan du chos skyong ba'i rgyal po chos kyi lha'i sar byon /
rgyal pos zhus nas shes rab grub kyis tshogs kyi gtso bo mdzad /
'jigs med rtsal gyis las kyi slob dpon mdzad nas tshogs kyi 'khor lo bskor /
skye ba thams cad du 'du ba'i smon lam btab pa bzhin /
'jigs med rtsal de nyid 'dir me pho rta'i lo la 'khrungs /
lo brgyad la yig rtsis bslabs pas mtshon pa tsam gyis mkhyen /
lo bcu gsum la yon tan dang sku lus rdzogs te gra dol gzhung gsum tshogs pa'i ltad mo la khrom thog chod /
bcu bzhi la 'dag 'byar mdzad pa'i ngang nas gzhi lam gyi stong thun gsungs pas grwa sgom thams cad dad pas mchi ma shor /
bco lnga pa la 'chos tshang khyim du rnal 'byor seng ge la dbu ma rigs tshogs bslabs pas rin po che'i rtsod pa'i ya pher /
bcu bdun la grwa phyi rta lam po'i slob dpon zhang ston dkon mchog la sgra'i bstan bcos mang du bslabs /
lo nyi shu la kha rag tu mkhas pa jo pad kyi sar byon nas /
mdo sgyu 'phrul sems phyogs gsum lo gnyis la mkhyen /
gtsang phyogs rnams su rtsod pa'i grwa skor mdzad /
bzang nye'u khar yang mkhas pa mang po pham par byas pas ru mtshams pa bsod rin bya pa mngon pa dang gsang sngags la mkhas pa de sngon so pa'i sar mched grogs su gyur pa de na re /
ltag chod che la rigs pa myur /
nga'i mched po dge bshes shes rab kyi ngag brjod dang 'dra zer /
de nas dge bshes pra? bo chen po gshegs pa'i chos 'khor la yar ston hrul mo bya ba dge bshes shAka bsam sogs sus kyang ma thub pa cig dang /
rang bzhin gyis dbang rnon srid mi srid la rtsod pa byas pas lan du ma'i bar du khong pham par byas pas mkhas pa'i g.yer thon te smra ba'i seng ger mtshan thogs /
mtshan dngos brtson 'grus seng ge dgung lo nyi shu rtsa gnyis la snye mdor che 'don mdzad /
phyag dpe chos dung dang bcas pa gtad /
da dung slob gnyer ma rdzogs pas lo shes gcen rnam gnyis kyis gnas gzung /
de rjes gnas 'dzin par zhus pas kyang ma gnang /
rin po che chen pos snye mdor lha khang bzhengs pa dang zhig pos de chos kyis 'gengs pa'i zhal bzhes mdzad /
gnas gzhi gzung /
bla ma rnam gnyis la 'jig rten 'di dang dam pa'i chos gnyis ka'i bka' drin dang chos gzhan nas btsal ma dgos pa dang /
sems sangs rgyas su ngo sprad pa'i bka' drin dran par byas te /
chos kyi bshad nyan dang /
'jig rten gyi gnya' 'dums la sogs par byas te /
ba mang po mdzad pas /
la las 'jig rten pa kho nar mthong /
lo nyi shu rtsa gsum pa la kha rag jo pad gshegs pa'i dgongs pa rdzogs thabs la 'bul ba mang du bskyal /
so gcig pa la lam lnga'i bsrangs la zhugs pas  rgyu sgrib pa dag pa'i rtags /
lam rlung lnga grin? pa'i rtags /
'bras bu dag snang shar ba'i rtags bla ma gong ma la ji ltar shar ba bzhin byung /
nyin mtshan med pa'i snang ba shar /
rtsig pa la thogs rdugs med pa sogs byung /
don la spros pa chod pa'i steng du bde gsal gyi nyams me dpung 'bar ba bzhin du byung bas dran med du bkrabs mchi ma mi thub pa'i dga' spro byung /
lo sum cu rtsa gsum la mtshan brjod kyi sgrub pa mdzad pas pad mo'i sdong bu kha phye ba'i nang du 'jam dbyangs lha bdun gzigs /
sum cu rtsa lnga la lha sar mchod pa skyel du byon pas spyan ras gzigs kyi thugs ka nas ku mu ta lta bu'i 'od byung ba spyi bor thim /
so brgyad pa la rin po che'i sku 'dab dus gsum khegs pa de'i zhor bteg zhig po bsam yas su mchod pa'i phyag phyir byon pas /
rta mgrin gyi thugs ka nas 'od byi ru bcag pa lta bu byung ba thugs kar thim /
bzhi bcu pa la snye mdor 'dag 'byar mdzad pas 'od dmar po byi ru 'dra ba byung ba de rta mgrin du gyur nas 'od dmar pos ngams shod khengs /
rta skad thengs gsum bsgrags pa'i dang po dbus gtsang ru bzhir thos /
phyi ma gnyis de yang mi tshad par thos te /
de thams cad mkhyen pa la snyan grags 'ong ba'i brda yin gsung /
zhe gcig pa la mkhar chur byon pa'i tshe mkha' 'gro mas lam ston pa /
smyong kha dga' ste mtsho hUM sgra sgrogs pa /
yang dag gi sgrub pa mdzad pas sgrub rdzas kyis snod khengs shing bdud rtsi'i char bab /
bzhi bcu rtsa bzhi pa la thams cad mkhyen pa'i tshe 'don gyi chos 'khor btsugs /
chos nyan sa gzhi khengs pa tshogs pa la dge bshes chen po'i gsung tha ma rnams kyis ma thos /
'di'i gsung tha mas kyang thos /
lnga bcu rtsa brgyad pa la 'bri khung du rje spyan snga'i drung du 'bul ba skyel du byon pas spyan snga nas byang chub chen por gzigs /
spyan snga nas kyi gsung la de snga nas nam mkha' lta bur song 'dug kyang nam mkha' chen por gtong ba yin gsung nas phyag chen cig gnang bas /
dbyer med kyi dgongs pa la dus gsum du bogs 'don du med dam snyam pa cig 'khrungs /
lnga bcu rtsa dgu la sku 'dab tshogs sog mdzad /
ye shes mgon po bzhad pa'i zhal can cig gzigs /
de nas drug cu rtsa gnyis pa me mo lug gi smal bo zla ba'i tshes brgyad la rtags khyad par can mang po dang bcas te gshegs /
sku gdung sbyangs pas ring bsrel gyis gang /
phyis nang rten rdo rje sems dpa'i sku bzhengs pa'i sku la star chu gsol ba na yang khrus chab ring bsrel gyis khengs /
sku gser gsol ba na ring bsrel gyi char kha ba bab pa bzhin byung ngo / /
de ltar rigs gsum gyi mgon po lta bu'i sku mched gsum po de la bka'i chu bo babs pa'i slob ma dpag tu med kyang /
gdung gi rgyud 'dzin pa'i gtso bo ni 'khrul zhig rin po che dang /
thams cad mkhyen pa gnyis yin te / /
de la 'khrul zhig rin po che ni /
yab bde gshegs chen po shes rab 'od dang /
yum mkhar chu'i rnal 'byor ma byang chub sgron zhes bya ba la mkha' 'gro'i lung bstan byung nas /
mkhar chu nas bde gshegs chen po'i spyan sngar byon nas lung bstan byung tshul zhus pas thugs la yang bab ste /
tshogs kyi 'khor lo sngon du 'gro ba'i sbyor ba mdzad pa las mngal gzung ba'i tshe yum la dag pa'i snang ba nang du shar nas chu mo lug gi lo la sku bltams /
mtshan dar ma seng ger btags /
lo lnga lon pa'i tshe yum gyi nyams len rgyun pa'i rnal 'byor ma'i mngon rtogs dang rnal 'byor gsum nas 'don pa cig byung /
lo bdun pa la bya ba'i rim pa'i tshogs mang du mkhyen /
lo de nyid la snye mdor bde gshegs chen po'i drung du bskyal /
'di la phrin las skor rnams slob par zhu zhus pas /
da lta ci 'ong gsung ba la /
yod pa rnams bton pas thog mar klog dang kha bton gnyis ka la dgyes nas phur bu'i las byang 'dzin du bcug lan cig 'bol zur du bzhugs nas gsol ras gsol bas yum yar de khros te brdung du byung bas bros pas snye 'og gi khar zin nas g.yang la skyur du byung bas /
slob dpon lhag mthong gis zin nas 'og mar bskyal /
smra ba seng ge'i gsung nas 'di la de ltar bya mi rigs slob gnyer bya dgos gsung /
yum yar des slob gnyer byed du ma ster bar rta phyugs 'tshor bcug cing lci ba 'thu ba'i tshe slob dpon rta'u sgang ba'i lci ba 'thu ba'i sel po bcag sras po ma yar gyi sar khrid  nas 'di bla ma grub thob kyi sras slob ma dpag tu med pa rnams kyi gsol ba 'debs pa'i rten yin pas ngan las 'chol bar rigs sam byas nas yum yar de la bkyon /
byis pa'i dus nas chos thams cad rmi lam sgyu ma lta bur go gang la yang zhen chags med pas rang gi zas gos su dga' ba la ster /
yid kyi dmigs 'dzin med kyang dga' yal yal ba dang bun long ba rtag tu byung /
gang la yang zhen 'dzin med pas 'khrul zhig tu mtshan thogs /
bcu gnyis la so ba gdan drangs mdo dbang zhus /
yab kyi zhal nas /
chos snying nas byed pa la yi dam cig gi bsnyen pa thems dgos gsung nas phur bu'i stod las kyi dbang bskur /
sgrub rdzas bsags nas sgrub pa la bcug dbang bskur gyi tshe tshe pra brtags pa'i ril bu gsum bum par bcug dbang mdzad tsa na ril bu dgur 'phel byung bas tshe ring bar lung bstan /
gzhan don 'byung ba la rang don tshags su tshud dgos gsung nas bsnyen pa la 'bad pas rtags khyad par can byung /
dug phur nag po'i lag len sogs dang phur bu'i lugs rgyas par gsan /
bco lnga la 'chos kyi chang khyim du dge bshes kun dga' dang grub thob spyi de ba la mngon rtogs rgyan dang rma lugs sogs gsan /
bcu bdun la dgongs 'dus la nan chags mdzad /
gzhan bde gshegs chen po nyid la mnga' ba'i chos ma lus pa'i bka' lung gnang /
jo 'bum blangs byung bas nga la chung ma mi dgos gsung nas slog yab kyi zhal nas theg pa chen po gsang sngags  sgrub pa la rig ma mtshan ldan dgos /
'di mtshan dang ldan pa yin gsung nas yang bos byung /
de nas zhi byed kyi skor ma lus par zhus /
nyams thod rgal ba skyes /
nyi shu rtsa gcig pa la bde gshegs chen po nyid la mnga' ba'i zhi byed brgyud pa snga phyi bar gsum thams cad gnang /
bsnyen pa bskyal bas rgyu lam 'bras bu'i rtags thams cad tshang /
ri khrod du song la zhig po'i chos thams cad tshang bar zhus shig gsung bas zhig po'i drung du phyin pa na /
'di la nga'i chos kyi gtad sa 'ong /
chos bdag pher ba zhig 'ong /
mi res pus mo la 'bab pas do nub rang bya dgos gsung nas /
brgyud pa phyi ma la gtso bor mdzad pa'i snga phyi bar gsum tshang bar gnang /
bde mchog nam mkha' dang mnyam pa'i dkyil 'khor du dbang bskur ba'i tshe /
bla ma dang gtso bo tha mi dad pa'i mos gus skyes /
ji zhig ltar la 'od kyi phung por song /
snang la rang bzhin med pa'i ngang nas bde gsal mi rtog par gyur /
rten 'brel kyi khang par bcug nas brgyud pa gtod pa'i cho ga yang mdzad /
nyi shu rtsa gnyis pa la bde gshegs chen po gshegs khar mya ngan chen po byung bas bde gshegs chen po'i zhal nas rnal 'byor pa 'chi ba la mya ngan bya mi dgos /
phyi rtog ge'i rigs pa la blo ma sbyangs kyang nang nyams rtogs kyi 'char tshul khyod bzang bar 'dug thugs dam la brtson par mdzod dang 'gro don rgya chen po 'ong bar 'dug gi gsung /
gshegs rjes nyin par mya ngan gyis non kyang mtshan mo rmi lam  khyad par can byung ba dang mthun par spur sbyangs pa'i tshe spyan ras gzigs kyi sku dang thugs ma tshig par phyag tu byon pas yum yar gyis phrogs te khyer kyang mi dgyes pa ma byung /
mos rje zhig po yang myur du 'da' ba'i gsung mang du byon nas g.yu stong dung 'thul dang rta bdun gyis thog drangs pa'i 'bul ba mang po skyel du 'bri khung du byon /
tshur phebs nas dgongs pa rdzogs thabs kyi rten bzhengs /
de ma tshar ba la snye mdo ba yang gshegs /
nyi shu rtsa drug pa la rten rnams legs par grub /
ras pa rdo rje dpal lho bal du gser gdugs dang g+ha Ti ra sgrub tu btang bas grub ste byung /
rdo rje dpal rang u rgyan du bzhud pas u rgyan ras par grags /
nyi shu rtsa dgu la rtse ba sgang du bzhugs nas thang dbus pa la sogs pa'i bu slob mang du bskyangs /
dgon skor gsum gyi bla ma grwa pa dang bcas pa rnams kyis gros lan mang du byas pa'i mthar 'khrul zhig pa nyid gdan sar 'os par thag chod nas snye mdo thams cad mkhyen pas khyed kyis ri khrod du bzhugs nas sgrub brgyud spel ba dang /
ngas snye mdor bsdad nas bshad rgyud spel gsung ba'i zhu ba phul /
rtse sgang ba'i grwa pa dang yon bdag rnams de la mi dga' bas yon bdag rnams kyis bsnyen bkur khyer 'ongs te /
gtam gtong ba'i dus su mi thegs pa zhu zer bsam pa la /
kha nor nas thegs par zhu zer bas kun bzhad gad du gyur te /
rten 'brel bzang gsung nas sum cu pa la ri khrod du bzhugs nas gdan sa bskyangs /
so gcig pa la  yar klungs su paN+Ti ta dA na shI la'i drung du mkhas grub rnam pa gnyis kas byon /
sbyin bsreg gi me pra cung zad rtsub par byung bas /
paN+Ti ta'i gsung gis 'di khyed la mi gnod gsung /
de res thad du dam pa 'gar la thugs bskyed chen mo dang bsrung sdom chung ngu zhig zhus /
so gnyis pa la 'bri khung du byon nas rje spyan snga nas dang lha dkon mchog 'phel bas rab tu byung /
'bul ba yang mang du byas /
chos khrid rnams kyang tshang bar gnang /
de lo rten 'brel khang par lam lnga'i dbang khrid tshang bar mdzad /
zhe gcig pa la stod lungs dang mkhar chur byon nas gzhan gyi don mdzad /
snang ba dag pas dam pa nyid du mthong ba yang byung /
zhe gnyis pa la phag mo grur 'bul ba skyel du byon pas rgyal ba rin po che thugs mnyes pas phyag len kyang mdzad /
chos khrid mang du zhus /
gnang sbyin kyang mang du gnang /
zhe gsum pa la grub thob me long rdo rje la sogs pa yang gdams pas tshim par mdzad /
zhe bzhi pa la rang gi sras sgrub pa po phag mo gru nas bos nas ri khrod du gdan sar bskos /
zhe lnga pa la gnyal du rdza dmar ba'i rten gyi rab gnas la byon /
lam dang gnyal phyogs thams cad kyi nad dang 'khrug pa zhi bar mdzad /
lo de la spyan snga dpal chen thams cad mkhyen pas rtse sgang gi gdan sar bskos /
zhe brgyad pa la dus gsum mkhyen pa lho brag tu brdzangs /
zhe dgu pa la spyan snga 'tshal ba ri khrod du bskos /
lnga bcu rtsa gcig nas lo sum cu rtsa gcig shing par gnyis kar "gsum cu rtsa gcig  zhes 'khod 'dug kyang dogs gzhir snang /
sgrig pa po'i mtshan gi bar? zur stod du thugs dam 'ba' zhig mdzad /
brgyad cu rtsa gcig pa chu mo yos la gshegs /
bde ba can du padma las brdzus te skyes pa'i byang chub sems dpa' rdo rje mi zad pa zhes bya bar gyur to /
gdungs sbyangs pa na ring bsrel byung ba rnams ma 'khyar bar nang rten gyi nang du bzhugs /
'di la sras lnga byung ba'i che ba sgrub pa po sangs rgyas rin chen shing sbrul nas chu stag nga brgyad /
gnyis pa spyan snga dpal chen mi lug nas shing glang don dgu'i bar du bzhugs /
gsum pa dus gsum mkhyen pa chu byi nas chu khyi don gcig bzhi pa spyan snga 'tshal bar shAkya rgyal mtshan sa rta nas lcags rta don gsum /
lnga pa mkhan chen tshul khrims rgyal mtshan sa sbrul nas chu lug don lnga / /
de la dus gsum mkhyen pa ni 'khrul zhig pa dang jo mo 'bum rgyan gyi sras su 'khrungs nas /
zul phu'i mkhan po ches byang na bza' 'phred gsol la rab tu byung /
'bri khung gcung la gtugs nas rtogs pa 'khrungs /
chos mang du zhus /
mkhan po mi nyag dang slob dpon yon tan 'od las bsnyen par rdzogs /
gcung gis nyid kyi na bza' gnang nas brdzangs /
yab la gtsang brag nag pas chos gsan pa dang lhan du brgyud pa phyi ma'i skor ma lus pa dang /
rnying ma'i skor mang du gsan /
gcen sgrub pa po las kyang chos mang du gsan /
snye mdo thams cad mkhyen pa la bzhugs  pa'i yon tan phal cher lon /
lo sum cu so bzhi pa nas lho brag stengs chen po'i dgon par bzhi bcu rtsa gsum gyi bar du rtse gcig pa'i sgrub pa mdzad /
lnga bcu bzhes pa la rin po che 'khrul zhig pa dang sgrub pa po'i gshegs 'dab rten bzhengs rnams mdzad nas gdan sar bzhugs te gdul bya rgya cher bskyangs / /
spyan snga dpal chen gyi sras gsum las dang po spyan snga kun rgyal sa sbrul nas chu yos so lnga / /
gnyis pa yon tan rgyal mtshan lcags rta nas chu phag nga bzhi /
chung ba bla ma drin can pa chu bya nas shing phag re gsum / /
'tshal pa'i sras bya bral chen po kun dga' rgyal mtshan sa phag nas shing stag don drug /
drin can pa'i sras che ba ri khrod pa ye shes bzang po lcags byi nas lcags sbrul zhe gnyis /
chung ba gtsug rgyan yid bzhin nor bu kun dga' lhun grub chu glang nas shing byi'i bar bdun cu rtsa gnyis / /
de'i sras che ba mkhas btsun don grub rgyal mtshan glang la \u0f38'khrungs nas zhe gnyis / /
chung ba rin po che chos rgyal ba ni /
lcags pho 'brug gi lo la rtse pa sgang du 'khrungs /
sku gzhon nu nas skye mched gzhan las dwangs pa /
sbyangs pa'i las 'phro sad bas thugs rab kyi rtsal che ba /
dka' las la ma ltos par yon tan thams cad zhar la mkhyen pa zhig byon te /
dgung lo brgyad phan la gar 'chams phrin sgrub dkar rtsis la sogs tshegs med par mkhyen /
dgu nas gsang snying gi rgyud dang phur pa'i skor la thugs sbyong mdzad pas rgyud sa gzhung TI ka khog dbub /
mchan /
gsung sgros dang bcas pa thugs su chud nas bcu gnyis pa la gdan sar che 'don mdzad /
dbyar chos dgun chos ma chag pa gsungs shing /
yab kyi drung du zhi byed brgyud pa snga phyi bar gsum gyi dbang khrid man ngag lung dang bcas pa rnams legs par gsan zhing /
gzhan yang gsang sngags gsar rnying gi bka' lung man ngag mang du gsan /
mtshon dpe chen mo thugs nas gsungs /
de nas jo mo cig kun gyis bgros nas bsus pas cung zad thugs skyo nas dpon slob bzhi tsam mdzad nas /
skyes mchog rin po che'i snyan pa la gtad nas bros nas byon pas /
skyes mchog pa rgya brag na bzhugs pa dang mjal zhal mthong ba tsam gyis dad pa dpag tu med pa skyes /
gang nas byon gsung /
grwa ri khrod nas 'ongs zhus pas /
zhig po rin po che'i dbon por 'dug gsung nas phyag thugs kar thal mo sbyor bar mdzad /
chas kha gang dgos nang nas long gsung shin tu mnyes par gyur /
don rgyud kyi dmigs skor 'ga' zung dang tshogs chos rnams gsan /
zla ba gnyis gsum na gdan 'dren drag po byung bas phyir phebs /
de nas yab kyi drung  du gdams pa thams cad bum pa gang byo'i tshul du zhus /
bya bral chen po la 'khrul zhig pa'i lugs kyi phyag bzhes rnams dang /
dwags po bka' brgyud gyi chos skor /
rdo rje phreng ba'i dbang la sogs rtse sgang na mi bzhugs pa rnams gsan /
bla ma a mo g+ha pa la gsar ma'i dbang mang po dang /
gtsang pa lung mang po la bka' 'gyur gyis thog drangs lung mang du gsan /
de nas dgung lo bco brgyad pa la sman gcig tu byon nas phyag rdor bde khros kyi sgrub pa mdzad /
de rjes gsar rnying gi yi dam mang po'i bsnyen pa mdzad /
de rjes brgyud pa bar ma rma lugs la nyams khrid du bskyangs pas phyag rgya chen po'i rtogs pa 'khrungs /
de rting lam lnga'i bsnyen pa lo gnyis su mdzad pas rtags khyad par can mang du 'khrungs /
de rjes lam gsum gyi sgrub pa lo gcig mdzad /
de'i tshe tho rangs kyi thun gcig la rten rgyas bskyed kyi bla ma rnams zhal gziT /
de la dad pa'i stobs rgyas gdung ba'i shugs kyis gsol ba btab pa'i mod la ting nge 'dzin gyi sgo du ma phye /
dbang gcig ma'i sgrub pa zla ba drug mdzad pas mnal lam du sku lus 'od kyi phung po song nas bla ma'i thugs kar thim pa zhig rmis /
brgyud pa dang po dang so lugs la yang nyams len thogs re mdzad? de sgrub pa'i rgyal mtshan btsugs /
nang du rtogs pa'i nyi ma shar /
ma rig pa'i mun pa sangs /
gzung 'dzin gyi sbrog? khrol /
byams pa dang snying rje'i mthu rgyas te dad pa can thams cad kyi dad pa'i dbang po brtas par mdzad /
yab mes gong  ma thams cad kyi gdung sobs par mdzad do /
skyes bu chen po 'di nyin zhag phrugs gcig gi mdzad pa'i rim pa yang bsam gyis mi khyab la /
thor thun la skyabs 'gro sems bskyed kyis gzhi gzung nas nam seng tshun la lam lnga'i thugs dam /
de nas tshe sgrub /
rnam 'joms /
sme brtsegs rnams kyi bsnyen pa /
de rjes mchod bshoms /
mchod bstod /
gsol 'debs rgyun bshags /
dkar gtor la sogs mdzad /
bzhes pa tshar? ba dang mdo sgrub dang /
gtor ma'i rim pa shin tu mang ba dang /
bka' brgyud kyi gsol bdebs dus gsum ma rnams mdzad nas snga dro'i thun la bzhugs /
dro bzhes grol nas na ra ka dong sprugs dang gza' yum gyi gzungs la sogs pa gsungs nas phyi thun la bzhugs /
dgong mo sgrol ma tshar nyi shu rtsa gcig srod la brgya phyag yan lag bdun pa /
spyi bshags /
chos skyong gi gtor ma /
de nas srod la nam mkha' sgo 'byed dang bskyed dbungs kyi thugs dam /
skam lugs dang spyod yul gnyis la yang zhag re bzhin thugs dam ma chag par mdzad /
de rnams ni zhag re bzhin 'chag med rnams yin no /
de ltar thugs dam la rtse gcig tu bzhugs pas ngo mtshar ba'i ltas kyang /
skongs brgya rtsa mdzad pa'i nub cig mnal lam du sku lus las rnag khrag mang du 'thon /
de nas sha rnams kyang sha zhor song /
sha rus kyang phye nas rus pa skya krong ba cig tu song ba dang /
bde khros kyi sgrub pa'i dus su nyams snang la ri bo mchog rab kyi steng du bzhugs nas  stong gsum gzigs shing sku lus kyang shin tu che bar gyur pa dang /
rje btsun ma'i dbang zhus pa'i dus su bla ma rje btsun mar gzigs pa dang /
phur ba'i bsnyen pa'i dus su phur pa las 'od dmar po mar me tsam zhig zhag mang du byung ba dang /
mnal lam du ri phan tshun phyag gis gzung nas cha lang bzhin du brdeb pa dang /
tshe bdag gi bsnyen pa'i dus su gtsang po zhal du gsol ba'i mnal lam dang /
bsam gtan gling du bcu bzhi'i gtor ma'i dus su legs ldan nag po khang pa'i steng nas babs nas sku mdun du byung nas shod du song ba kun gyis mthong ba dang /
zla ba gzas gzung ba'i dus su bde khros kyi sbyin sreg mdzad pa'i tshe 'jig rten pa'i sbyin sreg tshar nas 'jig rten las 'das pa la zug pa'i tshe sku lus gzi mdangs kyang sngar bas che /
me yang sngar bas rgyun ring zhing gsal ba cig byung /
cho ga tshar ba dang kho thag chod pa cig byung gsung /
de'i rgyu mtshan zhus pas mdun bskyed kyi skabs su yi dam me'i nang du dngos su byon /
bsreg rdzas dang mchod pa rnams mis mi la 'dren pa bzhin byas chog par byung /
rting la mkha' 'gro chos skyong rnams kyang byon nas skal ba re blangs song gsung /
bde khros dang phur bu ba gnyis po bla ma gong ma rnams kyi yang thugs dam yin /
dbang gi dus su 'di gnyis kyi dbang dus kho na byin brlabs che zhing /
dbang zhus pas nad gdon thon pa dang /
lkuT pa kha phye ba'ang mang /
sman sgrub chen mo mdzad pas sman sngar las 'phel  che zhing byin rlabs kyi mtshan ma mang du byung /
'phral gyi rnam thar mdzad spyod thams cad bla ma gong ma rnams kyi phyag bzhes ji lta ba bzhin du mdzad /
dngos po gang byung rnams kyang bla ma gong ma'i 'das mchod rten bzhengs /
snyoms chung gi rgyags /
mchod khang yar mar gyi mar me rnams la 'phral dag tu gtong /
rin po che gtsug rgyan pa gshegs nas lo lnga song ba'i tshe nyid kyi sras bla ma 'od zer ba sogs nyung bsdus shig la lam lnga'i dbang khrid rnams mdzad /
de nas dbyar dgun ma chag par zhi byed brgyud pa snga phyi bar gsum gyi dbang khrid rnams gsungs pas 'gro don 'phel zhing snyan pas kyang sa'i steng kun tu khyab /
dge ba'i bshes gnyen mang pos kyang zhabs la gtugs pa las mchog tu gyur pa ni skyes mchog rin chen bzang po ste /
'di ni in+d+ra b+hU ti yin par khong rang gis zhal gyis bzhes /
bla ma grags don pa /
gtsang pa blo bzangs ba /
rtogs ldan grags lhun pa la sogs pa mang du byon no /
de nas dgung lo bdun cu bzhes pa sa mo glang gi ston nas sku nyam chung bas sku rim la sogs pa la 'bad pa cher byas /
nyin cig sras rnams la so sor dgon pa 'di gzung dang 'di gyis zhal ta mang du mdzad /
grwa ba'i nang gi dpe 'di rnams khyod shes rab bzang pos nya ra gyis la sman gcig gi sgrub gnas 'di ma stongs tsam dang 'gro don gang byung skyongs shig gsung ba la sogs pa'i zhal ta mang du mdzad de dag pa'i dbyings su gshegs so /
de la sras byang chub bzang po /
dar ma rin  chen /
'od zer rgyal mtshan /
sgrub pa 'jam dbyangs /
byang chub dpal ldan /
kun dga' bshes gnyen /
chos rje rin po che shes rab bzang po ste bdun las / /
chos rjes shes rab bzang po me pho stag la 'khrungs /
sku na gzhon pa nas yab kyi drung nyid du gdams pa rnams rdzogs par mdzad /
sgrub pa'i phyag len rnams kyang mnga' /
nyi shu rtsa bzhi nas sgo mo rin po che ye shes dpal ba la sogs pa'i khrid 'phro rnams gnang nas bla mar gyur /
de nas gzung ste lho brag dang gra gnyis kar bar ma chad du gzhan don 'ba' zhig mdzad /
phyag rgya chen po'i rtogs pa dang yang ldan /
dge slong gi khrims rnam par dag pa yang ma yal /
bka' brgyud kyi bdag por gyur pa de la bdag cag rnams kyis zhi byed brgyud pa snga phyi bar gsum zhus pa yin no / /
rin po che byang bzangs pa'i sras bla ma kun dga' rdo rje ni /
shing pho rta la 'khrungs /
sku gzhon pa'i dus nas yab las sgyu 'phrul zhi khro dang phur pa la sogs pa'i phyag len rnams legs par bslabs shing /
yab dang rin po che shes rab bzang po pa gnyis ka la zhi byed kyi chos skor ma lus pa snga phyir mang du gsan /
da lta yang gdul bya mang po la phan par bzhugs pha 'di'o / /
smra ba'i seng ge la sras gsum 'khrungs pa'i dang po thams cad mkhyen par thags pa ni /
rgya gar lho phyogs kyi rgyud du lo kya tri nA tha zhes bya ba'i  paN+Ti ta cig tu gyur /
sngags dang mtshan nyid gnyis ka la mkhas pa'i stobs kyis gzhan gyi rgol ba yang ther? bcad /
slob ma mchog tu gyur pa mang drug tsam byung /
de nas sa skya pa chen po kun dga' snying por 'khrungs /
de nas dzA lan+d+ha rar pradz+nyA ma ti shrI zhes bya ba'i paN+Ti ta rdzu 'phrul yang cung zad thob pa cig tu gyur nas /
rdzu 'phrul gyi stobs kyis u rgyan gyi yul du yang bgrod /
der rang byung gi mchod rten dang mjal /
mchod rten de'i phyogs bzhir paN+Ti ta chen po bzhis bum pa la sogs pa'i dbang rnams rim par bskur /
nam mkha' gang ba'i de bzhin gshegs pas byin gyis rlab pa dang /
spyan ma la sogs pa rnams kyis 'khru ba dang /
gzugs rdo rje ma la sogs pas mchod pa yang byung /
de nas padma brtsegs pa la sogs pa'i dur khrod rnams su spyod pa la phyin pas sgom yun thungs ba'i stobs kyis bar chad du gyur te /
zhe dgu pa la 'das nas /
de nas 'dir 'ongs ba yin zhes bya ba ni khong rang nyid kyi gsung ngo /
de yang mo pho byi ba'i kho la 'khrungs /
zla ba dgu lon pa'i tshe ri khrod du to ne'i spur sbyangs ba'i sar yum gyis khyer bas spur sbyong gi bkod pa rnams dzi lta ba bzhin dran /
lo bdun la klog brda bstan pa tsam gyis shes gnyags ston rnal 'byor 'bum la rig pa klog la sogs pa'i sgra'i cos rnams kyang brlabs /
yi ge bshar ma zhag bdun gyis 'jam grong byis ni rgya gar nag u rgyan la sogs pa'i yi ge bris lder la sogs ? thams cad shes /
lo brgyad pa la bka' brgyud kyi lag len gzhung 'drongs /
de'i tshogs lhag yab yum la phul bas dgyes /
lo bcu la yab dang lhan cig tu yi dam gyi bsnyen pa bskyal bas nyin mtshan 'das pa mi tshor ba'i ting nge 'dzin 'khrungs /
de ltar yon tan du ma skye bas thob pa bzhin du gyur pa'i rigs ldan des spyir bla ma bcu drug lhag tsam bsten pa las mtha' yas lung gi snang ba rgya thams cad mkhyen pa las rnyed /
rnam dpyod rigs pa'i shes pa lhag ru ba las rnyed /
yid ches don gyi gnas rgya gar paN chen las rnyed /
phyi nang dkyil 'khor gyi bya ba 'dzi ri ba las rnyed /
dpe rgyud dag pa'i nan chags ldum ra ba las rnyed /
gzhan don phrin las kyi tshul 'bri khung pa las rnyed /
zil gnon byin rlabs kyi drod ri khrod pa las rnyed /
gdams pa gnad kyi mtshang bang rim pa las rnyed /
lta dgongs don gyi tshul rigs bdag nyid las rnyed ces bya ste /
lan re gzigs pa dang gsan pa tsam gyis thugs su chud pas thams cad mkhyen par grags /
mtshan dngos ni bsod nams dpal zhes bya /
'dis gsar rnying gi rgyud sde dang rig pa'i gnas du ma la bstan bcos kyang mang du mdzad /
khyad par du mkhas pa tre bo mgon po'i gsung rnams ldum ra ba las rnyed pas tre bo'i lugs la shin tu mkhas /
sgrub pas gsang sngags kyi dngos grub kyang mang du lon nas drug cu rtsa gnyis pa me mo glang la gshegs /
thams cad mkhyen pa'i sras gsum gyi che ba kun dga' bzang po ni /
chos kyi rje rgod tshang ba chen  po de sa pho rta'i lo la gshegs nas rta'i lo nyid la /
yab snye mdo thams cad mkhyen pas zhe gsum bzhes pa'i sras su snye mdor sku 'khrungs /
dgung lo drug tshun chad du nga rgod tshang ba yin zhes pa'i gsung mang du byon /
mi la yin pa'i gsung yang mang du byon /
lo gsum gyi bar ngag ma bye ba ltar mdzad /
bzhi pa nas klog yig kyang phul du phyin /
lo bdun pa nas 'khor la chos gsungs /
bcu gcig pa'i bar du yab las rnying ma'i rgyud sgrub thabs mang du gsan zhing mkhyen pas gzhan la gsungs shing phyag len slob pa'i slob dpon mdzad /
bcu gnyis pa la phyogs ris kyi bu slob kyang bsdus /
chos kyi khri brtsigs /
yab kyis phyag dpe thams cad gtad /
mdo sngags lung rigs mang du gsungs /
bcu gsum pa la dpal gsang ba 'dus pa'i rgyud gsungs /
'chad tshul la yab kyang dad /
bcu bzhi pa dang bco lnga pa la sku mtshams bsdams nas rdo rje phur bu'i zhal legs par gzigs /
grub rtags phra mo bstan /
shangs pa tshul she dang lhan du gsang snying gi chos bka' shin tu mang ba dang zhi byed snga phyi bar gsum gsan /
shangs tshul nyid la'ang ting nge 'dzin gyi rgyal po sogs mdo sde 'ga' yang gsan /
mang yul nas slob dpon nam mkha' ye shes sgyu 'phrul dbang mo che sogs gsan du byung ba la las chog pa'i dpon mdzad /
bcu drug pa la ba ri ba sku skye yin par yid ches pas dbon po chos kyi gzi brjid btang nas 'bul ba mang du mdzad /
de rting spyil dkar ba nyid  byon nas chos mang po phar gsan tshur gsan mdzad /
yab la dus 'khor gyi dbang gsan /
bcu bdun pa la 'bri khung du byon pa'i lam du /
'tshal du gser khang pa dang mjal zhing chos mang po zhus /
lha sar ngo bo dang mjal /
'bri khung du byon /
der rab byung mdzad /
bco brgyad pa la ste mdor yab la khrid mang du gsan /
nyams rtog rgyas pas yab nyid rtsa ba'i bla ma 'gran med du mdzad /
bcu dgu pa'ang de bzhin no /
me byi la rgyal bu a rog che'i dmag lhags /
me glang la yab mkhar chur thegs /
chos rje pha ri bas gdan drangs nas la stod du thegs /
lo de la yab mkhar chur gshegs /
gtsang nas phyir byon nas gshegs rdzongs stobs che ba bsgrubs /
lcags sbrul la snye mdor grub thob seng ge grags dang mjal /
gdams pa yang gnang /
nyer lnga pa chu rta la u rgyan pa dang mjal /
chu lug la g.yam bzangs dad 'dod mkhar du grub chen pa la dus 'khor rgyud 'grel tshar re gsan /
so drug pa chu sbrul la bcom ral la sha ba ra'i gzhung sogs zhus /
sa khyi la lo tsA ba grags pa rgyal mtshan spyan drangs /
dgyes rdor /
nA ro 'grel chen /
dbang mdor bstan gyi 'grel pa /
man ngag snye ma /
ka lA pa sogs rgya bod kyi sgra rig pa mang du gsan /
phyis mi g.yo ba'i rgyud dang bya ba btus pa gsan /
zhe gsum pa lcags pho byi ba la ba ri ba gshegs /
nga dgu me 'brug la chos sku zhi ba chen po'i dbyings su gshegs so /
bar pa kun dga'+m+gon po shing glang nas lcags spre nga drug chung ba kun mkhyen kun dga' don grub sa 'brug nas sa 'brug re gcig yang /
chos rje zhig po'i slob ma sangs rgyas ras pa zhes grags pa de ni /
phu thang 'khun pa sa'i zhing tshigs su sku 'khrungs /
gdung rus 'bring /
yab mkha' 'gro dang yum srun skyid gnyis la sras gsum yod pa'i tha chungs /
sa mo phag gi lo la 'khrungs te /
lo 'di 'bri khung chos rjes drug cu rtsa gcig bzhes pa /
kha che paN chen bod du byon pa'i snga lo der snang /
chung ngu'i dus nas 'chi ba gsha' mar dran /
gzhon dus rgyal ba te ne dang yud tsam mjal /
phag mo gru'i rje spyan snga la lnga ldan zhus /
zhig po tsa ri nas 'khor ba'i lam du gzigs pas dad pa sgyes /
rang lo nyi shu rtsa gsum lon dus drung du phyin /
dngos po yang ci yod phul /
dge bsnyen zhus /
mtshan rin chen smon lam du btags /
ma 'ongs pa na slob ma brgya tsam 'byung ba'i lung bstan mdzad /
zul phu ba'i slob ma slob dpon ston pa la bsnyen rdzogs mdzad /
de nas zhi byed kyi dbang khrid rnams gnang /
blo sbyong gi bsnyen pa zla ba drug skyal bas rtags rnams tshang bar byung zhing lam so so'i yon tan rnams thad kar skyes pas bla ma mnyes /
bla ma lo nyi shu rtsa gcig gi bar du bsten /
de nas khong rang gi gcen po slob dpon ston pa /
mon 'gar ba'i slob dpon ston pa /
bsam yas kyi slob dpon yon btsun /
'bri khung du dbon rin po che /
ru mtshams chu bzangs su khams sgom zhig po /
ko brag pa /
khro phu pa /
ti se'i grub thob seng yes /
lho brag tu slob dpon gur ston /
mkhar chur slob dpon ri khrod pa /
spyan snga gangs dkar ba /
shAkya dge sbyong /
slob dpon dbon sgom /
grwa pa ston gzhon /
gru shul lha ri'i slob dpon sde snod pa /
dmyal gyi slob dpon sgom pa /
slob dpon klu sgom /
bla ma bzang mo ba rnams la so so'i gdams pa rnams zhus te sgrub pa mdzad tshul ni /
bla ma'i spyan sngar sgrub pa lo bcu gnyis dam bcas pa las lhag por lo gsum dang bcas pa grub /
sgrub pa'i gnas gangs dkar ti se /
spu rangs su brag phug gnyan po gcig spa gro stag tshang phug ha 'o gang bzangs /
jo mo kha rag la yag gangs phug mkhar chu /
cha lung gi gangs /
gzhi'i rdza mda'i gangs /
mtsho sna'i g.yag mtsho /
sha 'ug stag sgo'i lung stong /
mon gyi la chen la 'thon nas re ba ti'i lung pa yin zer ba cig tu byon /
mtsho mu le gong bya ba re ba ti dngos su bzhugs bya ba dang /
nye 'khor na gcan gzan gyi 'jigs pa shin tu che ba gcig tu byon /
de nas chu bo gang+gA gzigs /
der rgya gar yul gyi rtsa'i spyil po can gyi grong du byon /
skye ba snga ma'i yul yin snyam pa byung /
dwags lha sgam po /
rang gi grong dang nye ba'i skyo zur dang dgon dkar sogs su bzhugs /
yon tan gyi cha cis kyang dgos pa med pa'i blo dang /
zhag re la rlung 'dzin thengs res chog pa /
skyil dkrung nam mkha' la thegs pa /
rkang mgyogs kyi cha grub pa /
gzhan gsangs te ma gsungs pa ma gtogs pa snang ba bshad kyis mi rdzogs pa yod /
dus phyis char ma dgon par 'gro don bag re bskyangs /
bdun cu rtsa brgyad pa lcags pho 'brug gi lo la mya ngan las 'da' ba'i tshul bstan to /
'di rnams myang 'ban po d+harma sid+ha zhes bya ba dngos slob des mdzad pa'i rnam thar las btus pa yin /
brgyud pa phyi ma'i chos rnams la phyag rgya chen po dri med /
thigs pa phyag bzhes kyi skor zhes pa'i mtshan btags /
phyag rgya chen po ni dam pa sangs rgyas mai tri ba'i dngos slob yin pas mai tri ba'i phyag rgya chen po de nyid yin /
dri med ni dam pa'i gsung rnams la bya /
phyag bzhes ni bstan pa gzhan rnams dang cung zad mi 'dra ba'i sgrub pa'i srangs yod pa la zer /
de yang ngo bo pha rol tu phyin pa gsang sngags dang rjes su mthun pa zhes bya ste /
mai tri ba'i de kho na nyid bcu pa'i 'grel par yang lugs de pha rol tu phyin pa yin pa la /
gsang sngags dang rjes su mthun pa'i spyod pa bya tshul kye'i rdo rje las bshad pa dang 'dra ba zhig byung /
lha'i rnal 'byor la brten pa ma yin zhing phyag rgya bzhi'i rjes su 'gro ba med pas gsang sngags ni ma yin no zhes gsungs pa de dang mthun par snang /
de yang thun mong du grags pa rnams kyi dbang du byas nas bshad kyi /
dam pas phyar chen dang /
'ban gung rgyal la dus kyi 'khor lo'i dbang gnang bar grags shing /
las rgya'i gdams pa'ang mang po la gnang pas dam pa'i chos sdug bsngal zhi byed la gsang sngags gtan med pa ni ma yin no /
gsang sngags rjes mthun par bshad pa nyid kyis na A li kA li'i byin rlabs la sogs pa yang gsang sngags dang rjes su mthun pa ste /
dngos ni ma yin pas ni 'di la log par rtog par mi bya ste /
shes rab kyi pha rol tu phyin pa'i mdo nyid nas yi ge bzhi bcu rtsa gnyis kyi gzungs kyi sgo bshad ba dang 'dra ba'i phyir ro /
chos skor 'di la thun mong dang thun mong ma yin pa'i chos sde gnyis las thun mong la mdo rgyud phyag len dang bcas pa /
bka' babs snyan brgyud dang bcas pa /
dri med phra tig dang bcas pa /
dar tshags bshad 'bum dang bcas pa /
dang po ni spyi mdo chu klung mngon par rol pa'i mdo /
dgos mdo shes rab snying bo? /
spyir rgyud sde snod gsal byed /
sgos rgyud chu klung chen po /
phyag len ni /
dbang 'khor che 'bring dang lam rim che chung gsum /
bka' babs snyan brgyud ni bka' babs bzhi /
de'i lam slongs snyan brgyud bzhi /
dri med phra tig ni dri med la chos zug pa rtsa ba'i skor la sogs pa drug phra tig ni ba tshab kyis kun dga' la ma bde ba'i gegs rnams dris pa'i gdams pa'o /
dar tshags bshad 'bum ni dar tshags zhal gdams bdud rtsi'i skor la sogs pa brgyad yod de /
pa tshab kyi 'phral gtam te nes yi ger btab ba'o /
bshad 'bum ni te ne dang zhig po dang snye mdo ba la sogs pas mdzad pa'i bshad pa rnams so /
thun mong ma yin pa'i chos sde la rgyud stong thun dang bcas pa /
dbang lam khrid dang bcas pa /
gsang mdzod gsum /
be'u bum brgyad do /
gsang mdzod gsum ni /
bla ma gsang mdzod /
yi dam gsang mdzod /
mkha' 'gro gsang mdzod do /
lam skor lnga ni bi ru pa'i thabs lam sgo bzhi'i lam skor /
sa ra ha'i thabs lam yul bzhi'i lam skor /
gser gling pa'i lam skor brgyad pa /
Ar+ya de ba'i lam skor brgyad pa /
nA ro pa'i zung 'jug bzhi'i lam skor ro /
be'u bum brgyad ni /
zab mo dbang gi be'u bum /
ngo sprod rtsa ba'i be'u bum /
snyan brgyud khrid kyi be'u bum /
sgo bzhi gnad kyi be'u bum /
sna tshogs rdzu 'phrul gyi be'u bum /
zab mo sngags kyi be'u bum /
bka' srungs mkha' 'gro'i be'u bum /
man ngag rgyal cha gsum gyi be'u bum rnams so /
de rnams ni bka' rgya can thun mong ma yin pa'i chos sde'o /
zhi byed brgyud pa phyi ma'i skabs so / /
pa deb ther sngon po las /
gcod yul dang kha rag pa'i skabs so /
dum bu bcu gsum pa /
gcod yul dang kha rag pa'i skabs /
mo gcod kyi skabs /
da ni shes rab kyi pha rol tu phyin pa bdud kyi gcod yul gyi brgyud pa bshad par bya ste /
rje mai tri bas pha rol tu phyin pa la yang sngags dang rjes su mthun pa'i spyod pa yod par bshad pas /
ming du spyod yul zhes bya ste /
ji ltar rjes su mthun na /
brtag pa gnyis pa las /
shing gcig dang ni dur khrod dang / /
ma mo'i khyim dang mtshan mo dang / /
yang na dben pa'i bas mtha' ru / /
sgom pa bzang bar brjod par bya /
zhes bya ba dang /
lus kyi sbyin pa sbyin byas nas / /
phyi nas spyod pa yang dag spyad /
ces bya ba dang /
nges par sngon du lha min gang / /
brgya byin lta bu 'ongs na yang / /
de la 'jigs par mi bya ste / /
seng ge'i gzugs kyis rnam par rgyu /
zhes gsungs pa rnams dang mthun pa'i phyir ro /
pha rol tu phyin pa bdud kyi gcod yul zhes kyang bya ste /
de yang sdud pa tshigs su bcad pa las /
rgyu rnam bzhi yis byang chub sems dpa' mkhas stobs ldan / /
bdud bzhis thub par dka' zhing bskyod par mi nus te / /
stong par gnas dang sems can yongs su mi gtong dang / /
ji skad smras bzhin byed dang bde gshegs byin rlabs can /
zhes gsungs pa'i chos rnam pa bzhi po nyams su len pa yin te /
stong par gnas pa'i lta ba /
sems can yongs su mi gtong ba'i snying rje /
ji skad smras pa bzhin du byed pa'i byang chub sems dpa'i tshul khrims /
bde bar gshegs pas byin gyis brlabs pa ste bzhi po de ni nyams len gyi rtsa ba yin no /
bde bar gshegs pas byin gyis brlabs pa'i lag len ni skyabs su 'gro ba dang /
brgyud pa dang bcas pa'i bla ma la gsol ba gdab pa yin la /
ji skad smras pa bzhin du byed pa ni tho co ma yin gyi /
byang chub tu sems bskyed nas de'i tshe khas blangs pa dang 'gal bar mi byed pa'o /
sems can yongs su mi gtong ba ni mi ma yin pa la sogs pa la yang gnod cing 'tshe bar mi byed par snying rje chen po'i sgo nas de'i spyod pa sems can la 'tshe ba la sogs pa dang phral nas byang chub kyi lam la 'dzud par byed pa'o /
stong par gnas pa'i lta ba ni thog mar rang rgyud kyis bsdus pa'i phung po la bdag tu lta ba spangs nas sems can gzhan gyi yul la yang dngos po dang mtshan ma'i 'du shes su mi byed pa'o /
de ltar byed pa de la ci'i phyir gcod yul zhes bya zhe na /
mdzod las /
phra rgyas spangs pa ma yin dang / /
yul ni nye bar gnas pa dang / /
tshul bzhin ma yin yid byed las /
nyon mongs skye ste /
zhes bshad pa ltar /
gcad par bya ba ni nyon mongs yin la /
nyon mongs de dag phra rgyas dang yul dang tshul bzhin ma yin pa'i yid la byed pa las skye bas na /
rnal 'byor pas yul de nyer bcug nas bag chags blang ste /
tshul bzhin ma yin pa'i yid la byed pa sngon du 'gro ba'i nyon mongs rnams yul gyi thog de nyid du gcod par byed pas gcod yul zhes bya'o /
de'i gdams ngag kyang dam pa las brgyud pa ste /
skyo bsod nams bla ma dang /
yar klungs kyi rmang ra ser po las brgyud pa la pho gcod ces bya la /
ma gcig las brgyud pa rnams la ni mo gcod ces bya'o /
dam pa sangs rgyas kyi gsung gis yar klungs rog pa sar ma jo mchod gnas ma la snying gtam tshig gsum byas pas mo des grol /
zhes gsungs pa ltar rang nyid des grol ba yin mod kyi /
'di rang bzhin gyi rnal 'byor ma yin pas 'phral gyi gdams pa'ang mang du byung ba yin no /
'o na ci'i phyir gzhi gcig la spyod ces bya ba dang /
gcod ces bya'i sgra mi mthun pa gnyis 'jug tu rung zhe na /
'di 'dra ba gzhan du yang mthong ste /
nor gyi bdag po gcig nyid la bai shra ba Na zhes byas nas rnam thos kyi bu dang /
bai shra ma Na byas nas ngal sos kyi bu zhes zer ba dang /
res 'ga' ni gang zag gcig nyid la nA ga bo d+hi zhes byas nas klu'i byang chub dang /
nA ga bud+d+hi zhes byas nas klu'i blor brjod pa bzhin no /
bye brag tu man ngag snye mar bil ba la 'thung spyod  dang 'thung gcod ces bya ba'i sgra gnyis kas bshad pa bzhin du gzung bar bya'o /
labs sgron ni /
yul g.ye labs /
grong 'dabs grong mtsho mer mo /
rus khe'u gang /
yab chos bla /
yum klungs mo 'bum lcam gyi sras su 'khrungs /
lo tsA ba khe'u gang 'khor lo grags dang lcam sring yin zhes zer /
gzhon nu nas grwa pa mngon shes la rab tu byung /
klog mkhas pas grwa pa'i shes rab kyi pha rol tu phyin pa klog pa'i klog mkhan yun ring du mdzad /
sher phyin klog pas stong pa nyid kyi lta ba gsha' mar skyes /
de'i skabs shed du dam pa dang mjal /
de nas lan cig gi tshe klog mkhas pas 'dam bur klog la byon pas /
gcer grong pa thod pa 'ba' re bya ba mi rabs nyi shu rtsa gsum du dge bshes rgyun ma chad pa cig kyang der rim gro la byon /
de dang 'dus pa las gza' mir song nas /
gnyis pos kong por byon /
sras mo cig 'khrungs pa la kong lcam zer /
yar la byon pa'i lam du la bar du sras mo cig 'khrungs pa la la lcam zer /
de nas g.yer phebs nas gangs par spel cig mar sras snying po grub pa /
grub chung /
yang grub ste gsum 'khrungs /
de rjes yang btsun chas gyon skra bregs nas bzhugs /
skyo bsod nams bla ma khams su byon nas phyir 'khor ba'i lam du sgyu 'phrul gyi dbang gsan /
dbang gi gral du rtogs pa shar bas dbang gsan 'phro la phyir 'thon nas bzhud pas gzhan rnams kyis mo'i dbang 'phro la lus byas pas /
don gyi dbang de mos thob nas song /
khyed rnams kyis tshig gi  dbang thob pa yin gsung /
phyis rab tu byung nas gnas gar bde rnams su /
gdul byar gyur pa rnams la gdams pa gsung zhing bzhugs /
khyad par du zangs de khang dmar gyi phug par jo mo g.yog mos g.yog byas nas yun ring du bzhugs /
de ltar gcod kyi gdams pas bod khams gang bar mdzad de dgung lo dgu bcu rtsa lnga la gshegs /
yang dam pa bod du byon pa'i dus su bya nag mo bzhi dam pa'i phyi bzhin du 'phur zhing 'ong ba mthong ba las mkha' 'gro ma bzhir gyur pa ni /
g.ye'i labs sgron /
gnyal stod kyi ma jo byang chub /
gtsang gi zhing mo rgyal mthing /
lha sa'i smyon ma rnams te /
gnyal stod kyi jo mo byang chub ni /
rang gnas lugs kyi dgongs pa gsal /
phan sems kyis sangs rgyas kyi bstan pa rgyas par mdzad /
zhang mo rgyal mthing ni /
khyo shi ba'i mya ngan gyis non pa la dam pas blo dngos 'brel med kyi gdams pa btab pas grol /
lha sa'i smyon ma ni /
chos mdzad rnams kyi mi mthun phyogs sel zhing /
jo bo rje la rgyal po'i bka' chems ston mkhan de yin zer ro /
labs sgron gyis gdams pa btab pa'i bu chen ni /
yar stod nas snyags pa rgyal mtshan /
yar smad nas an ston rin chen 'bar /
bar na dred jo sras /
shud bu lo tsA ba dang bzhi /
rgyal ba grub be /
rtogs ldan rdol bo /
sangs rgyas gnyan chung /
mno sgom chen po dang bzhi /
bya ston klu sgrub /
khu sgom chos seng /
snubs mo nam mkha' gsal /
gra pa hag ston /
sha ston rdor  'dzin /
spo ba sgom chen /
dwags po tshong sde ngag gi dbang phyug 'phan yul gyi rtsi rgyal ba la sogs pa mang du byon no /
sras grub che ni /
dang por sprang nga nyi tshe byed pas r+wa sgra grub ber grags pa cig byung bas nam zhig sngags pa stengs ka ba'i r+wa brkus pas sngags pa rnams kyis mthu byed pa thos /
zla bo mang po shi bas der yum la bzlog pa'i thabs mnga' snyam nas yum gyi sar byon pa la /
yum gyis khyod 'chir 'jug dgos gsung nas bros te /
tsha thang ri bo la 'khor cig bskor nas srod la reng gi phug par 'khor ba'i tshe /
grub bes kyang yum btsal te phyi bzhin bsnyegs pas phug par yum sras 'dzom byung bas /
yum gyi zhal nas /
khyod kyang skal med rang du mi 'dug gsung nas gdams pa byin /
da sngags pa'i gtor stegs 'og tu nyol /
gtor zan byung na'ang zo gsung /
de ltar byas pas sngags pa rnams la mthu log de'i tshe lo bzhi bcu rtsa gnyis pa la chos sgor tshud /
de nas bsgoms pas chos nyid kyi don rtogs /
dang por lus sems bskyed pa'i ma / /
bar du zang zing 'bogs pa'i ma / /
tha mar sems ngo sprod pa'i ma / /
ma drin mo che la phyag 'tshal bstod /
ces pa yang mdzad /
phyis g.ye chung glang lung dgon par bcos ma thams cad dang bral ba'i zhig por gyur te bzhugs /
byin rlabs kyis 'byung po zil gyis non /
slob ma thams cad la ye shes bskyed nus par gyur te brgyad cu rtsa dgu la gshegs /
'di la sras tshe dbang /
khu byug rnal 'byor grags  gsum sdad bu /
kham bu yal le ni phyid bu'o /
tshe dbang la sras gsum las rgyal ba ston gzungs ni /
mes pos lung bstan nas dwags po ri mo mdor bzhugs /
thod smyon bsam grub ni /
sham po gangs la bzhugs pa'i gangs par grags /
skye med 'od gsal ni gnyal stod O mdor bzhugs so /
de la thod smyon bsam grub gzhon dus g.ye dang yar klungs phyogs su 'khrug pa byas pas sus kyang ma thub /
de nas mdze byung bas ba yul gyi gangs la sgrub pa mdzad /
sbrul shun pa brjes pa bzhin du mdze phud /
sham po'i gangs la gcer nyal byas pas gangs zhu nas gting ring por song ba la /
gzhan gyis phyugs kyi rnga ma mang du 'phangs pa la gos stan mdzad cing zhwa ru yang gyon pas /
gangs pa'i zhwa nag gi srol de nas byung /
gsol ba chu 'thung mdzad /
phyis chu rgyud mkhar du ro gsol /
khyad par mdze ro cig gi sna la shu ba 'dug pas 'jigs pas spyan chab chil gyis byung /
bsod nams kyi 'ur yang de nas skyes /
ha'o gangs dang jo mo kha rag la mkha' 'gro'i tshogs dpon mdzad /
sril ma la kha nas kong dang la yan chad du ri rgya klungs rgya lam rgya mdzad /
'gron khang brtsigs nas 'gron zan byin te bstan pa bsrungs pas 'gran zla med pa'i grub thob tu gyur to /
de la slob ma pho mo nyi shu rtsa gcig sras mo grub thob bco brgyad byon pa las gangs pa dmu yan ni /
'gran gyi do med du gyur to /
de ni bcu bzhi lon pa la tsa rir 'gro 'dod pa la ma mo bde ldan gyis khyod sham+bu gangs  la sdod la /
pha'i lad mo gyis gsung bas bsdad /
khra ye gangs la phyin pha'i? tshe char dug gis gos bangs /
chu brgal bas pho lang byung ba la pha bong grang mo la pho ba brlan nas gzims pas de ma thag tu nad drag bod gser g.yu'i gdums mdzad /
'brog pa la lug tsher mo kho na blangs pas lug rdzi rang yang dong thogs stong yod par grags /
phyug po'i yang phul du gyur /
bka' 'gyur la gsung mi 'chad pa btsugs /
gshegs pa'i dus su gdung ring bsrel dpag tu med pa byon no /
de'i sras gangs pa lhun grub ni /
sham bu la sgrub pa mis ma mthong ba lo dgu mdzad /
gnyan sa brgya rtsa brgyad 'grims pas snyems thag chod /
phu dung dkar por lag pa 'jug pa ngo mtshar che /
'das pa'i dus su gdung ring bsrel mang du byon no /
de'i sras sangs rgyas bstan bsrungs ni /
lo gsum lon pa'i tshe yab kyi phyags phyi la byon /
lo bcu gnyis lon nas lha 'dre mi gsum gyis dbang bskur /
spyod yul dang yang dag dang gab pa la sogs rdzogs chen dang /
thugs kyi nying khu la sogs thugs rje chen po'i skor /
gsang ldan la sogs pa yo ga'i skor rnams mkhyen /
tshe bdag sogs la mkhas pas mthu ser gyi grags pa thob /
phur sgom gra bar du bshad gra mdar gsung mi 'chad pa btsugs nas yab mes kyi bstan pa bsrung zhing bdag por gyur te /
sku 'das dus ring bsrel la sogs mang du byon no /
sangs rgyas bstan bsrungs la mchog tu gyur pa'i bu bzhi ste /
rtogs ldan  rin chen seng ge grub thob chos sgro ras pa /
'khrul zhig dge bshes byar po /
sras rgyud 'dzin rdo rje /
de ni lo gsum lon nas mngon shes shar /
lo lnga lon nas sgom shes /
chos bshad shes /
lo bco lnga lon nas gshegs sun mdzad de yab mes kyi gdan sa gzung /
bcu drug pa la lho rgyud du chos skor mdzad pas mkhas par grags /
chos bka' mang po'i bka' babs /
bcu bdun la sham bu'i gangs la sgrub pa mdzad do /
de la rgyud 'dzin mang na yang rang gi sras gangs khrod ras pa ni /
mtshan skal ldan rdo rje /
lo gsum nas chos kyi spyod lam shes /
bdun la yab gshegs pas sprul sku skyid 'bum gyi phyir gsal rje gangs la byon /
bcu gcig la a ro khrid mo ches dbu byas pa'i sems khrid mang du zhus nas dka' thub 'dag 'byar mdzad /
bcu gsum la pha jo'i gdan sar bton /
bco lnga nas rtsa drug gi bar sham bu gangs la bzhugs /
rtsa drug nas lo bcu gnyis kyi bar la bka' gter gyi chos mang du zhus shing byin chud par mdzad /
gzhan don dpag tu med pa mdzad nas don gcig pa chu mo glang la gshegs /
thod smyon gyi sras sras mo la zlos? nam mkha' rgyan /
gangs pa dmu yan /
ston 'tsher te lcam sring gsum gyi zhabs la skal ldan pas gtugs /
de la 'ban po myang chos kyi seng ges gtugs /
yang na sha ston rdor 'dzin /
sangs rgyas myang ston /
skal ldan pa /
yang dur? khrod 'og pa rtogs ldan rdol po /
gtsang pa lang gro ba /
des lho  brag sribs mo sher phug gi gle ston sangs rgyas /
des sgom pa gzhung chung ba la gsungs pa'o /
yang ma gcig gi slob ma khu sgom chos seng ni /
yul snye mo khu ba /
rdzogs pa chen po la sogs pa gsan nas thugs dam rtse gcig tu mdzad /
phyis ma gcig la mkha' 'gro nyams kyi skor gsan /
ma gcig bgres khar zhabs la bsku mnye byas pas yun ring mi bzhugs par mthong nas chos ma lus pa thugs la 'dogs par zhus pas bka' brgyud don gyi gdams pa gnang /
gzhan la phan pa'i lung bstan bzang po mdzad /
ma gcig gi zhal nas /
'di don grub la yang sbyin cig gsung pa las /
khong la bshad dam snyam pa la /
gsan du ma bzhed pas bka' rgyud don gyi gdams pa don grub la med zer /
mdze byung nas chu mig nag po mthong ba dug zin du gcod la byon pas zhag gsum na snying bton nas khyer ba'i snang ba byung ba la zhag drug na gtad pa'i snang ba byung nas /
zhag bdun pa la mdze sangs kyis dwangs /
dgung lo lnga bcu pa la gshegs /
de'i slob ma dol pa zang thal ni /
'khrungs yul 'tshur phu ba /
gdung dol /
sku mched bzhi yod pa'i chung shos /
gzhon pa la dge bshes khyung la dbu ma'i rigs tshogs lo brgyad bslabs /
bshad gsar 'ong re ba la ma byung bas skyo shas skyes te dpe cha lha rten bla ma la phul /
gos dkar po gyon nas ri khrod la chig tshugs byed pa'i blo skyes /
khu sgom dang mjal gcod kyi gdams pa rnams zhus /
gnyan khrod 'grims pas rtogs pa nam mkha'  dang mnyam par gyur /
mi mangs dbus su su dang chos gtam byas kyang khong rgyal bas mi rnams na re /
na bza' skya la rigs bzang thal du 'gro ba cig 'dug zer bas dol pa zang thal du grags /
sku tshe'i smad la lugs smad du bzhugs /
chos mang du gsungs /
lnga bcu rtsa drug la gshegs /
de'i slob ma rgya nag gcer bu ni /
yul khra sna ba /
spyir chos mang du gsan /
yar klungs skya'o dgon pa la gcod chos 'chad cing yod pa'i skabs su dol pa zang thal byon nas gsan pas nyog ge las ma byung /
phyis dol pa zang thal mkhas par mthong ste /
da ci nas zho yul du dar ba btsongs /
da khyed kyi nyams nga la gnang ba zhu byas nas ma gcig gi gcod skor rnams tshang bar zhus /
gnyan khrod 'grims yar klungs kyi? chu mig sbal 'drar gcod mdzad pas thog gsum bab kyang ma gnod par bsnyun las grol lo /
gcod kyis 'ba' ra nag po yang btul /
sku tshe'i smad la chu bo rir gzhan don mdzad de /
bdun cu bzhes pa'i tshe dbyings rig bsre na 'di ltar bsre ba yin gsung nas spyi gtsug nas yar 'od rgyangs kyi 'thon nas gshegs /
de'i slob ma sangs rgyas rab ston ni /
bzad phu brag dmar ba /
gsar rnying thams cad la mkhyen pa rgyas shing phyis rgya nag gcer bu la ma gcig gi gdams pa rnams zhus te tshe blos btang nas ri khrod 'ba' zhig 'grims nas brgyad cu la gshegs /
de'i slob ma sangs rgyas dge slong ni /
yul rdog can /
gdung ba shi /
gzhon nu la rab  tu byung nas thos bsam gyis sgro 'dogs chod /
sangs rgyas rab ston la gcod skor rnams zhus /
ri khrod phyogs med du 'grims pas chos nyid mngon sum du mdzad /
gdul bya mang po smin par mdzad nas lnga bcu rtsa lnga la gshegs /
de'i slob ma sum ston ras pa ni /
yul gra phyi /
grong bya rog tshang /
yab mchod gnas dkon mchog yum mo na re /
ming sring gnyis kyi dang po /
mtshan byams pa /
lo drug pa la gra thang du bla ma zhang la ting nge 'dzin gyi dbang zhus pas 'dis 'gro don 'ong bar 'dug gsung /
lo bco lnga pa la yab yum 'das nas skyo shas drag po skyes nas lcags rir rab tu byung /
mtshan bsod nams shes rab tu btags /
d+harma badzra zhes kyang bya /
slob dpon bka' gdams pa /
mnyan 'chad pa /
zhang lo tsA ba /
zangs ri rgya ras pa /
paN chen shAkya? shrI /
kham bu yal le /
bra'o lo tsa dang /
rog shes rab 'od yab sras sogs bla ma bzhi bcu lhag pa cig bsten nas sngags mtshan nyid kyi chos mang du gsan /
rigs pa phran tshegs bslabs pa yan la slob dpon brgya dang lnga bcu rtsa gcig bsten nas gser bzo yan chad bslabs /
bla ma dol ba la brten /
gye rer spang gnyen gyi 'dzin pa zhig pa'i rtogs pa bzang po 'khrungs shing /
gcod yul gyi gdams pa mtha' dag gsan no /
de'i slob ma sangs rgyas ston pa /
de'i slob ma mkhas btsun gzhon nu grub /
de'i slob ma gser gling pa bkra shis dpal /
de'i slob ma brag po che ba rdo rje dpal /
de'i slob ma chos sgo ba chos kyi rgya mtsho /
de'i slob ma rgod phrug ras pa ste /
ni gu'i skabs su brjod zin to /
chos rje rgod phrug ras pas ni bdag la rjes su gnang ngo /
gzhan 'phan yul gyi rtsi dar mas gnam 'tsho ba mi bskyod rdo rje la bshad /
des chos rje rang byung rdo rje la bshad cing bstan bcos kyang mdzad la /
de las brgyud nas dpal mkha' spyod pas kyang gdams ngag gi yi ge mdzad cing gzhan la rgya cher bstan to /
chos rje rang byung bas a mes byang chub rdo rje la gnang /
des rang gi sras chos rje ri mi 'babs pa bsod nams rin chen la gnang /
des bdag la gnang ngo zhes bya ba ni phyogs gcig go yang dam pa dbus pa zhes bya ba gsang sngags gsar rnying gnyis ka'i gzhung gdams pa la mkhas shing /
zhi byed rdzogs chen sogs kyi gdams pa yang mnga' ba des dang por ma gcig la gcod kyi gdams pa zhus /
yum gshegs nas sras rgyal ba don grub la lo bco brgyad brten /
gdams pa'i yi ge yang mdzad cing chos kyi bdag por gyur to /
des bla ma rdo rje bde ba la gnang ste /
de ni sngags pa nad rgyas kyi gtad 'og tu chud pas lus ngan par gyur pa dam pa dbus pa'i snyan pa thos te gcod kyi gdams pa zhus nas nyams su blangs pas /
brag phug 'dre can zhig tu bzhugs pas dang por mi nag po cig dang 'dzings /
stong nyid yid la byas pas de las rgyal /
sna nas sbrul mthon song bas rjes la sna khrag mang du  zags pa rmis pa'i de ma thag gnas lugs kyi rtogs pa 'khrungs /
lus kyang rta bas mgyogs par gyur to /
des sgom pa gzhon nu ye shes la gnang ste /
de yang gdams ngag mang du yod kyang nad kyis mnar ba zhig rdo rje bde ba la gcod kyi gdams ngag zhus /
gnyan sa mang po 'grims /
nad las rgyal /
rtogs pa 'khrungs /
gcong can mang du gsos so /
des bla ma mi bskyod rdo rje la gnang /
de ni snye mo mkha' ru thog tu 'khrungs /
de ni sngags pa yin pa cig bam sgrub nyes nas /
lus gcong gis zin pas bla ma gzhon nu ye shes la gtugs nas gcod kyi gdams pa zhus shing nyams su blangs pas khams dwangs /
gcong can mang du sos so /
des bla ma sangs rgyas ston pa la gnang ste /
de ni 'khrungs yul sgong ma'i ko ru ba /
gro sar rab tu byung /
phar phyin /
bden gnyis /
rma so skam gsum gyi chos skor la sogs mkhas par mkhyen /
mi bskyod rdo rje la gcod kyi gdams pa rnams zhus /
de rnams kyi don brgyud ma lus par gsan zhing rtogs pa mang du 'khrungs /
des bla ma lung phran pa chen po la gnang /
de yang dus 'khor dang phar phyin mkhas par mkhyen /
mi bskyod rdo rje la gdams pa gsan zhing rtsal thon par mdzad do /
@#btsun gyi lung blangs nas bzlas bsnyen mdzad pa las ring por mi thogs par zhal mngon sum du gziT te /
slob dpon dang slob ma dag bzhin du dri zhing lan gdab pa mdzad pas chog pa dang /
phal cher mngon du phyogs pas gnang bar mdzad pa zhig  go rje btsun des bya bral la zhugs na da ltar gyi gnas skabs las bstan pa la ches phan pa chen por 'gyur bar lung bstan pas gsung bzhin du bsgrub te /
'khor 'ga' zhig dang lhan du 'ol khar phebs te /
de nas mon bum thang gi mthar thug pa'i dben pa rnams su thugs dam la bzhugs /
de'i tshe bka' gdams kyi gdams pa sku nyams su bzhes pas thugs rgyud shin tu mtho bar gyur pa'i mkhan chen chos skyabs bzang po dang /
gsang ba'i bdag po'i sku dang gsung dang thugs kyi snang bas byang chub sems dpa'i spyod pa las skad cig kyang mi g.yo bar gyur pa'i mkhan chen las kyi rdo rje gnyis las dpal mar me mdzad ye shes las 'ongs pa'i lam gyi rim pa dag gsan nas sku nyams su bstar /
re shig gnyal gyi mi la'i rtsar zhags mdzad pas /
khyod sangs rgyas 'jig rten byon pa dang 'dra ba cig 'ong bar shes par gyis shig ces pa'i lung bstan pa brnyes /
yi dam gyis kyang 'dul ba'i bslab pa la brten nas gzhan la phan pa chen por 'gyur bar lung bstan pas thog mar dpon slob rnams kyi bla gos dras shing drubs pa dang lhung bzed dang gding ba la sogs pa'i yo byad rnams bsnams nas gzhan dag gis mthong ba na /
rab tu byung ba'i tshul ni 'di lta bu zhig kho na'o zhes yid ches par 'gyur bar mdzad nas /
phyis ni lo re'i zla re tsam chos nyan par rtsol pa'i slob ma dag kyang 'dul ba'i kun tu spyod pa la bkod pas mngon sum du gyur pa lta zhog rgyang ring po nas thos pa dag kyang spu lang g.yo bas phyogs  thams cad du snyan pas khyab ste 'gran zla med par gyur /
so so thar pa tsam gyis chog mi shes par slob ma rnams smon pa dang 'jug pa'i bdag nyid can gyi byang chub kyi sems la bkod de /
de'i bslab pa'i gnas ngag la ji ltar slob pa'i tshul gyi bstan bcos kyang mdzad /
byang chub sems dpa'i bslab pa'i gnas la bskal pa bye bar brtson par byas kyang de kho na nyid rtogs pa'i shes rab dang mi ldan na 'khor ba'i rgya mtsho las brgal bar mi nus so zhes dgongs nas /
de dag gi tshul legs par ston pa'i skyes bu gsum gyi lam gyi rim pa'i gdams ngag kyang yi ger mdzad /
de lta bu de la lam gyi cha rags pa tshang yang tshe gcig nyid la sangs rgya ba'i sngags kyi tshul la 'jug dgos par dgongs nas /
dang por bla ma bsten pa'i tshul dang /
de nas bla mas gnang ba'i dam tshig dang sdom pa ji ltar bskyang ba dang /
dbang bskur ba sngon du 'gro bas rim pa gnyis la ji ltar slob pa'i tshul gyi lam gyi rim pa dang /
bye brag tu dpal gsang ba 'dus pa'i rgyud slob dpon 'phaT pa klu sgrub yab sras kyi gzhung gtso bor mdzad pa'i gdams pa dang rjes su bstan pa'i bstan bcos mang du mdzad /
de yang dang por yul phyogs ji ltar rigs pa rnams su zhu zhing gzhan gyi don mdzad pa las /
sa mo glang gi lo sha ba la smon lam chen mo mdzad cing /
'dus pa'i skye bo rnams la chos kyi snang ba yang bstsal nas /
lo de nyid la dge ldan rnam par rgyal ba'i gling btab /
de nas shing mo lug gi lo la 'on gyi bkra shis do khar  phebs nas sngags mtshan nyid kyi chos kyi 'khor lo mang du bskor /
sde snod 'dzin pa nyung rag shig bsdus nas dka' ba'i gnas rnams kyang gtan la phab /
zla ba gnyis lhag tsam zhig bzhugs nas /
slar dge ldan du phebs te phyi'i mchod khang dang nang du rin po che las grub pa'i sngags kyi dkyil 'khor legs par bzhengs /
sa mo phag gi lo la stod lungs kyi chab tshan la thegs /
de nas dpal 'bras spungs kyi gtsug @#sgrig pa po'i mchan /
dbus kun bde gling gi shing brkos par ma las /
@# "btsun gyi lung blangs nas bzlas bsnyen mdzad pa las ring por mi thogs par zhal mngon sum du gzigs te zhes pa nas /
de nas dpal 'bras spungs kyi gtsug" @# zhes pa'i bar gyi dum bu 'dir a mdo mdo smad chos grwa'i shing par las mi 'dra ba'i dum bu zhig byung ba 'di ltar /
"des bla ma stan gcig pa gzhon nu tshul khrims la gnang /
'di la jo stan thang ba zhes kyang bya /
dang por thang sag tu byon nas rab tu byung /
dbu ma tshig gsal bslabs /
dbu ma 'jug pa /
gsang sngags 'phags skor rnams gri'i lum par bslabs /
bla ma thar pa ba /
dpyal lo tsA ba la mngon pa gong 'og dang /
phar tshad bsdus gsum dang /
dus kyi 'khor lo'i sgrub 'grel gdams pa dang bcas pa /
phag mo dpyal gyi chos drug gshed dmar la sogs pa sngags kyi rgyud sgrub thabs mang du gsan /
de nas jo stan tshogs pa'i gseb na bzhugs kyi yod pa la gcong gis thebs nas bla ma  lung phran pa la gcod kyi gdams pa rnams zhus /
dur khrod gcig tu bsgoms pas sngar grang yang na dro yang na ba la /
der pho ba la rdo grang bslan /
chu 'khyags btungs /
gcer nyal byas /
na rga shi skyid la btang /
nyams len byas pas zhag bcu gcig la kha nas dri mi zhim pa zhig byung /
zhag bcu gnyis kyi nam phyed nas nad thams cad skyugs /
zhogs phyed tsa na sangs thon /
zla ba phyed na khrid tshar ba /
nad sol ba /
thugs dam 'khrungs pa dus gcig la byung /
gzhan yang tshad nad dang gnyal lhog dang thogs bcas thogs med kyi bdud ci byung yang na rga shi skyid la btang nas thog 'gel drag po byed cing nyams su blangs pas nad gdon thams cad rang zhi la song /
sems can la phan pa rgya chen po mdzad de skyam gyi gser lung du bzhugs so /
des bla ma bsam gtan dar la gnang /
khong yul g.ye'i zim shi phu /
yab sbor dbon seng dang yum jo mo bsam me gnyis kyi sras su sku 'khrungs /
sku na gzhon nu nas dad pa dang snying rje dang shes rab bsam gyis mi khyab pa mnga' /
bla ma jo stan pa'i sar rab tu byung nas gsang 'dus 'phags skor /
nA ro 'grel chen /
dbu ma tshig 'jug stong gsum /
do ha skor gsum /
spyod 'jug rnams mkhas par bslabs /
sbyor drug thar lo lugs /
rim lnga dmar khrid skor /
thugs rje chen po'i dmar khrid /
phyag chen gang gA ma /
blo sbyong /
gcod yul le'u lag gnang thems bka' rgya ma la sogs pa gcod skor  rnams tshang bar zhus /
nyams myong yang thad kar bskyangs /
gser lung du chos gsan 'phro la bsnyung nad drag pos blo bur du btab nas /
ri khrod cig tu skyol /
gcod byed gsungs pas /
grogs mched kun gyis gnyan khrod du khur nas bskyal /
der gcod bskyangs pas /
nyams myong skyes /
yang g.yam bzangs khri dpon byang nas phebs shing mar gdan drangs pa'i sar mjal 'gro dgongs nas byon pas shugs kyi lam kha cig tu gnam gdon car phog rgyab /
'byon ma shes pas zhabs tog pas khur nas lam zhogs kyi ri'u ril khrod gcig tu bskyal /
lha rje la rtsa bstan pas sman bcos la 'bungs na 'tsho e srid zer bas /
sman mi byed dge sbyor cig byed gsungs nas /
de nas gri mdo'i zhogs kyi brag phug gcig tu khur nas /
gdan drangs /
der yang lha rje bos pas da gsol ba mi thebs par 'dug zer /
khyed tsho nga'i tho phyir ma 'dug gsung nas bskrad de na dga' shi skyid la btang bas sang de nas cung dwangs /
de nas zhag gsum bzhi na g.yam bzangs ba'i khri chung 'od kyis lha rje khrid /
sha khog gsum bzhi khyer nas byon pas lha rjes rtsa bltas pas nad sol 'dug ngo mtshar che zer /
sku khams sngar bas bzang ba zhig byung /
thar pa gling ba la sgrol ma dkar mo'i tshe sgrub skor dang khrid chen brgyad sogs mang du zhus /
bla ma blo gros dpal ba la gsang 'dus /
gshed dmar /
rdo rje phreng ba la sogs kyi dbang /
sbyong rgyud la sogs pa'i rgyud kun gsan /
bla ma rin  chen seng ge ba la dus 'khor yongs rdzogs kyi dbang /
kye'i rdo rje'i yab bka' yum bka' lam 'bras cha lag dang bcas pa gsan /
dgung lo so gcig la bla ma jo stan pa'i gdan sar byon nas" /
@# lo nyi shu'i bar la nyan bshad dus bzhi'i chos ma chag par gsungs /
dmar ro? mtsho nag yar lha sham+bu la sogs pa'i gnyan khrod skor zhing gcod mdzad /
de nas g.ya' phag gi dus ma bde bas thugs cung ma bde bas ldan mkhar dga' ldan btab /
bla ma chos dpal dgon po la dus 'khor gyi dbang yongs rdzogs /
sbyor drug jo nang lugs /
u rgyan bsnyen sgrub la sogs mang du zhus /
drung chos rje ba la mkhan chen bu'i sbyor drug sron lugs /
gsang 'dus kyi dbang /
bshad bka' /
rim lnga'i dmar khrid nag khrid dang bcas pa la sogs pa mang du zhus /
bla ma rtogs ldan pa la ri chos skor bsnyen sgrub dang thabs lam gyi skor mang du zhus /
bsnyung ba sogs ci byung yang sman bcos rim gro mi mdzad par gcod 'ba' zhig mdzad /
dgon par ri mi 'babs la zhugs te snyan pas phyogs bcur khyab bo /
de la chos rje mi nyag pa rin chen rgyal mtshan gyis gsan /
de la thel chos sgong smen 'dor bas gsan no /
mo gcod kyi skabs so / /
pho gcod kyi skabs /
pho gcod du grags pa ni /
yar klungs kyi sma ra ser pos rgya gar  shar nub tu byon yang 'dod pa bzhin gyi chos ma byung bar /
de nas tshong pa dang 'grogs te bod du 'ongs ba'i lam du a tsa ra cig dang lhan du byung ste phyi nang gang yin ngo ma shes /
khong gi zla la dge bshes dngos grub bya ba yod pas de la chu shing gi mkhar ba'i loT bzhi la ri mo mang po yod pa cig yod pas /
a tsa ras 'dir thong dang gsung bas btang bas /
'di mu stegs rdzu 'phrul ston pa'i lag cha yin /
ngas kyang shes te dgos pa med gsung nas bcag a tsa ra zla bo la su yin dris pas dam pa yin zer /
der yid ches nas khong gnyis kyis chos zhus pas /
dngos grub la phyi'i snang ngan? du ma len bya ba la sogs pa'i gdams pa gsungs pas kho de la nges shes rnyed nas rtsa ba'i bla mar 'dzin /
sma re ser pos chos zhus pas khyod 'dod pa'i chos shig gzod 'ong gsung bas /
dam pa'i phyi bzhin 'brangs nas ldog stag ris su sleb /
dam pas 'gron khang cig tu bzhugs pa la /
byin rlabs zhu ba mang du byung /
khyad par mig long ba dang rna ba 'on pa sogs mang po 'phral la sos pas /
der skyo shAkya ye shes chos 'khor la byon pa'i phyir myang stod pa'i phyug po cig gi bu mdze mgo ma byung ba gnyis skyo la gtad nas yod pa /
skyo sku bsod kyis g.yengs nas byis pa'i khams la bskyed ma byung /
der dam pas nad 'phral du sos pa'i ngo mtshar 'dug pa thos nas /
skyos dam pa lang la byis pa lha 'dre'i za 'phro gnyis yod pas khyed kyis byin gyis rlob par zhu byas pas /
dam pa'i zhal nas /
sma ra ser po la khyod rang 'dod pa'i chos da 'ong gsung nas skyo dpon slob gsum /
sma ra ser po dang bzhi la gcod kyi gdams pa gnang /
gdams pa de la ming brul tsho drug pa zhes bya ba de yi ger btab /
zhal gdams yi ger ma btab /
byis pa gnyis kyis kyang nyams su blangs pas nad sos nas sgrub pa po re re byung /
skyos ni gzhan la ma spel bar rang gis nyams su blangs /
brgyud pa chad kyis dogs pas dbon po bsod nams bla ma gcig pu la gnang /
des khams la byon nas yar 'khor ba'i lam du labs sgron la brul tsho bzhi gnang /
sma ra ser pos kyang gzhan la ma spel bar hang bu'i phag mo dang gcod gnyis la rgyun gyi nyams len bya /
bgres khar rang gi nye gnas smyon pa be re la tshang bar gnang /
khyod rang nyams su longs la su la yang ma byin gsung /
de'i tshe lce ston dang phug ston gnyis phu thang na sha ston rdor 'dzin gyi grwa sa na yod pa la /
lce ston na ba la /
be re chos de la nyams len byed pa'i rgyus yod pas bsnyad pas /
sha ston na re /
khang la gdams pa zhur 'gro zer ba la /
ri khrod phug ston gyi zhal nas /
slob dpon chos 'phro bcad nas 'byon pa ga la 'ong /
nga nyams len pa yin pas gnang 'ong bas zhur 'gro yi zer /
rdor 'dzin gyi zhal nas /
'o na nga'i grogs po lce ston la zhu grogs tshol la /
khyed la dam pa nas brgyud pa'i shes rab kyi pha rol tu phyin pa'i gdams pa phyin ci ma log pa cig yod par 'dug bdag la de gnang bar zhu gyis la zhus shig zer /
bug ston gyis de kho na bzhin du byas nas zhus pas /
bla ma be re smyon pa'i zhal nas nga'i chos 'di su la yang rgyus med pa la khyod la 'dres bshad dam gsung /
yang khyed chos nyams su len nges shig yin nam gsung /
nyams su len pa lags zhus pas gzhung brul tshe drug ngo sprod zhal gdams dang bcas pa gnang /
de nas skyi tshang du nyams len mdzad cing bzhugs pa na slob dpon sha ston gyis mi btang byung bas phu thang du byon nas brul tsho gsum gsungs /
khams pa ston pa cig la brul tsho drug gnang /
de'i yig mkhan gyis kyang bris /
dus phyis rog shes rab 'od kyis ri khrod zhig po'i sar byon nas mtshan brjod dang phag mo dam pa'i lugs zhus pa'i tshe /
rnal 'byor pa yig mkhan de la gnas po bcol pas kho las gdams pa'i khungs chod de phug ston la zhus pas /
gcig gis 'brel na kun gyis 'brel cha rkyen sogs shig gsung nas brul tsho dang po gnang /
chos 'di? la ca? lag gzhan mi bdog gam zhus pas gdams pa kha yar yod de phu thang du sha ston rdor 'dzin la gsum las ma byin pas da tshang bar bshad na khong ma dgyes kyi dogs gsung /
khong la tshang bar gnang gsha' ba la zhus pas /
gdams pa zab ches pa dang /
khong gi de na mi mang po 'dug pa thams cad kyis yi ger 'bri bar 'dug pas kyang ma byin /
bla mar mi 'dzin par yi ge ci thob byed par 'dug pas kyang ma byin gsung /
bdag la gdams pa kha tshang ba cig gnang bar zhu byas pas /
khyed kyis 'gro ba la phan thogs par 'dug pas sbyin no gsung nas brul tsho drug pa zhal gdams dang bcas pa gnang nas /
da gdams pa la lhag ma lus pa gcig kyang med do gsung /
zhal gdams rnams yi ger ma 'debs shig gsung nas dgyes bzhin du gnang /
des sum ston ras pa la /
des bla ma gnyan ston la / /
yang ri khrod phug ston gyis skal ldan sras mo la /
des gtsang ston skyi tshang pa la /
des gnyan ston la /
des dbon po chos sdings pa dar ma shes rab la /
des skrig ston sangs rgyas la gnang ngo /
yang sum ston ras pas sangs rgyas ston pa la gnang /
des mkhas btsun gzhon nu grub man chad sngar bzhin no /
spyir gcod kyi skor 'di rnams shin tu khyab che la /
de las rnam thar lo rgyus kyi yi ge mthong ba dag bris pa yin no /
pho gcod kyi skabs so / /
kha rag pa'i skabs /
gangs can gyi skye bo 'di dag la gtsug gi nor bu gcig dang rna ba'i rgyan gnyis yod de /
gtsug gi nor bu ni padma saM b+ha ba'o /
rna ba'i rgyan gcig ni kha rag sgom chung yin la /
gnyis pa ni rje btsun mi la'o /
kha rag sgom chung ni /
gdams ngag gi rgyun chu bo gnyis 'dres gsol zhing sgrub pa rtse gcig pa'i rnal 'byor pa yin no /
de la gdams ngag gi rgyun  gcig ni a ro ye shes 'byung gnas las bab ste /
a ro ni sprul pa'i sku ste /
chu mig ring mo'i bye gseb tu bu chung du sprul nas bzhugs pa la /
lha btsun ma cig khams bseng du phyin pas mthong /
snying rje yang khyer phyin na yang kha byung gis dogs nas /
gnas gzhi'i dbon la 'di 'dra ba zhig 'dug smras pas /
'o na snying rje long la shog zer bas blangs /
ro 'dra bar nyal zhing kha nas a a zer bas a ror btags /
phyis 'gro shes nas dge 'dun chos spyod byed pa'i kun dga' ra bar phyin /
dge 'dun rnams na re /
a ro khyod 'dir ci byed zer ba la /
nga yang 'dir chos spyod byed byas pas /
khyod kyis chos shes sam zer ba la /
bdag gis chos mang po yang dag pa shes byas pas /
'o na 'di yang shes sam byas nas spyod 'jug gi gzhung gcig gtad pas /
legs par bton byung /
khyed la ma grags pa'i chos kyang shes zer nas a ro lugs kyi gdams ngag gi ming 'ga' zhig bton pas /
der dge 'dun thams cad ha las te /
a ro dang a ros te ye shes kyi 'byung gnas su gda' 'o zer bas /
mtshan ye shes 'byung gnas su chags /
des yun ring bar bzhugs nas gdams pa zab mos gdul bya rnams bskyangs nas 'gro ba'i don mdzad /
de'i slob ma yang khams kyi yang zi bon ston /
kha rag gi bru sha rgyal bu /
dbus kyi grum shing shes rab smon lam /
gtsang gi cog ro zangs dkar mdzod khur ro /
de las ya zi bon ston gyis dbus gtsang du byon nas  gtsang rgyan gong gi gru gu klog 'byung la bshad /
des bres chu bar gyi glan sgom tshul khrims snying po la bshad /
de ni /
ngas ro'i rna bar chos bshad na ro 'gul /
nam mkha'i bya la sgom btab na yang thebs zhes zer /
des rba sgom bsod nams rgyal mtshan la bshad /
de ni yul 'phan yul spras kyi 'jub /
jo bo chen po rje lha gcig dang mjal nas rtogs pa phul? bas dgyes te /
da khyod kyi de la byams pa dang snying rje'i snon ma cig thob la bsgoms /
bsgoms skyon byung na byams pa dang spyan ras gzigs 'chos pa la 'ong gi gsung /
jo bos bod kyi rtsom pa 'ga' re gziT pas dgyes rgyu tsam ma byung ba la /
a ro'i theg chen rnal 'byor gzigs pas /
'di tshig snyan ngag che don shin tu bzang gsung nas dgyes /
rba sgom de pu to ba'i yab kyi mchod gnas yin pa /
pu to bas r+wa sgreng du ma byon gong du khong la sgom gyi gdams pa zhus pas /
khong gi zhal nas /
thos pa en re ma byas pa'i sgom de yang mtshan khung bas phugs thag thung ba cig 'ong gi 'dug gsung /
phyis pu to ba dge bshes chen por gyur pa'i tshe na rba sgom gyi chos de ci 'dra zhig yin nam snyam du dgongs pa la /
mnal lam rtags can zhig byung bas /
rba sgom gyi chos de yang yang dag pa cig yin pa 'dug gsung /
de'i slob ma kha rag sgom chung ste /
de ni yul gtsang stod kyi du ? zhur bya ba na /
sgom pa dkon mchog rten bya ba la bu bal po dbang rdor /
de 'og shwa dbang r+wa /
de 'og sgom pa dbang phyug blo gros te  gsum yod pa las /
dbang phyug blo gros ni /
chung ngu nas dad pa che /
cis kyang rab tu 'byung dgos te snyam pa'i zhes bcad kyang yod pa /
be'u klu'i ye shes bya ba thod phu pa cig yod pas de la rdzogs chen gyi gdams pa mang du zhus nas /
'phyil phu'i sgom khang du sgom pa'i g.yog po bal po dbang rdor gyis byed kyi yod pa'i dus su /
brag dkar rtsi can la rba sgom bzhugs yod pa'i dus su jo bo bzang po gdams ngag can cig 'dug zer nas /
bal po dbang rdor gyis zhal bltar phyin pas mjal pa dang chos kyi gleng bslong byas pas jo bo gdams ngag can cig 'dug snyam nas mos pa cig byung /
dbang rdor gyis gtsang bu la lo rgyus bshad nas de'i rtsar 'deng byas pas phyag rten med zer /
mar tshud cig yod de phul bas chog byas nas 'grogs phyin /
gtsang bu dang rba sgom mjal ma thag nas thugs yid 'dres /
gdams pa zhus pas rab tu 'byung dgos zer bas /
lab so gnas su mar sgom la rab tu byung /
de nas rba sgom la gdams ngag skor gsum po zhus /
gzhan chos zhu ba 'ga' re'ang byung ba la bla mas gzhan rnams bkye /
gtsang bu gcig pu nye logs su bzhag rba sgom gyis zhag bdun mtshams bcad pas gshin rje gshed kyi zhal gzigs /
de'i bar rba sgom gyis g.ya' ma la yi ge bris te phyir bor ba rnams gtsang bus bklags /
der yon bdag gcig gis phye ya gnyis phul bas /
rba sgom gyi zhal nas /
bdud byung gsung nas bros pa'i phyags phyir byon /
dpon slob gnyis pos  r+wa sgreng du byon pas 'brom ston pa gshegs /
rnal 'byor pas tshogs skyong gi 'dug pa gtsang bu r+wa sgreng gi sgom chen rnams la mos par gyur pas /
rba sgom gyi zhal nas /
'di rnams bal gyi sgye'u bya ba yin /
sgom 'o skol dpon slob rang bzang gsung nas phyir byon /
de nas yar 'brog 'dab ma lung la lam gtod nas /
lho la yag pa rang 'bro'i can du byon nas der mi mang po la gdams pa btab /
mkhar chur 'byon bzhed pa la a ma na bas byon zer ba'i bang chen pa byung bas yul du byon /
a ma 'das zin 'dug ba lang bsad nas de'i gshid byed pa la skyo ba skyes nas rba sgom bzhud /
gtsang bus khong rnams kyi gshid gtong grogs byas nas rba sgom rjes bsnyegs te byon /
gzhu'i u skyu 'gul /
dgon par phebs pa na ro bsregs pa'i shul mthong bas /
'di su'i yin byas pas rba sgom gshegs pa'i yin zer bas mang du bshums /
de nas slar yang r+wa sgreng du byon /
dgon pa ba dang rnal 'byor pa la lo bdun brten /
dgon pa bas khyed kyi bla mas zhag bdun mtshams bcad pas gshin rje gshed kyi zhal mthong gsung bas mngon shes can du rtogs /
de nas gzhu mkhan brag gi phug par thugs dam yun ring du mdzad /
de'i tshe pu to ba dpon slob gzhu mkhan brag la bzhugs pas /
pu to ba'i zhal nas /
gtsang bu sgom chung de sgom sran che bar yod 'dug ste /
thos pa ma byas pas lam na cang 'chi'am gsung gi 'dug zer ba gsan nas pu to ba'i spyan  sngar? byon te /
blo ldog bzhi'i rtogs pa phul bas gnas brtan rgyal she bya ba na re /
nga khong gi de la dge ba'i bshes gnyen pas lan cig thob zer ba la /
de la lan mi thebs /
skyes bu smra ba'i seng ger song 'dug gsung nas bsnyen bkur byung ba thams cad kyi phud nas gtsang bu la skyel /
gtsang bus zhag gcig la byed pa'i chos de 'o skol dpon slob kyis lo gcig la mi nus gsung ba'i sngags pa chen po mdzad /
lan cig rnal 'byor pa be'u klu'i ye shes kyis dam tshig la bsgres nas /
nga na bas cis kyang byon bya ba byung bas /
pu to ba la phyag skyel du byon /
'bral mi phod pas gnyis ka la spyan chab byung /
'phan yul rgyal du phebs pa na chos zhu ba dang 'bul ba chen po yang byung /
de nas bla ma kha rag tu byon nas be'u klu'i ye shes la zhabs tog bag tsam cig byas nas /
kha rag phug pa nag por thugs dam mdzad /
snyan pas phyogs thams cad du khyab pas tshogs pa stong tsam 'dus /
re shig na de yang rnam g.yeng du dgongs te tshogs pa bkye nas dpon slob nyung shas shig mdzad de lo mang por bzhuT pa'i mthar ston mo bzang ba zhig mdzad de /
'di tha ma'i zas yin no gsung zhing /
nga shi ba'i dus su phung po 'di ri rtser skyol la nga'i rjes su rten bzhengs pa sogs ma byed cig gsung nas sku gshegs /
spur kha rag gi rtse la bskyal bas rnal 'byor pa cig gis phyag ya gcig gris bcad pas kho de rang du shi /
kha rag pa'i slob ma lho ba d+harma skyabs dang rngul ston rdo brje rin chen gnyis  las /
lho ba ni /
yul la yag smon mda' pa /
rong ba chos bzang gi spyan sngar chos mang du gsan /
rab tu byung nas ba dkar 'bring ston la bslab phyogs dang byams chos la sogs pa'i chos mang du gsan /
yol chos dbang la yang gdams ngag mang du zhus /
kha rag pa'i rtsar byon nas mar tshud phul /
gdams ngag gi zhu ba mdzad pas de ma thag sgo bsdams /
gdams ngag can gzhan na mang du yod pa zhus gsung nas lho bas bal po dbang rdor gyi sar lo gsum bzhugs /
de nas gtsang bu'i zhal nas /
lho ba de ma song ngam gsung /
'o na 'dir khrid la shog gsung nas gdams pa rnams tshang bar gnang /
lo lnga 'grogs /
de la yang snyan pa che bas yar sregs rgya dman la sogs pa'i ston chen rnams dang /
myang sgom rgod po /
myang sgom dkar po /
myang sgom zhig po chos she ste /
myang sgom mched gsum la sogs pa mang du byung ngo /
rngul ston gyis kyang gdams ngag mang du mkhyen pa zhig kha rag pa dang mjal bas ston pa des chos byas na 'ong bar 'dug gsung ba thos nas /
ngas chos mang du shes pa la de 'dra gsung ba ci yin snyam pa la /
phyis skor gsum gyi gdams pa zhus nas nyams su blangs pas gsung de bden par go ste /
kha rag nas yar 'brog la byon no /
de ltar na gdams pa'i chu bo cig ni jo bo rje'i gdams pa r+wa sgreng nas bab pa de yin te /
kha rag pas de gnyis bsres nas byang chub sems sbyong zhes bya bar mtshan gsol /
kha rag skor gsum du yang  grags nas shin tu dar bar gyur to /
a ro nyid kyi brgyud pa ni /
rba sgom gyis gtsang rong gi dam pa 'dzi sgom /
des yar 'brog gi bar sgom chen /
des yul chos kyi jo mo myang mo /
des skyi mkhar ba'i lha rje lha khang pa /
des dbus pa ston shAka des zhig po bdud rtsi la gnang nas brgyud pa mang du 'phel lo /
kha rag pa'i skabs so / /
pha deb ther sngon po las /
thugs rje chen po'i skor dang /
rdo rje phreng ba sogs kyi skabs bzhugs so / /
dum bu bcu bzhi pa /
thugs rje chen po'i skor dang rdo rje phreng ba sogs kyi skabs /
thugs rje chen po dpal mo lugs kyi brgyud pa'i skabs /
rgya'i yul ni byang chub sems dpa' 'jam pa'i dbyangs kyis gzung ba bzhin du /
bod kyi yul 'di ni byang chub sems dpa' sems dpa' chen po 'phags pa spyan ras gzigs dbang phyug gis rjes su bskyangs pa yin te /
de'i byin gyis rlabs kyis bu chung yan chod /
skyes pa dang bud med /
rab tu byung ba dang bcas pa thams cad kyi kha nas ma Ni'i sgra rang grag pa 'di yin no /
de bas na 'dod pa'i lha la gsol ba btab pas byin rlabs byung ba yang spyan ras gzigs nyid la brten na myur la /
spyan ras gziT nyid rgyal po'i cha byad du sprul pa'i srong btsan sgam pos bsgrubs pa'i lha dang gtsug lag khang rnams kyang bod kyis mchod par bya ba'i snying po yin zhing /
rgyal po bzhugs pa'i pho brang byung ba'i ri la yang po ta la zhes ming du chags so /
rgyal po'i gsung las byung ba'i sngags kyi gdams pa la brten nas  gshin rje gshed la sogs pa'i grub pa thob pa yang mang du byung bar grags mod /
ding sang de'i chos la brten pa'i slob dpon gyi 'grel pa mi snang yang /
sgrub pa'i thabs kyi yi ge'i cha shas ni da dung gnas so /
spyan ras gzigs kyi sgrub pa'i skor gter du sbas pa grub thob dngos grub kyis bton nas /
spa rnams dgon par rog shes rab 'od kyis zhus /
des rang gi sras dang slob ma rnams la rim par brgyud do /
yang grub thob dngos grub la sprul sku myang ston gyis zhus /
des bla ma ras pa mi bskyod rdo rje /
bla ma shAkya seng ge bzang po /
lha rje dge ba 'bum /
lcam mo ye shes mchog byang sems chu sgom /
mtha' bzhi bya bral /
bsod nams seng ge /
bkra shis rgyal mtshan /
bla ma blo gros rgyal mtshan /
de gnyis ka la bla ma bsod nams bzang po /
des rgod phrug grags pa 'byung gnas la 'o /
thugs rje chen po rgyal ba rgya mtsho /
snang ba mtha' yas /
thugs rje chen po /
padma 'byung gnas /
b+hang+ga la'i phag mo /
ti pu pa /
ras chung pa /
zangs ri ras pa /
sangs rgyas ras chen /
spom brag pa /
karma pa shi /
grub chen u rgyan pa /
rang byung rdo rje /
khams chen rgan lhas pa /
stag ston gzhon nu dar /
bag ston gzhon tshul ba /
mkhan chen shes rab rdo rje /
chos sgo ba chos dpal shes rab /
rgod phrug pa grags pa 'byung gnas te gzhan yang brgyud pa mang ngo /
yar klungs lo tsA ba grags pa rgyal mtshan las byung ba'i rigs kyi 'jig rten  mgon po zhes bya ba'i mngon par rtogs pa dbang dang bcas pa dang /
rgyud sho lo ka lnga bcu pa 'grel pa dang bcas pa lo tsA ba dus 'khor ba bsod she la gnang nas de las brgyud pa mang ngo /
kha che'i paN+Ti ta su ma ni shrIs bu ston la bshad pa'i padma dra ba'i chos skor yang thugs rje chen po'i chos skor ro /
spyan ras gzigs nyid kyi sprul pa grub pa thob pa'i skyes bus gsungs pa'i chos rnams ji ltar brgyud pa'i tshul yang /
spyan ras gzigs nyid yin par rtsod pa med pa'i byang chub sems dpa' zla ba rgyal mtshan zhes bya bas byang chub tu sems bskyed pa'i cho gas bslab pa la bkod pa dang /
dbu ma'i ting nge 'dzin sgom pa'i rim pa la sogs pa gzhan yang yod mod kyi /
bsnyung bar gnas pa'i cho ga la brten nas 'phags pa mnyes par byed pa'i rim pa ni /
'phags pas dngos su byin gyis brlabs pa'i dge slong ma dpal mo dang /
des byin gyis brlabs pa'i paN+Ti ta ye shes bzang po dang /
des byin gyis brlabs pa'i bal po be nya ba rnams ni grub thob sha stag yin la /
de la byang chub sems dpa' zla ba rgyal mtshan gyis gsan /
de ni spyan ras gziT nyid yin par gzhan dag yid ches pa'i tshul ni /
bal po'i bde mchog gi lha khang du mkha' 'gro mang po byung ba /
de'i dkon gnyer gyis mthong nas khyed rnams gang nas 'ongs /
ci byed byas pas /
li kha ra shing 'phel nas 'ongs /
li kha ra shing 'phel gyi spyan ras gzigs nyid 'di na bzhuT pa la mchod pa byed du 'ongs zer /
de  su yin byas pas byang sems zla rgyal yin zer ba dang /
ong po lo tsA bas 'phags pa wa ti'i lha khang du nyal ba na zla ba rgyal mtshan 'phags pa nyid yin par wa tis lung bstan pa la sogs pas gzod skye bo mang po yid ches par gyur /
zla ba rgyal mtshan gyis sems can rnams kyi sdig pa sbyong ba la ci phan gzigs pas /
'phags pa spyan ras gzigs dbang phyug gi drung du bsnyung ba gnas pa? lan cig byas pas kyang sdig pa chen po zad nas mi'i lus thob /
mthar bde ba can du 'gro ba la sogs pa'i gtam mang du yod pa rnams ma spros so /
bla ma sa chen gyis zla ba rgyal mtshan gyi nye gnas yun ring du mdzad pas nam gyi tshe byon pa des shes la /
'gro ba'i mgon po dpal phag mo gru pa dang /
grub thob la yag pa'i yang bla ma yin no /
de la grub thob nyid phug pas 'phags pa'i sgrub thabs rnams zhus pa yin te /
pha ma zhang zhung ba /
la stod du 'ongs pa'i tshe stag bde seng ge lung du shing pho khyi la 'khrungs /
pha mas rigs 'tshol 'gro zer nas spu hrangs su gzhon nu la khyer /
lo bdun tsam lon? nas las 'bras la nges pa rnyed /
bcu bzhi la dbus su byon nas zangs dkar lo tsA ba'i sar bo dong gzugs par byon nas /
khyung la rab tu byung nas mtshan chos kyi grags par btags /
jo bo 'bum phrag gsum pa la chos zla ba cig nyan /
zangs dkar gyi drung du lo drug bzhugs nas bde mchog la sogs zhus /
chu mig ring mor gza' mi mdzad /
mnga' ris 'jam dbyangs lho brag tu byon pa la bsnyen  par rdzogs /
'bre shes rab 'bar la sher phyin nyan /
tshar bco lnga bshad /
dge bshes dkon mkhar la zur chos nyan /
khyung la dbu tshad /
rgya dmar la zur chos gsan /
ngur smrig pa chen po la mngon pa /
stag tshal gyi mar pa lo tsA la byams chos zhus zer te do ba yin /
dge bshes lcang ra ba la btsan lugs kyi byams chos /
spa tshab lo tsA la rigs tshogs /
dge bshes gshen la tsa lo tsA ba'i chos drug mnga' ris skyi ston la spu hrangs lo chung gi bde mchog la soT /
rngog gzhung pa la dgyes rdor /
dpyal kun dga' rdo rje dang snubs phag mo lung ba la dgyes rdor dang phag mo /
mtha' bzhi la sngags dang 'dul ba /
de dag gi bar skabs su yang byang sems zla rgyal gyi nye gnas mdzad cing chos mang du gsan /
rgya chu mig pa bla ma lto pa la yang mang du gsan /
'khon gad pa kIrti la rim lnga'i khrid /
lha rje gtsang shod pa la phyag chen /
bal bo a su la phyag chen snying po'i skor /
sne'u zur ba'i drung du bka' gdams /
dwags po lha rje'i drung du nA ro chos drug se mkhar chung ba'i nye gnas phar sgom la lam 'bras zhus /
spyir rnying ma mnyan /
gsar ma'i chos ma nyan pa med gsung /
de nas rta sgo'i gangs la lo ril po brgyad /
dbyar re dgun re bsdad pa drug ste lo bcu bzhi bsgoms /
mngon par shes pa shar /
rta sgo'i lha btsan gyis chos zhus nas srog snying phul /
der bzhugs ring la jo pad kyis g.yog byas /
de nas ldog tu byon nas slob dpon ldog  pa'i zhal nas khyod la mngon shes yod dam gsung /
slob dpon la rdzun byar mi rung snyam nas yod zhus /
grong pa ci byed dang khong rang gi lag na ci yod kyang 'drir byung bas /
gsal por zhus pas thugs ches nas /
da dung sher phyin gsung sgrogs gsung bas sdud pa la zhal ton mdzad /
nam mkha'i khams kyi rang bzhin de yang pha mtha' med /
ces bya ba'i skabs su sngar dang mi 'dra ba'i ting nge 'dzin skyes nas de phyin chad mnyam rjes med gsung /
de nas nyid phug tu bzhugs /
bsnyung gnas dang klog 'don la sogs pa la rgyun du brtson par mdzad /
de'i tshe rang dang gzhan la shar ba'i dag snang la'ang grangs med /
gzhan don rgya chen po mdzad nas dgu bcu rtsa gsum pa me pho rta la gshegs /
de'i slob ma sru pa rdo rje rgyal po ni /
'khrungs yul sru yul sgang pa /
lo bdun nas 'bri klog tshar /
nyid phug tu bsnyung gnas la phyin pa'i dge bsnyen cig gis bla ma'i gsol ras dang khrus chu byin pas 'gro snying 'dod de nying phug pa'i spyan sngar phyin pas /
nying phug pa'i zhal nas /
khye'u 'dis rgyal ba'i sras kyi gdung 'dzin pa cig 'ong gsung nas /
pang du blangs dgyes par mdzad /
dge bsnyen nas bsnyen rdzogs kyi bar du mdzad /
mdo rtsa mkhas par mkhyen /
de nas ma shi'i bar du bsnyung gnas byed par zhus pas bla ma dgyes nas zla ba rgyal mtshan gyi thugs dam shel gyi spyan ras gzigs cig kyang gnang /
der bsnyung gnas bcad nas lo hril po lnga mdzad pas 'phags pa'i zhal gzigs /
nub cig gi rmi lam na 'od dpag med dang sman bla la sogs pa sangs rgyas dang byang chub sems dpa' mang pos bskor ba'i dbus na khong rang reng bu cig byed kyi 'dug pas /
de rnams na re /
nged rnams su yid du 'ong ba cig gi bu gyis gsung bas /
'khor de'i dbus na khye'u dkar po lang tsho dar la bab pa cig 'dug pa de na re /
'dis skye ba bcu bdun du nga la las 'brel bzhag pas nga'i bu'o gsung nas 'od zer thams cad khong rang la thim byung ba dang mnal sad /
de nas gshegs khar zhang ston dgra 'jigs kyis gdan sa gzung nas gshegs /
gdung sbyangs pas thugs rje chen po'i sku mang du byon zhing ring bsrel kyang mang du byon no /
de'i slob ma zhang ston yin te /
'khrungs yul srug gan pa ba /
'khrungs pa'i dus su 'brug sgra chen po nas glog dang g.yo ba byung bas /
dgra cig yod pa na re /
'di 'dra 'ong ba 'jigs zer bas dgra 'jigs su btags /
lo bdun pa la yi ge bslabs /
sru ba la rab tu byung nas shin tu btsun par gyur /
de nas sa skyar tshad ma sde bdun bslabs nas lo nyi shu rtsa gsum pa la grwa skor mdzad pas mkhas par grags pa byung /
de nas byams chos lnga /
sa sde lnga /
mngon pa gong 'og rnams la sbyangs /
dge bshes zhing mo che ba'i sar byon pas mkhan po mdzad la ston pa'i bya ba mdzod gsung nas kun spyod gnang /
mkhan po mdzad pas bstan pa la phan che bar byung /
'dul ba lung thugs las gsungs pas grwa pa lnga brgya re 'dus /
thugs  dam gyi mthil sman bla dang sgrol ma la mdzad pas byang chub sems dpa'i dus tha ma'i sems can la 'di phan pas /
'phags pa'i chos 'di bsgrubs gsung nas bsgrubs pas sgrol ma'i zhal gzigs /
nam phyed na sman bla zhal gziT /
nam langs khar spyan ras gzigs phyag stong spyan stong pa gzigs /
dbang bskur lung bstan /
de nas sru ba'i drung du bdag ri la 'gro zhus pas /
da dung gdan sa lo gsum gyis gsung nas shel gyi spyan ras gzigs gnang /
de nas lo gsum song ba dang gdan sa dge bshes byang yes la gtad nas /
lung ba'i phu'i rdza rin chen spungs pa la sus kyang mi rnyed par zla ba gsum du bsnyung gnas mdzad /
zla ba bdun rgyun gcod mdzad /
snga dro nub ri dang phyi dro sru'i rdza gseb tu 'phur gyi nyi ma bsro ba la gshegs pa dang /
srus chu la phyag mkhar rgyab nas nyin phyed tsam sgyur ba la sogs rdzu 'phrul kyang bstan /
sku 'da' khar thugs ma tshig par 'ong bas 'ga' rong du skyol /
ljags 'byon pas don mo rir skyol gsung nas dgung lo drug cu rtsa gcig pa la gshegs pa'i gdung sbyangs pas ring srel bre gang byon no /
des mkhan chen rtsi 'dul ba thugs rje byang chub la gnang ste /
de ni gzhon nu la rab tu byung /
spyir chos dang khyad par phar phyin la mkhas par gyur /
mkhas btsun bzang gsum gyi snyan grags che bas gtsug lag khang rtsig pa dang dge 'dun gyi sde btsugs /
grwa rgyags dang tshul 'dzugs la sogs mdzad pas dge 'dun stong lhag tsam 'dus /
spyir chos thams cad la mkhas kyang gtso bo 'dul ba la mdzad pas tshul khrims kyi dri phun sum tshogs pa mnga' /
thugs dam gyi mthil sman bla dang sgrol ma la mdzad pa la /
nub cig mnal lam du /
bud med cig byung nas rigs kyi bu /
dus gsum gyi sangs rgyas thams cad kyi ngo bo spyan ras gzigs yin pas /
nang par ldog long du zhang ston dgra 'jigs la thugs bskyed gsung bar yod pas lung zhus /
'gro don 'ong gsung nas mi snang bar gyur /
de nas zhang ston dang mjal thuD? bskyed kyang zhus bcu gcig zhal gyi lung lag len sgrub thabs bsnyen tshad dang bcas pa gnang /
shin tu mnyes pa bsnyung gnas stong phrag gcig gi dam bca' mdzad pa las sum brgya song ba'i tshe sa ga'i tshes bcu drug gi nyin thugs rje chen po'i zhal gzigs /
gsung byon /
de nas yang yang zhal mjal te sems can du ma smin cing grol bar mdzad do /
de nas ldog long ba shAkya byang chub la gnang ste /
'khrungs yul ldog smad /
lo bdun pa la rab tu byung /
bco lnga pa la phar phyin dang 'dul ba mkhyen nas sbrags bshad mdzad /
khyad par 'dul ba la mkhas /
sman bla dang sgrol ma la thugs dam mdzad /
seng ldeng nags sgrol gyi zhal gzigs nas ldog stod kyi dgon pa 'debs par lung bstan /
rtsi 'dul gyi sar song la 'phaD pa'i sgrub thabs zhus shig par yang lung bstan pa bzhin sang nam nangs 'phral du byon nas zhal mjal lung zhus /
grangs bsnyen nyer gcig nga rang gi sar thong gsung nas  bzhugs /
de nas sku bsod skyes nas phar 'dul gyi bshad sar byed pa nyi shu rtsa re lo re bzhin byung /
bsnyung gnas stong phrag lnga'i dam bca' mdzad pas /
sum brgya thengs pa'i dngos gzhi'i nub mo 'od zer dkar po cig mdun na 'dug pa la /
lag pas 'jus pas khos phar khyer nas po ta lar sleb /
'phags pa'i gsung gis rigs kyi bu 'ongs ba legs so gsung nas 'od zer dkar po cig snying gar thim pas lus bde bas gang /
ma shi bar la sems can gyi don gyis /
shi nas ngas 'bod du btang gsung ba dang mnal sad do /
nyin mo sde snod kyi bshad pa dang gang la gang mos kyi chos mdzad /
mtshan mo ni 'phags pa'i drung du chos gsan /
ting nge 'dzin grangs med pa mngon du mdzad do /
de'i slob ma mkhan chen chu bzangs pa byang chub 'bar yin te /
de ni mus kyi ngang dkar du 'khrungs /
lo bcu gcig la ldog long pa la dge bsnyen zhus /
de nas rab tu byung ste spyod 'jug dang dbu ma la sbyangs /
nyi shu pa la bsnyen par rdzogs /
nub gcig gi mnal lam du mi dkar po cig byung nas /
khyod dang nga la las 'brel yod pas nga dang khyad med pa'i ldog long pa la lung sgrub thabs zhus gsung nas gshegs /
sang ldog long pa'i spyan sngar 'byon nas lo rgyus zhus pas /
'phaD pa yin skyabs su mchi /
nga la yang rmi lam cig byung gsung nas lung sgrub thabs lag len dang bcas pa gnang /
bde ba can du bsnyung gnas brgya rtsa gcig byas nas 'gro zhus pas /
da  dung 'phags pa'i zhal gzigs gzigs su sdod gsung /
yun rings song yang 'gro zhus pas /
khyod dang gzhan mi 'dra bas rem la bsgrubs gsung pas /
sum brgya song ba'i tshe tshes bco lnga'i nub nam phyed yol ba dang nang thams cad 'od kyis gang byung bas /
mig 'khrul pa yin nam snyam nas gzigs pas 'phags pa 'khor bka' gdams brgyud pas bskor ba gzigs /
sang de ldog long pa'i drung du phyag btsal bas /
bu 'dang sems dga' 'am gsung /
bdag sems spros pa las rnam par grol zhus pas /
da gar dgyes par bzhud la sems can gyi don mdzod gsung /
der mus su byon pas sku bsod skyed nas zla re la bsnyung gnas sgrub pa chen po re mdzad /
yi dam mang po'i zhal gzigs nas dgung lo brgyad cu rtsa brgyad pa la gsheD so /
gdung sbyangs pas lha sku dang ring bsrel mang du byon no /
des snyag phu pa bsod nams dbang phyug la gnang ste /
mus dang ma gling skyar 'khrungs /
lo lnga la dge bsnyen mdzad nas klog yig bslabs /
bcu gcig pa la mkhan chen shAkya mgon dang slob dpon 'od zer rtse mo las rab tu byung /
bcu gsum pa la ldog long du mkhan chen kun rgyal dang zur chos zhang ston 'gyur med dpal la sogs la mdo rtsa ba bslabs /
mus chen pa'i drung du byams chos lnga la sbyangs /
slob dpon byang seng la rnam nges /
slob dpon shes rab ral gri la rnam 'grel dang sa sde zhus nas grwa skor kyang mdzad /
mnal lam du bud med gcig na re /
khyod la tshe zhag bdun las med zer ba byung bas /
mkhan chen chu bzangs pa'i gsung nas /
tshe sgrub tu bsnyung gnas zab gsung nas byas pas sku tshe bsrings /
mkhan chen chu bzang ba las bsnyen par rdzogs /
bka' gdams kyi chos mang du gsan /
mus gle lung du gro mo che'i gdan sa lo lnga mdzad /
chos rje nyan chen pa la lam 'bras dang dam pa'i chos skor la sogs zhus /
slob dpon grags tshul la phyi nang gi dkyil 'khor sgrub thabs mang du zhus /
sa ga'i zla ba la bsnyung gnas lo gsum mdzad /
de rjes yon bdag rnams kyis snyag phu'i dgon pa brtsigs nas phul /
rtsa ba'i bla ma nyan chen pa /
chu bzangs pa /
mus chen pa /
rgyal mtshan dpal rnams la mdzad /
gzhan yang bla ma bzhi bcu rtsa gnyis kyi zhabs la gtugs /
'phags pa'i phrin las dar bar bzhed nas bsnyung gnas khri tsho gcig bya bar bzhed nas stong phrag gnyis thengs pa dang cha rkyen rnams zad pa dang /
rmi lam bzang bar byung nas slar yang yo byad rnams 'phel nas /
lo gsum gyi khongs su bsnyung gnas thengs /
gzhan yang bsnyung gnas kyi phrin las dpag tu med pa spel /
gzhan gyi dag snang la spyan ras gzigs su mthong ba'ang grangs med pa byung /
dgung lo drug cu rtsa brgyad pa phag lo la gshegs /
de'i slob ma mkhan chen rin po che bsod nams bzang po yin te /
de'i yab dang yum dang rab tu byung zhing bsnyen par rdzogs pa'i tshigs snga phyi'i rim pa dang /
sku na gzhon pa'i dus su  longs spyod ji lta bu dang ldan pa sogs ni gzhan du shes par bya zhing /
rab tu byung nas ji srid 'tsho'i bar du spyir tshul khrims dang ldan pa rnams kyi gtso bo yin /
khyad par du stan gcig dang rdor dkar gyi dam bca' ba sku bgres pa la sogs pa'i snyad ci yang med par sku tshe dang 'grogs /
mkhas pa'i yon tan nya dpon po kun dga' dpal la sogs pa'i mkhas pa mang po bsten nas dam pa'i chos 'dul ba gzhir gzung ba'i mtshan nyid kyi sde snod dang /
dpal dus kyi 'khor los gtso byas pa'i gsang sngags kyi phyogs la mkhas pa'i phul du phyin /
rtsod pa na mkhas pa chen po g.yag phrug sangs rgyas dpal la sogs pas kyang mi bzlogs /
yi dam du ma'i zhal gzigs /
yan lag drug la sogs pa'i rdzogs pa'i rim pa'i ting nge 'dzin la mnga' brnyes pas chos rje phyogs las rnam par rgyal ba'i slob ma'i gtso bor gyur /
dgung lo brgyad cu lhag tsam na 'chi ltas kyi rnam pa byung ba la rlung sbyor zla ba gcig mdzad pas legs par sku tshe bsrings te 'khrungs lo lcags mo sbrul /
dgu bcu rtsa gsum pa chu mo glang gi lo la mnyel ba med par gshegs /
bu slob kyang chos rje de bzhin gshegs pa dang mthong ba don ldan dang bcas pa'i 'dren pa? mdzad /
smra ba'i seng ge rong ston la sogs pa'i mkhas pa dpag tu med pa yang me tog la bung ba bzhin du 'du /
'phral gyi longs spyod ni rnam thos kyi bus ji ltar bzhed pa bzhin du sgrub /
dbang grags pa rgyal mtshan la sogs pa'i che dgu  thams cad kyis ni zhabs spyi bor len /
grub pa'i dbang phyug dpal nags kyi rin chen yang bod na rnal 'byor pa 'di kho na bzang zhes gsung /
de lta bu'i dge ba'i bshes gnyen chen po des 'phags pa spyan ras gzigs dbang phyug gi sgrub gzhung phyag len rnams 'phags pa'i gnas brtan chen po bsod nams dar la gnang /
des kyang dge slong gi bslab pa rnam par dag pa la gnas /
sems byang chub kyi mchog tu bskyed /
'dod pa chung ba dang chog shes pa rnams kyi gtso bo byas /
'phags pa spyan ras gzigs kyi sgrub pa la rgyun du gnas pas /
de'i rjes su 'brang ba'i rab tu byung ba yang mang du byung bas ding sang dbus 'phags dang gtsang 'phags shes bya ba'i sde gnyis su chags /
bco lnga tsam dang bcu re tsam dang /
mtha' nga lnga re tsam 'dus pa'i sde phran gyis ni dwags kong /
dbus g.yor /
la stod lho byang thams cad du khyab snang bas bstan pa la phan shin tu che'o /
thugs rje chen po dpal mo lugs kyi brgyud pa'i skabs so /
don zhags dmar khrid zla rgyal lugs kyi skabs /
yang 'phags pa don yod zhags pa'i sgrub pa'i brgyud pa ni /
paN+Di ta e ra pa ti zhes bya ba rgya gar lho phyogs pa yin pa zhig rgya gar lho phyogs na dad pa'i stobs kyi gtsug lag khang zhes bya ba zhig yod par phyin nas /
rab tu byung nas rig pa'i gnas mtha' dag mkhyen pa'i paN+Di ta chen por gyur  pa zhig rang gi yul du 'ongs nas ma la chos bstan nas der khang pa cig gi steng thog tu bcags pas so phag gi dum bu zhig lhung ba ma'i mgo la phog nas shi /
'di 'dra ba'i rigs la srog gcod pa'i dngos gzhi ni mi 'ong ste /
slob dpon ar+ya de bas /
sems kyi sgrib sbyong du /
dge slong gis ni pha rgan la /
myur 'dong zhes ni bskul gyur te /
phul bas shi bar gyur kyang ni /
pham par 'gyur ba ma yin no /
zhes gsungs bas so /
'on kyang stabs nyes pas nyes pa de sbyang ba'i phyir don yod zhags pa'i sgrub pa zla ba drug tu byas pas rtags gang yang ma byung /
de lta bu lan gnyis su byas pas kyang rtags ma byung /
gsum du byas pas kyang ma byung ba la /
der tsan dan gyi phreng ba cig phyag tu gzung nas hri trai lo kya'i sngags bzlas pa'i 'phro la gnyid du song bas lag nas phreng ba yang shor /
gnyid sad pa na sa gzhi thams cad mdangs dang 'od kyis khyab /
me tog dang spos chu'i char bab /
de nas phyogs rnams su bltas pas ci yang ma mthong /
rang nyid 'dug pa'i shing sdong la bltas pas don yod zhags pa lha lnga shing sdong la gsal bar byon 'dug pas /
'phags pa thugs rje re chung /
nga sgrib pa che zhus pas /
nga dang khyod 'bral ma myong gsung nas chos mang du gsungs shing /
de nas gzung ste ji ltar 'dod pas chos gsan chog par gyur /
der yul gzhan du phyin nas 'phags pa'i chos spel dgos snyam pa la /
ma bsad pa'i sdig can yin zer nas mi rnams kyis ma mnyan pas /
dpal bI ru ba la sogs pa'i grub thob mang du 'dus nas khong la chos gsan pas yul de'i rgyal pos khyed rnams grub pa thob kyang sdig can 'di 'dra ba la chos zhu ba byas pas /
grub thob rnams kyis 'di grub thob rnams kyi gtso bo yin sngar gyi de thams cad 'phags pa'i rnam 'phrul yin gsungs pas /
der rgyal pos kyang bshags pa phul nas thams cad dad par gyur /
g.yog dge bsnyen cig yod pas zhus pas de'i don du don zhags kyi sgrub thabs kyang mdzad /
e ra pa tis /
lho phyogs kyi rigs ngan rnal 'byor pa la gnang /
de ni grub pa thob pas gru pas gang+gA la gru ma btang bas kha TwAng+ga chu bo la rgyab pas gang+gA bad kyis chad pa cig yin /
de la paN+Di ta don yod rdo rje rdo rje gdan pas zhus /
yang paN+Di ta d+harma ka pA las thugs rje chen po la gsan /
des bde mchog gi grub pa thob pa bsod snyoms pa chen po la bshad /
des don yod rdo rje la bshad /
don yod rdo rje ni rdo rje gdan pa che ba'i mtshan te /
des bla? ma ba ri la bshad /
yang /
kha sarba Ni'i gtsug lag khang na 'phags pa'i spyan 'dren la bo dge bsnyen des 'phags pa'i bsnyen bkur byed pa la /
de gshegs rjes su 'phags pa'i dge bsnyen gzhan zhig yod pa de la 'phags pas khyod rab tu byung zhig ces lung bstan /
des dge bsnyen gzhan zhig 'phags pa'i g.yog tu bzhag ste bi kra ma shI lar phyin nas rab tu byung zhing bsnyen par rdzogs /
mtshan ni shI la A ka ra zhes bya /
des paN+Di ta bai ro tsa na la bshad /
des ba ri  la bshad /
yang paN+Di ta chos ston zhes bya ba zhig gis kha sar+pa Nir 'phags pa la mchod pa byas pas rmi lam du chos gsungs /
phyis mngon sum du yang chos bstan /
des paN+Di ta don yod rdo rje la gsungs /
des ba ri la bstan te /
ba ri ni 'khrungs yul khams pa sdom tshang /
lcags pho 'brug la 'khrungs /
lo 'di la rje btsun mi la yang 'khrungs /
khams su kha che'i paN+Di ta cig byon pas mngon pa dang zhal gnyis ma chung ba gsan /
rgya gar du 'byon bzhed pas gser srang bdun cu lhag cig rnyed pa khyer nas dbus su byon pas /
lo bco lnga lon pa la jo bo rje dang snye thang du mjal /
byin brlabs zhus pas rdo rje gdan pa'i sar song zhig bar chad mi 'ong gsung nas lung bstan /
la stod dpal thang la byon pas bshas lug brgya tsam ded byung bas /
snying rje skyes byung bas gser zho res blus nas gnas gzhi cig tu tshe thar du phul /
bal por phebs nas rgya gar du 'gro ba la 'jigs pa dang bcas shing lam thag thung ba dang /
'jigs pa med cing lam thag ring ba gnyis yod pa las /
lam thag nye ba la 'jigs pa mi 'ong ba'i yi dam gyi lung bstan byung /
sang gang+gA brgal ba'i do nub rmi lam du spyan ras gzigs phyag bzhi pa cig gzigs /
ko sa la gra mar tsa mi dang mjal /
gser zho re'i phyag rten lan gnyis su phul /
khong gis bi shwa karmas bzos /
sangs rgyas kyis rab gnas gnang ba'i sku gcig bstan byung bas rmi lam dang mthun par byung /
de mthong  bas ting nge 'dzin bzang po skyes /
de nas rgya gar du bzhugs ring rnams su 'phags pa byon nas gtam mang po gsung ba rgyun par byung /
rnal 'byor ma yang zhal ston du 'ongs pa yang phyir log zer ba cig kyang byung /
'phaD pa bshum pa cig kyang byon /
ci nyes zhus pas shing stan can gyis btson drug cu gzung nas de rnams btson dong du sbrul dang sbal pa la sogs pas gtses shing nyen nas skad ngan 'don gyi 'dug pas snying rje gsungs bas /
sang de kha ltar 'dug nas rgyal po la gser srang gang 'bul btson rnams thong zhus pas /
mi re la gser srang re ma byung na mi gtong zer bas gser srang drug cus btson rnams bton /
sbrul gyis rmas pa la sogs pa'i nad pa rnams gso ba'i thabs sman pa bos nas /
de la gser srang gang byin pas byang chub sems dpa'i grags pa chen po byung /
yang 'phags pa bshum gyi 'dug pa ci nyes zhus pas /
rgyus lo tsA ba'i gser gnyal pas khyer bas kho sdug bsngal gsungs bas /
rgyus lo'i rtsar sang phyin nas ci byung byas pas /
nga 'dra ba'i bsod nams chung ba zer bas /
gser zho do sbyin pas dga' /
bod du 'byon par brtsams pa na rmi lam du yi dwags mang po byung nas /
ma hA lo tsA ba khyod bod du 'gro ba la /
'jigs pa mi 'ong bar 'dug gi /
nged la gtor ma byin la rgyug zer bas 'bras mi khur bcu gcig la gtor ma byas nas btang /
gser lhag mas mnga' ris pa mang po byung ba'i sna len byas pa la /
khong rnams na re /
paN+Di ta ba ra he ta mnga' ris su byon nas byams chos dang rigs tshogs gsung gi yod zer ba la /
bal yul nas gung thang du byon /
de nas gro shod nas spu hrangs su byon nas paN+Di ta la rigs tshogs gsan /
sngon lo tsA ba rin chen bzang pos spyan drangs pa'i thugs rje chen po 'jam dpal sgrol ma rnams bltar phyin pas /
de nub rmi lam du sgrol ma'i zhabs kyi mthe bong sogs nyams pa gsos zer ba rmis pas /
gser gyis gor shi sha nyos nas gsos /
yang rgya gar du byon nas rdo rje gdan pa la 'phags pa'i skor la sogs pa'i chos mang du gsan nas slar bod du byon /
yas man mang por 'gro ba'i don mdzad /
'phags pa'i chos skor sbyin pa'i slob ma mang du yod kyang khyad par du gyur pa snubs phag mo lung pa /
nye gnas lho ba /
gung thang gi mkhan pa thang pa rnams la 'phags pa'i chos skor rnams gsungs /
de gsum ga la grub thob zhang zhung pas gsan /
de la skye ma graT tshul gyis gsan /
des klu sgrub la /
des bla ma dka' bzhi pa /
des don zhags pa shes rab brtson 'grus /
des don zhags pa sangs rgyas rin chen /
'tshal du si tu dge blo ba'i mkhan po mdzad pas mkhan chen sang rin pa zhes zer /
spyan yas kyi mkhan po rgyal tsha dang mjal nas spyan yas su 'phags pa'i chos skor gyis gdul bya bskyangs /
stod smad gzhan rnams su byon nas phyis mya ngan las 'da' khar /
nga shin tu btsun pa'i gras spyan yas su skyol gsung /
spyan yas su phebs te gshegs /
gdung rnams rdza'i mchod rten na ding sang yang bzhugs /
de la don zhags kyi skor slob dpon gzhon nu smon lam bas gsan /
de la mkhan chen sangs rgyas 'bum dpal bas gsan te /
phrin las kyi rgyun da lta'i bar du ma chad par yod do /
yang dA byang chub sems dpa' zhes bya ba jo bo rje'i dbon po bskal bzangs kyi byang chub sems dpa' yin pa zhig gis 'phaT pa la dngos su zhus /
de la paN+Di ta shrId+ha na zhes bya ba mkhas pa cig yin pa la /
phyis nyin byang chub chen po la mchod pa byed cing mtshan dur khrod du sgom pa zhig yod pa /
mnga' ris pa'i lo tsA ba 'phags tshul gyis bal por spyan drangs pa'i tshe byang sems zla rgyal gyis dbang dang byin brlabs zhus shing 'phags pa'i skor rnams kyang gsan /
gzhan la bskyis nas gser srang bdun phul /
paN+Di ta des chog gsung nas lo tsA ba dang gnyis po rgya gar du bzhud /
byang chub sems dpa' la grub thob zhang zhung ba /
de la skye ma grags tshul /
de la bla ma 'jam dpal rgyal mtshan /
de la zhig po kun grol /
de la la mo ba sangs rgyas ston pa /
de la sangs rgyas dbon bo /
de la gzhon nu blo gros /
de la grags pa rgyal mtshan /
de la grags pa bzang po /
de la bla ma rdo rje rgyal mtshan gyis zhus te /
chos phug don zhags su ming btags nas skya ser shin tu mang po la phan pa che zhing snyan par grags so /
yang byang sems zla rgyal nas /
nyid phug pa /
skye ma grags tshul /
grub thob dkon mchog grags /
sangs rgyas 'jam  rgyal /
thugs rje rgyal mtshan /
chos kyi rgyal mtshan /
skyes mchog klu sgrub /
dka' bzhi pa dkon mchog gzhon nu /
'jam dbyangs thugs rje shes rab /
kun mkhyen yon tan mgon po /
bla ma gzhon nu byang chub /
shangs pa kun mkhyen /
yang /
grang po lung pa /
bla chen pa /
'chims nam mkha' grags /
bsod nams ye shes /
mkhan po grags pa gzhon nu /
mkhan chen bsod nams grags /
rgyal sras thogs med pa /
chos rje rgya ma pa yon tan 'od /
kun mkhyen shangs pa /
des bdag la gnang ba lags /
yang /
don zhags lha lnga'i dbang rigs gtad kyi brgyud pa ni /
spyan ras gzigs /
shI la A ka ra /
bai ro tsa na rak+Shita /
ba ri lo tsA ba /
skye ma grags tshul /
snar thang pa'i slob dpon don zhags pa /
mkhan chen skyo /
byang chen pa bsod 'phel /
bag ston pa /
bla ma tshul rgyal ba /
kun mkhyen shangs pa /
des bdag la gnang ba yin no /
zhal bcu gcig pa'i dbang rigs gtad kyang brgyud rim de nyid las bdag la gnang ba lags so /
thugs rje chen po'i dmar khrid byang sems zla rgyal lugs ni /
skyi tsha 'od 'byung gis byang sems kyi snyan pa thos nas zhabs drung du phyin pas spyan ras gziT su mthong /
res bla mar mthong /
yang mos gus drag po skyes res kyis spyan ras gzigs su mthong ba de la /
byang sems kyi zhal  nas /
khyod kyi chos kyis 'gro don 'ong gsungs nas gnang /
de la zhang dbu dkar bas gsan te /
de ni sngon 'gro'i ma Ni la nus pa rnyed nas lha 'dre la phrin btang bas chog pa dang bden tshig grub pa byung /
chos 'dis gzhan don rgya cher bskyangs /
des zhang lo tsA ba mya ngan med pa'i sa dpal la gsungs /
khong gi mnal lam du thugs rje chen po'i zhal yang yang gzigs shing chos gsan chog pa byung /
des mkhan po byang chub rin chen la gnang ste /
de yang chos la nus pa thon zhing 'gro don rgya che bar byung /
de'i slob mas kyang spyan ras gzigs kyi zhal mthong ba mang du byung /
des lce sgom shes rab rdo rje la gsungs /
des grub thob hUm 'bar la gsungs te /
yi dam lha'i zhal gzigs shing mi ma yin gyis gtor ma dngos su len pa cig byon /
des mkhan chen byang chub dpal la gsungs /
'dis phyag rdor dang mgon po'i zhal gzigs shing mngon par shes pa yang thogs pa med par mnga' ba yin /
des dpal rgyal ba grub pa la gnang /
khong gi sa gnas thugs rje rdzong du lha lnga'i bsnyen pa mdzad pas bcu gcig zhal zhal gzigs pa la sogs pa yon tan dpag tu med pa mnga'o /
des mkhan chen 'dzims chen pa la gnang ste /
yi dam gyi zhal gzigs shing rtogs pa 'khrungs /
des kun spangs ri khrod pa la gsungs shing /
yi dam mang po'i zhal gzigs /
des mkhan chen gzhon nu 'bum la gnang /
des don yod gzhon nu la gnang /
des chos rje chu tshan kha ba shes rab dpal  ba la gsungs /
des skyes mchog nam mkha' bzang po la gnang ba'o /
don zhags dang dmar khrid zla rgyal lugs kyi skabs so / /
la stod dmar po'i skabs /
la stod dmar po las 'ongs pa'i thugs rje chen po'i chos skor ji ltar byung ba ni /
sangs rgyas 'od dpag med /
mkha' 'gro ma gsang ba ye shes /
des lwa ba pa'am spyod pa ba /
des dur khrod pa'am bi ru ba la /
des rdo rje gdan pa che ba /
des la stod dmar po la gnang ba yin te /
'khrungs yul 'u yug yab sgom chen lha brtan dang /
yum ar mo sing nga gnyis kyi sras su 'khrungs /
gdung ram yin /
byis pa'i dus tsa na byis pa drug gis khyi smyon rdo rub kyis bsad /
de'i ro la sngags pa hom byed pa'i lad mo byas nas bra ma'i gseb tu bsregs pas klu dang thug nas byis pa zla bo rnams lo dus su shi /
khong la yang bsnyun gyis zin /
khu bo dge bshes gcig gi sar mi g.yo ba'i dmigs pa'i sgor zhugs bzlas pa dum re byas kyang yid ma ches /
khu bo'i lad mo byas pas khu bo yang ma dgyes /
slob dpon du gnyen ngan bya ba yin pas khyod rang gzhan du song gsung /
da 'o na shi yang rgya gar du 'gro snyam nas a ne phyug mo cig la g.yu gang dmar rkang chogs bya ba yod pa pha spun mo cig bag ma la 'gro ba'i chas la g.yar ba skad byas nas g.yu de se ba'i dbyug pa  gshags pa cig gi nang du brdzangs nas khyer te la stod du byon /
ding rir zhag gcig bsdad /
de nas shas shig byon pa na dbyug pa lus nas log ste 'ongs pas /
dam pa sangs rgyas kyis dbyug pa de byin byung /
khab gung thang du sleb tsa na mar pa lo tsA bya ba'i gos nag gyon khyi nag khrid pa cig rgya gar du 'gro bar 'dug pa la /
lam gyi mgo 'don grogs zhus pas /
lho bal du g.yu mi brin 'di gser du bsgyur dgos zer bas la stod du log btsongs pas gser srang bzhi bcu rtsa drug khugs /
mar lo de mgon po bsten par 'dug pas mgon po'i sgrub thabs zhus /
rgya gar gyi thang khab du sleb tsa na /
rmi lam du nyi ma rang la thim /
zla ba lag tu thogs /
nam mkha' la 'phur ba cig rmi 'phro la gnyid sad pas bred pa cig kyang byung /
mar lo la bshad pas bred mi dgos /
nyi ma rang thim pa chos zab mo khong du chud 'ong ba'i brda' yin /
zla ba lag tu thogs pa de gzhan don 'ong ba'i brda' yin /
nam mkha' la 'phur ba de snang ba zil gyis non pa'i brda' yin zer /
de nas rdo rje gdan pa'i drung du sleb gser phyed phul nas /
tshe 'di'i bar chad sel ba dang phyi ma la byang chub thob pa'i thabs cig zhu byas pas /
thugs rje chen po'i sgom bzlas gnang /
smyug ma'i sbubs rna ba la btsugs nas /
oM ma Ni padme hUM gsungs pas khong gi rtog pa la 'di bod na rgan rgon dang byis pas kyang shes /
chos 'dis grul mi thub bam snyam pa dang /
bla mas mkhyen nas  gser tshur gtad /
zhal ngo gnag par 'dug pas de mar lo la bshad /
mar lo na re /
de bla ma ma mnyes pa yin /
da bshags pa bya dgos /
bshags thabs kyang bla ma la zhus zer /
zhus nas /
dri chen dri chu la zas gyis gsung nas byas /
ting nge 'dzin gyi dbang bskur gnang ba bsgoms /
yi ge drug pa zla ba gcig tu bzlas pas rmi lam na sdig sbrul mang po lus las 'thon pa rmis /
mal chu ser gyis gang /
yid dang sing ba snyam byed /
sha ro dad pa la ldogs sogs kyang mi 'dug phar cham tshur cham byas /
sang snga bar bla ma'i drung du phyin /
gser srang gcig la maN+Dal byas /
thugs rje chen po'i rgyud sgrub thabs man ngag dang bcas pa gnang /
rdo rje gdan du bsgoms pas rmi lam du sgrol mas bsil ba tshal du song zhig ces lung bstan /
rdo rje gdan pa la zhus pas ma 'gro gsung /
yang rje btsun ma mngon sum du gzigs te song gsung ba'i lung bstan byung /
rdo rje gdan pa la zhus pas da khyod rang mkhas song zhig gsung /
bsil ba tshal du n+ya gro d+ha'i shing sdong rtsar bsdad pas sbrul nag po chen po zhig gis shing sdong de la se bcings su bcings /
dbugs mi thon pa 'dra ba byung /
mnyam par bzhag pas de ma thag grol te /
sbrul de rnams sras su gyur nas rang gi snying po phul ci 'dod sgrub par khas blangs so /
de nas gang+ga'i 'gram du mu stegs rnams dang rdzu 'phrul 'gran pas kyang mu stegs kyis ma thub par sangs rgyas kyi bstan pa la btsud /
de'i chos ni rdo rje gdan pas gnang ba rnams dang /
bsil ba tshal du byon pa'i tshe mkha' 'gro mas lus kyi rkyen dang bar chad sel ba'i phyir du 'chi ba bslu ba'i gdams ngag lam lnga dus gcig tu bgrod pa la lam sbyor ba lnga /
sdig sgrib sbyang zhing nus pa dang ldan pa'i phyir dbang bzhi khug pa /
chos thams cad dus gcig la nyams su blang ba'i phyir stong pa bco brgyad thugs rje chen po'i ngang du dril ba'i gdams ngag gsungs pa rnams so /
rdo rje gdan pa'i gsung la brten nas gsang spyod lo drug mdzad /
de nas stag tshang seng ge phug tu lo bdun sgrub pa mdzad /
thed du grub rtags mang po bstan /
de nas nyin lam bco lnga nyi ma phyed kyis bcad nas lcog ro 'bring mtshams su sleb /
de'i tshe na bza' jag dmar cig dang dbu la she thong cig yod pas dam pa dmar por grags /
rgya ma nye khar gdan phab si rib dang gro bo'i bar du byon /
der gar log gi dmag gis 'jigs 'dug pa la pha bong mda' rgyab pas zang thal du song ba de mthong nas log 'bring mtshams su nye 'don dus mtsho dang bre chung du sbra dkar phul nas bzhugs pas mtsho sman gyis mtsho lug phul ba kun gyis mthong /
de lta bu la sogs pa nus pa dang gdams pas gzhan gyi don yun ring du mdzad nas mthar myu gu lung du slob ma cig gis dug btang bas mkhyen bzhin du bzhes te grongs /
spur sbyangs pas gdung nyung zad cig dang ring bsrel shin tu mang bar byung ngo /
dam pa dmar po de ni nyid  yin par kar ma pa shis zhal gyis bzhes te /
bsam gyis mi khyab pa'i gnas so /
de la sras gnyis las mkhas pa bsod nams rin chen gyis yab kyis ma gnang bar lo bcu gnyis lon pa'i tshe 'jad pa ston skyabs kyi sar slob gnyer byas /
lo gcig lon nas yab kyis rgyags bong rgyab bcu drug tsam bskyal /
da slob gnyer byas kyi rting la spros pa chod pa cig gyis shig gsung /
'dis ni zhang e pa'i chos grar yang yun ring du bzhugs /
lo bcu gnyis pa nas so gnyis pa'i bar du sbyangs pa mdzad nas sngags mtshan nyid kyi chos ma lus pa mkhyen par mdzad /
bar du sbyangs pa'i phrin las mthar phyung ste dge ba'i bshes gnyen mang po bton /
tha ma sbyangs pa yal bar ma dor te ting nge 'dzin mthar phyin /
shin tu mkhas par gyur nas las kyi me long la sogs pa'i bstan bcos kyang mdzad nas gzhan la phan pa mdzad /
sku gshegs nas bde mchog yab yum gyi sku dang ring bsrel mang du byon no /
chung ba b+ha ru ni /
lo bcu bdun lon pa'i tshe yab kyi zhal nas /
nga yang 'gro ba'i dus la bab gdams ngag rnams bya'o /
gsung nas lcim chu rdo phug tu mkha' 'gro ma'i chos skor rnams gnang /
mang kar mda' ru thugs rje chen po'i gzhung khrid rnams gnang /
gdan sa nye khar sgrub thabs rnams ma lus par gnang ste /
khyed kyis sgrub pa gtso bor gyis shig 'gro don nus pa zhig 'ong gsung nas lung bstan /
nyams su blangs pas rtogs pa nam mkha' ltar gyur te smyon pa lta bu'i spyod  pas sems can gyi don mdzad do /
smyon pa ldom chung ni /
myang stod kyi gtso bo rgya gar bya ba'i sras yin /
byis pa nas dam pa dmar po'i phyags phyir byon te gdams pa rnams zhus /
rtogs pa thob nas ldum bu bar mdzad de gtsang gi sa phyogs rnams dang lha sa dang bsam yas rnams su yang shas re bzhuT /
phyis 'phyos su byon te khang chung re tsam brtsigs nas bzhugs pa la yul pa rnams phrag dog byed pas brtsiT shing rang gis gshig pa mang po byas /
de nas ri bo'i dgon pa btab ste de nyid du 'gro ba'i don mang po mdzad cing gshegs so /
des dmar po'i gdams pa rnams slob dpon dkon gnyer la gnang ste /
gdams ngag gi lung rgyun da dung yod do /
la stod dmar po'i skabs so / /
khro phu ba las brgyud pa'i skabs /
rje btsun mi tra dzo kis gsungs pa'i chos rnams kyi lo rgyus la /
rje btsun mi tra ni /
rgya gar gyi shar phyogs rad+ha'i yul gyi grong khyer chen por 'khrungs te /
til+li pa'i dngos kyi slob ma rol pa'i rdo rjes rjes su gzung nas kha sarba Na lo bcu gnyis bsgoms pas spyan ras gziT 'khor dang bcas pa mngon sum du byon nas chos bstan pas grub pa brnyes pa ni dang po ste /
mtshan ni a dzi ta mi tra gub+ha zhes bya'o /
ral gcig mas thabs lam bstan te gang 'dod thams cad shing stan mdun du byas nas gsol ba btab pas 'byung ba ni gnyis pa'o /
o tan+ta bu ri na dge 'dun stong phrag bcu gnyis gnas pa nang ma mthun pa las cig gi phyogs bud shing rgyal pos byas te dmag drangs pa 'khor lo 'phangs pas dmag thams cad skrag par gyur te bros /
dge 'dun dang gtsug lag khang la gnod pa med pa ni gsum pa'o /
rgyal po shing ltad phan gyi ring la ba ra NA si'i dpung tshogs rdul gyis nyi ma 'grib pa lta bus ma gad+ha'i sangs rgyas kyi bstan pa gzhom par rtsom pa sku gcer bur byas nas gad rgyangs bsgrags pas sa g.yos shing mi phyugs thams cad rengs par mdzad pas rgyal pos bzod pa phul te rengs ba yang slar phyir bzlog pa ni bzhi pa'o /
rgyal po grags pa sde bzhi dpang du btsuT shing stan bsgul nus na gser srang stong sbyin zhing sangs rgyas pa mu stegs pa la 'jug bsgul ma nus na mu stegs pa sangs rgyas pa la 'jug pa'i chad byas nas thang yangs par shing stan bor bas cung zad kyang bsgul bar ma nus te mu stegs pa rnams bstan pa la btsud pa ni lnga pa'o /
rgyal po u pa tra zhes bya bas mi gtsang ba'i dong gi kha gos kyis g.yogs te der bla ma bzhugs su bcug pas dong du lhung /
kha shing dang rdo ba mang pos bcad pa la bla ma tshong dus su byon nas /
nga 'di nas rgyal po'i pho brang du spyan drongs shig gsung pa la rgyal po 'gyod nas zhabs spyi bos blangs pa ni drug pa'o /
slar rgyal po de shing sog tu bcug nas de'i steng du bla ma bzhugs te zhag gsum du me sbar yang ma tshig pa ni bdun pa'o /
ba ra NA si'i rgyal po la zab mo'i tshigs su bcad pa lnga pa bka' stsal pas nam mkha' la me tog gi char bab /
lha'i bus bdud rtsi'i bum pa 'dren pa'i snang ba bstan te brgyad pa'o /
rgyal pos dbang zhus pas /
rdul tshon thams cad rin po che las bya dgos par bka' stsal pas na /
rgyal po sgyu mas bslus kyis dogs pas 'gyod pa skyes pa na nam mkha' la 'phags te sprin gyi dbus na bzhugs pa bstan pa ni dgu pa'o /
de nas 'gyod pa drag pos zhag bdun du gsol ba btab pas rdzing bu steng du bzhugs pa ni bcu pa'o /
de nas rgyal pos grong khyer 'bum phrag bcu drug bla ma'i cha rkyen du phul bas /
bla mas sbyin gtong gi khang pa brtsigs nas lo gsum du sbyin gtong mdzad /
lo gsum song ba dang gar bzhud cha med pa ni bcu gcig pa'o /
de nas lho phyogs ku ru bi ha ra dang nye ba'i gnas na gnod sbyin gnyis kyis nyin re bzhin grong khyer gyi mi rgan pa re dang gzhon pa re za ba yod pas btul /
lha khang yang bzhengs te bcu gnyis pa'o /
dge 'dun rnams kyi dad pa 'phel ba'i don du lta stangs mdzad de nam mkha'i bya thams cad phyag tu 'bebs bka' bsgo ba yang nyan pa ni bcu gsum pa'o /
ba ra NA si'i gtso bo brgyad cu rtsa bzhi la gsung ma gnang yang thugs gtad pa tsam gyis keng rus sogs kyi 'du shes skyes nags su phyin te 'jig rten pa'i 'du shes las sems rnam par grol ba ni bcu bzhi pa'o /
de nas rgyal po dza ya se na dang paN+Ti ta a nan+ta gnyis ma dad cing  sku la brdo ba la mnyam bzhag gi phyag rgya 'cha' ru bcug tshigs bcad gcig gi don la thugs gtad pas stan de nyid las ma langs par grol ba ni bco lnga pa'o /
ba ra NA si'i rgyal po la khyod nga la the tshom zos pas tshe 'dir dngos grub mi 'thob kyang bar dor dngos grub 'thob bo zhes lung bstan pa ni bcu drug pa'o /
ba ra NA si'i rgyal pos bla ma 'di gzhan du mi gtang snyam nas gtsug lag khang gi nang du bzhugs su bcug sgo rgyas bsdoms pa las phyir pha bong gi steng du'ang rtsed mo mdzad /
gtsug lag khang na'ang bzhugs pa'ang mthong ba ni bcu bdun pa'o /
de nas ta pa se'i brang khang du bzhugs pa na dge slong gnyis kyis phyir byung ba dang nang du bzhugs pa gnyis nges par byung bas bu ga zhig nas bltas pa na sde brgyad la chos ston par mthong ba ni bco brgyad pa'o /
de dag ni ngo mtshar gyi gtam bco brgyad ces bya la /
nyi shu pa las /
'od ma'i gling du de ba DA kis rjes su gzung nas spyan ras gzigs dang mjal /
rigs kyi bu ma 'ongs pa'i sems can gyi don du rgyud sde bzhi'i dbang rnams phyogs gcig tu bskur cig ces dang /
ba ra NA si'i rgyal pos zhag bdun du gsol ba btab pas dkyil 'khor gcig tu rgyud sde thams cad kyi dbang dus gcig la bskur zhes zer ro /
de lta bu'i ngo mtshar dang ldan pa'i grub thob chen po de lo tsA ba byams pa'i dpal paN+Ti ta bud+d+ha shrI'i spyan snga na chos gsan pa'i tshe 'phags pa shing kun na byon par thos nas tAm+bo la khyer te  phul zhing bsnyun smed pas lan legs par gnang /
zhal bod du phyogs par bzhugs 'dug pas bod du spyan drangs na 'byon nam snyam nas bod du 'byon par gsol ba btab pas zhal gyis ma bzhes /
sems bskyed pa bsdus pa cig gsan /
der lo tsA ba 'grongs thug pa'i tshad nad kyis btab /
grub thob chen po rgya gar la dal gyis thegs /
der bsnyun drag 'phral la lo tsA bas lus ma sos kyang phyir bsnyegs te byon /
sa mtha'i mkhar zhig na bzhugs pa la /
ti ra hu ti pa'i spyan 'dren pa 'jigs su rung ba'i dmag gis mtha' skor 'dug der a tsa ra ngo shes shig gis khrid de nang du byon mkhar de'i thog na bzhugs pa la mjal /
der yang bod du 'byon par gsol ba btab pas zhal gyis ma bzhes /
der lo tsA ba'i bsam pa la 'di lta bu'i grub thob dang mjal nas spyan ma 'drongs bar bod du log 'gro bas shi ba rung snyam nas /
skye ba phyi ma la rjes su 'dzin pa'i smon lam mang po btab /
the tshom med par mkhar gyi rtse nas mchongs pas grub chen po'i phyag gis bzung nas ha ha de 'dra ma byed gsung nas /
sku drung du bzhag ste /
nga bod du 'gro ba la khyod kyi sgrib pa dag dgos te /
tshad nad des sgrib pa mang po dag da lan nga'i ched du srog gtang bas sgrib pa ma lus pa dag pas nga ni bod du 'gro gsung zhal gyis bzhes /
de nas bod du byon nas gtsang stod du zla ba bco brgyad bzhugs /
mkhas btsun mang po la chos gsungs /
khro phu'i gtsug lag khang dang lha chen bzhengs pa'i sa yang  byin gyis brlabs so /
de nas lo tsA bas mang yul gyi la thog bar du phyags phyi byas te bskyal /
bod du byung ba'i gser rnams thum bu gnyis su byas te phrag la bsnams nas hor pa gzan la zhugs pa bzhin du byas te gshegs /
des gsungs pa'i chos kyi rnam par dbye ba ni shes bya'i yan lag tu bstan pa thun mong gi skor dang /
nang sgrub thabs su bstan pa nyams len bye brag gi skor dang /
gsang ba byin rlabs kyi 'jug pa ston pa khyad par gyi skor ro /
dang po ni bstan pa'i gru bo 'ching ba rnam grol /
rnal 'byor bdun gyi lam rnam par nges pa /
yid bzhin nor bu /
bsre ba bzhi'i gdams ngag rin chen phreng ba rnams so /
gnyis pa la rang dad pa'i lha thugs rje chen po sgrub pa dang /
de la brten nas rang gzhan gyi don bya ba'i rim pa'o /
dang po la rtsa ba'i sgrub thabs nyi shu /
dngos grub bsgrub pa'i sgrub thabs nyi shu ste bzhi bcu yod pa las /
dang po ni /
yid bzhin nor bu'i sgrub thabs lha nyis stong sum cu ma /
ye shes 'khor lo lha lnga bcu rtsa lnga ma /
'gro 'dul lha sum cu rtsa dgu ma /
'khor los bsgyur ba lha sum cu rtsa gsum ma /
po ta la'i ri'i rtse mo lha nyi shu rtsa lnga ma /
rnga sgra lha bcu gsum ma /
lus kyi 'khor lo 'bar ba'i sgrub thabs lha bcu gcig ma /
rigs lnga'i sgrub thabs /
mkha' spyod kyi sgrub pa /
tshad med bzhi sgrub pa /
bskal bzang gi sgrub thabs phyag stong pa /
zhal bcu gcig pa /
'jig rten sgron ma yi ge drug pa /
kha sarba Na tshigs bcad  bzhi pa /
kha sarba Na 'jig rten dbang phyug don zhags /
seng ge sgra /
drang srong gi sgrub pa /
longs sku sku gsum gyi sgrub pa'o /
gnyis pa ni /
longs spyod mi bzad pa'i sgrub pa /
nam mkha' mdzod /
dpag bsam shing can /
yid bzhin nor bu /
bum pa bzang po /
'dod 'jo'i ba /
rdo rje rin po che /
gter chen po /
nyi zla 'bar ba ral gri rin po che /
bdud rtsi'i bum pa /
ma rmos lo thog khrus kyi rdzing bu /
sman gyi bcud len /
dngos grub ril bu /
drang srong rig byed /
rdzogs ldan gyi sprin /
gser 'gyur gyi rtsi /
cang shes kyi rta /
stobs kyi rdo rje'i sgrub thabs rnams so /
rang don la sngon 'gro'i chos bcu /
dngos gzhi'i bcu gnyis /
'chi ba la dgos pa'i chos bdun te nyi shu rtsa dgu las /
dang po ni /
dam tshig gso ba /
bla ma sgrub pa /
byin rlabs mi zad pa /
stong nyid sgom pa /
khro ba spang pa /
snying gi dug sbyang ba /
zhi gnas bskyed pa /
ting 'dzin myur du bskyed pa /
zung 'brel gyi gnad /
ye shes 'bar ba'o /
gnyis pa la bskyed rim gsal bar byed pa'i chos drug ni /
padma sdong bu can gyi sgrub pa /
me tog gdan can gyi sgrub pa /
me tog la brten pa'i sgrub pa /
gzugs brnyan gyi bsgrub pa /
dri ma med pa'i sgrub pa /
yi ge med pa'i sgrub pa rnams so /
rdzogs rim drug ni /
'khor lo gsum bsgom pa /
'khor lo bcings grol /
ye shes 'bar ba /
'khor lo 'bar ba /
'khor lo  rnam dag rdo rje 'bar ba'i bsrung ba rnams so /
gsum pa ni /
rang bsrung ba /
nang gsal ba /
'chi ba blu pa /
grong 'jug 'pho ba rdo rje skar mda' /
rmi lam dri med /
skye ba bsdams pa rnams so /
gzhan don la /
sngon 'gro'i chos bcu /
dngos gzhi'i chos bcu gnyis /
khyad par du slob ma la dgos pa'i chos bdun no /
dang po ni /
grags pa spel ba /
gzi byin bskyed pa /
sems can mgu byed /
ngag gi mthu bskyed pa /
gsang sngags myur 'grub /
smon lam dbang du byed pa /
dregs pa zhi ba /
sems brtan par byed pa /
sems ngal gso ba /
yid 'gyod pa bsal ba'o /
gnyis pa la /
gdug pa 'dul ba'i cho ga gzhan las rnam rgyal /
gnod pa bzlog pa /
sde gzhom pa /
dbang du bya ba /
dug gnon /
bkra shis kyi cho ga gzhan bskyab pa /
mi 'jigs pa sbyin pa /
nad gso ba /
klu nad gso ba /
tshe 'das sbyang ba /
ro bsreg gi cho ga rnams so /
gsum pa ni /
rmi lam rab ston /
rmi lam ngan bzlog shes rab bskyed chog byang chub sems dpa'i byin rlabs /
rang byin rlabs /
ting nge 'dzin gyi dbang bskur /
ye shes dgug gzhug gi byin rlabs rnams so /
thun mong du dgos pa'i chos la nyi shu rtsa bzhi ste /
de las tshogs bsag pa'i chos bcu gnyis ni /
sku gzugs kyi cho ga sku gzuT rin po che'i las /
mchod rten gyi bsnyen bkur /
bsam mi khyab kyi mchod pa /
maN+Tal gyi cho ga chos spyod yan lag bzhi pa /
chos  spyod brgya rtsa /
zas kyi rnal 'byor /
lus sbyin pa /
gtor ma'i cho ga chu sbyin /
chu gtor /
sbyin bsreg go 'gal rkyen spang ba lnga ni /
chom rkun bcing ba /
nad bsrung ba /
mdze gso ba /
char bzlog 'chi ba bsrung ba rnams so /
mthun rkyen sgrub pa lnga ni /
rab gnas /
bsrung 'khor /
srung skud /
sri'u gso ba /
char dbab pa rnams so /
de ltar rtsa ba'i sgrub thabs nyi shu dngos grub kyi sgrub thabs nyi shu ste bzhi bcu /
rang don gyi chos nyi shu rtsa dgu /
gzhan don gyi nyi shu rtsa dgu ste lnga bcu rtsa brgyad /
thun mong gi chos nyi shu rtsa gnyis te brgya dang nyi shu nyams len sgrub thabs kyi skor la yod do /
gsang ba byin rlabs kyi 'jug pa ston pa khyad par gyi skor ni bde chen ral gcig gi dbang /
spyan ras gziT kyi gdams pa sho lo ka nyi shu rtsa lnga pa ngo sprod dang bcas pa'o /
khro phu ba las brgyud pa'i skabs so / /
'khor ba rgyun gcod kyi skabs /
yang /
phyag rgya chen po 'khor ba rgyun gcod ni /
o Ti ya Na chos kyi mdzod kyi gling gi rang byung gi mchod rten kun spang chen po las DA ki sde lnga byung ste /
dpal sa ra ha la gsungs /
des mi tra la gsungs /
des ma gcig sangs rgyas re ma la chings gsum /
khyad par lnga /
'grel pa nyi shu bsngo bas bsdus pa rnams gnang /
des mtshan ldan 'khrul zhig  chen po la don mo rir gnang ste /
de ni 'khrungs yul zangs ri ba /
gzhon nu nas thel du rab tu byung /
ti si la sogs gnas chen mang por sgrub pa mdzad /
jo nang du bzhugs ma gcig dang mjal nas rgyun gcod kyi gdams pa rnams gnang /
mi tra dang yang mjal yon tan khyad par can brnyes /
dgung lo brgyad cu lhag cig bzhugs /
des grub thob zhwa dmar pa grags pa seng ge la /
des mkhas grub dar rgyal ba /
des chos rje mkha' spyod pa la gnang ste /
'di'i khrid yig kyang mdzad do /
yang /
'khrul zhig pas 'on du mdzes ma la bshad de /
de ni gtsang stod du 'khrungs /
grub thob mang po dang mjal /
na so'i sgang la 'on gyi gangs dkar chu khar phebs /
rtsa rlung 'byongs pas padma mi phed /
phed srid na'ang pha rol de'i bde ba 'drongs nas khong rang 'od du 'bar /
gzhan de shi la thug pa 'ong /
nyams chos mang po brtsams bdun cu rtsa grangs la gshegs /
thugs dang spyan gnyis byon te gcig gangs dkar na bzhugs /
gnyis pa do bo sgang gi rgya gar na bzhugs /
thugs de dpal ri na pad spungs nang na bzhugs so /
des bya bral chen po la gnang ste /
'khrungs yul yar klungs pa /
phal cher kong por bzhugs /
gshegs sa 'on du mdzad pa la /
dang po gtsang sbra che bas su la'ang mi mgu /
de nas gtad med du grol bas rang gi dri chen za zhing lus la 'jug res dkon mchog mchod /
res rgyal 'gong mchod cing smyon spyod mdzad /
thel ba'i rab byung yang yin /
shar brag tu mi tra dang mjal /
sgam por lha rje dang mjal /
'ol khar mi la dang mjal /
bdun cu rtsa grangs la 'on gyi mtsho phyi man khung du grongs so /
des sangs rgyas ri pa la gnang ste /
'khrungs yul yar klungs pa /
nyi shu tsam la spyan snga tshes bzhi pa dang mjal /
bla ma bzang dgu bsten /
'khor ba rgyun gcod gsan /
ti ser rdor 'dzin lo lnga mdzad /
dpon po dpal ldan grags dang stod hor gyi bla ma dang ti shrI thob /
kong por byon nas shar dgon par 'khor ba rgyun gcod kyi nyams len mdzad /
'on du sber rtse mo la dgon pa btab ste dpal rir ming btags /
yi dam mang po zhal gzigs /
bdun cu rtsa dgu la gshegs nas gtsang du 'khrungs so /
des sprul sku blo ldan la gnang ste /
yar klungs rnam rgyal du 'khrungs nas gzhon nu nas tshes bzhi gsar ma ba la rab tu byung /
nyi shu tsam nas phyag rdor grub /
nyi shu nas nyi shu rtsa bzhi'i bar du gzhan phan mdzad de lcang lo can du gshegs so /
des bla ma bdag pa la gnang ste /
gdung shud yin /
sngags pa'i bur skyes /
dad pa che bas karma pa las ma Ni dung phyur blangs /
nyi shu'i bar du khyim pa byas /
nyi shu nas lnga bcu'i bar la ri khrod 'grims shing sgrub pa byas te nyer gnyis la kun spangs pa la rab tu byung /
so lnga pa la mkhan chen bkras seng ba las bsnyen par rdzogs /
rdzogs chen la sogs khrid kha brgya tsam thob /
chu bar la sogs ri khrod brgya tsam 'grims /
mdor na sa mo lug gi lo la 'khrungs /
karma pa dang lo bcu drug la mjal /
nyi shu pa la lho pa rin po che la dge bsnyen byas /
gya gnyis pa lcags 'brug la gshegs /
de dag la sogs pa mang po zhig la brgyud nas yod par snang ste /
chos ldan 'bum zhes bya ba'i rnal 'byor ma las brgyud nas yar shar nub na yang mang du snang ste /
zab mo'i chos su ni nges so /
'khor ba rgyun gcod kyi skabs so / /
mkha' spyod bsnyen sgrub kyi skabs /
yang grub chen mi tras bal ras shes bya ba'i rnal 'byor par mdzad nas bod du byon te gnang ba'i mkha' spyod bsnyen sgrub ni /
slob dpon mtsho skyes rdo rjes padma'i myu gu la gnang ste /
de nyid kyang rig pa'i gnas lnga la mkhas pa'i paN+Ti ta yin pa /
yang dag pa'i gdams pa'ang rnyed nas 'chi med rdo rje'i sku grub pa yin no /
des rnal 'byor gyi dbang phyug mi tra dzo ki la gnang /
des zhwa dmar cod pan 'dzin pa grags pa seng ge la srog thig rnam 'joms la sogs pa'i rtsa rlung gi gdams skor rnams dang /
gzhan yang gdams phran mang du gsungs /
khyad par mkha' spyod bsnyen sgrub kyi gdams pa gzhung ma bu dbang bka' cha lag dang bcas pa gnang /
des snyan brgyud kyi man ngag thams cad bum pa gang byo'i tshul du mkhas grub ri khrod pa dar rgyal pa la gsungs /
des dpal mkha' spyod dbang po la  gsungs te yig cha yang mdzad do /
yang grags seng bas 'jam dbyangs tshes dor ba la gsungs te /
des kyang khrid yig chen mo mdzad do /
mkha' spyod bsnyen sgrub kyi skabs so / /
grub chen mi tra las byung ba'i chos skor gyi skabs /
yang mi tras paN+Ti ta shA ri pu tra la chos drug gi gdams pa gnang /
des mi nyag grags pa rin chen la gnang /
de las brgyud nas ding sang lho brag smyug tshal na de nyams su len zhing ston pa po yang yod par snang ngo /
mi tra brgya rtsar grags pa'i dbang gi brgyud pa ni /
rdo rje 'chang /
spyan ras gzigs /
grub thob mi tra dzo ki /
des paN+Ti ta don yod rdo rje la gnang /
des gsang mda' khra lung gi gnyan khrod srungs mgon po la dbang bka' 'di dag skyel du byon nas /
mdo khams su bzhud pa'i dus su kre'i ka brag tu dbang bka' rnams lan cig mdzad yod par 'dug na'ang /
dus phyis dbang bka' rnams chad nas mdo khams kyi dge ba'i bshes gnyen 'ga' zhig gis sgyi smad khra lung du rtsad gcod du 'ongs pas /
gcan 'od srungs mgon po'i slob ma mgo khom jo sras bya ba'i rten dkar po cig 'phan yul rgyal na yod dam zer nas 'phan yul du rtsad gcod du phyin pa dang /
rgyal ba'i dge bshes byams pa seng ges gsang phur byams chos nyan du phyin pa dang phrad nas mgo khom jo sras rtsad bcad pas /
de nged  kyi yul pa yin /
de 'dra'i dbang bka' brgya rtsa yod snyams pa ma byung /
sngags pa jo bo bzang la dge sbyor la gnas pa'i bgres po zhig yod /
khyed kyi zhor la nged kyang zhu ba yin zer nas zhus /
byams pa seng ge'i ngag la yid mi ches pa rnams kyis mgo khom jo sras rang la gtugs nas zhus /
byams pa seng ge dang ba lam pa rin shel gnyis kyis a b+ha ya'i rdo rje phreng ba dang dbang brjed byas /
ba lam pa rin shel g.yung ston rdo rje dpal gyis mtshur phur gsan /
des bag ston gzhon tshul la gnang /
des snar thang ba bla ma tshul rgyal la gsungs /
des bla ma mgon po drug la gnang /
des paN chen 'jam dbyangs ral gri la gnang /
des kun mkhyen 'dzam gling nyi shar la gnang /
des chos rje sman gcig pa shes rab bzang po la'o /
de ltar brgyud lugs gcig bris pa yin gyi brgyud pa tha dad pa las mang du dar ro /
grub chen mi tra las byung ba'i chos skor gyi skabs so / /
dmar khrid tshem bu lugs kyi skabs /
grub thob tshem bu ba'i dmar khrid du grags pa yang thugs rje chen po'i chos skor te /
bdag med mas grub thob gnyan tshem bu ba dar ma 'od zer bya ba la gnang ste /
de ni shab sgo dar 'khrungs /
khong gis rngog btsun dkar mos ston mo lung gi dgon pa phul ba la sogs ma bzhes par g.yas ru'i ri la rtse gcig tu bsgom pas grub pa brnyes /
gdams ngag  byin pa'i slob ma drug yod de /
'bring mtshams lcim lung gi dge ba'i bshes gnyen cig dang /
yul la dgon pa'i ston pa gnyis la gnang bas de gnyis kyis kyang grub pa brnyes nas phyis 'bul ba lan gsum du bskyal /
khong rang gi gcung po spyil bo ba dbang phyug grags dang /
khong rang gi nye gnas che brag pa dang /
rngog btsun dkar mo rnams la yang gnang /
de dag gis kyang chos 'di'i sgo nas grub pa thob /
spyi bo lhas pa byang chub 'od kyis mdo dang bstan bcos du ma gzigs kyang gcig tu dril ba'i nyams len ma mkhyen pas lha sar jo bo la gsol ba 'debs su byon pa der gnyan tshem bu ba dang mjal nas grub thob tu shes te /
gsol ba btab pas bla mas kyang snod ldan du gzigs te /
phyi theg pa lam rin spungs kyi don khrid dang /
nang gsang sngags kyi dmar khrid 'di gnyis gnang zhing nyams su blangs pas grub pa thob bo /
des stag bde brag dmar gyi mkhan po byang chub tshul khrims la gnang /
des phyi 'brum dgon gsar gyi mkhan po byang chub sems dpa' lha btsun pa la gnang /
des zhang kun spangs pa la gnang ste jo nang pa'i khrid chen bzhi'i ya gyal yin /
'dis kyang phyogs thams cad du khyab cing don chen po mdzad do /
'khrid lugs kha cig ni phyag rgya chen po dang mthun par snang zhing /
gzhan du sbyor drug gi sor sdud dang mthun par 'debs so /
gzhan yang dge slong ma dpal mos dpal gyi bzang po la gnang /
des rin chen bzang po la /
des jo bo  rje la /
des yol chos dbang la /
des rog ston la /
des rtse ston jo sras la /
des zhang ston chos dbang la /
des phra ston zhig po la /
des rnal 'byor skyabs se la /
des rin po che ne mig pa la /
des mkhan po rin 'byung la /
des mkhan po sangs gzhon la /
des bla ma kun bsod pa la /
des mkhas grub chos dpal ba yab sras kyi bar du brgyud pa'i thugs rje chen po'i dmar khrid kyang yod par 'dug go dmar khrid tshem bu lugs kyi skabs te thuT rje chen po'i chos skor ro /
darban gyi skabs /
yang drang srong nyi ma'i shing rta las rim par brgyud nas dus zhabs che chung /
a b+hi yuk+ta /
bal po kA ya shrI /
slob dpon kan pa ba las brgyud nas lcags ri ba dang /
snyan chad pa rnams la nam mkha' skor gsum gyi gdams pa zhes bya ba lam so sor sdud pa'i man ngag la lta ba rgyab sha byas pa cig kyang byung ste /
khyad par du 'phags pa'i gdams pa'o /
grub thob darban zhes bya ba tshems lan nyi shu brjes /
sku tshe lo stong dang nyis brgya bzhes pa des kri ya sa mu ts+tsha zhes pa'i dkyil 'khor gyi cho ga rgyas pa mdzad pa'i brgyud pa ni /
rdo rje 'chang /
ye shes mkha' 'gro /
dran A tsar+ya /
sa man+ta b+ha dra /
dz+nyA na dz+nyo ti /
shrI ha nu man+t+ra /
shrI many+dzu b+ha dra /
shrI la k+Sha'i b+ha dra /
d+harma dz+nyo ti b+ha dra /
man dzi ba b+ha dra /
sho  tram shrI b+ha dra /
shrI bi dza ya b+ha dra /
shrI mang na b+ha dra /
shrI lak+Sh+mI? b+ha dra /
ga ga na b+ha dra /
u da yadzI ba b+ha dra /
shrI har+Sha b+ha dra /
A b+ha ga b+ha dra /
bal po ye rang gi paN+Ti ta dza ga ta A naN+da dzI ba b+ha dra /
de'i sras paN+Ti ta ma hA bo d+hi /
sa bzang 'phags pa gzhon nu blo gros /
chos rje kun dga' bzang po /
chos rje dmar ston rgyal mtshan 'od zer gyi bar du brgyud nas dbang yongs su rdzogs par thob po /
chos 'di byung ba'i tshul /
'di sngon bod du ma byung ba las dus phyis dpal ldan sa skyar 'jam dbyangs don yod rgyal mtshan pa'i phyag tu sa mu ts+tsha'i rgya dpe cig bal yul gyi tshong pa'i lag nas byung /
de kun spangs chos grags dpal bzang po'i phyag tu byung nas /
de'i bka' lung gis bskul zhing mthun rkyen mdzad pa'i bi kram shI la'i paN+Ti ta chen po many+dzu shrI dang /
bod kyi lo tsA ba sa bzangs pa blo gros rgyal mtshan gyis brgyud nas dbang lung gsan sa ma rnyed par yod pa'i tshe mnga' ris ba rdo rje dpal gyis ye rang du sa mu ts+tsha'i dbang zhus zer ba'i gtam gsan nas /
'phags pa gzhon nu blo gros pa dpon slob bdun gyis bal yul ye rang du byon nas /
paN+Ti ta ma hA? bo d+hi la dbang lung yongs su rdzogs par gsan nas dar zhing rgyas par mdzad do / /
yang /
bcom ldan 'das gshin rje mthar byed /
birU pa /
To m+b+hi ba /
bram ze dpal 'dzin /
ma ti gar+b+ha /
darban A tsar+ya /
des glo bo lo tsA ba la gshin rje gshed dmar po'i gzhung dang khrid kyi  gdams pa mang du gnang /
lo tsA bas blo chen sangs rgyas la gnang /
des lo tsA ba mchog ldan /
des bka' bcu ba gzhon nu seng ge la gnang ba dang /
brgyud pa gzhan gyis kyang rung ste bu ston rin po che la sogs pas sku nyams su bzhes shing 'gro ba mang po'i gsos su gyur to /
darban gyi skabs so / /
rdo rje phreng ba la sogs ji ltar byung ba'i skabs /
slob dpon a b+ha ya ni /
rig pa'i gnas phra mo nas rnal 'byor bla na med pa'i rgyud kyi bar gyi pha rol tu phyin pa sngags kyi tshul la gang la yang rmongs pa med pa'i thugs can des /
sku skye ba snga ma la rdo rje rnal 'byor ma la mang du bsten pas rdo rje rnal 'byor mas sku tshe 'di nyid du tha mal ba'i bud med kyi cha byad du byas nas slob dpon ab+ha ya'i drung du 'ongs pa dge slong gi bslab pa la gnas pa'i 'du shes brtan po nyid kyis bud med de bsten par ma mdzad pas /
sau ri ba la sogs pa'i rang gi bla ma chen po rnams kyis kyang de ni ma legs pa zhig byas te /
lhan cig skyes pa'i ye shes mngon sum du skye ba'i thabs dang du ma blangs pas so gsung bas /
rnal 'byor ma la lan mang du gsol ba btab pa na mnal lam du rnal 'byor ma shin tu gsal bar byon te /
da khyod kyis tshe 'dir nga dang lhan cig spyod pa'i mthu med kyi /
rgyud zab mo'i 'grel pa mang po dang /
dkyil  'khor gyi cho ga mang po brtsams na myur du skal ba can du 'gyur ro zhes pa'i gsung la brten nas man ngag gi snye ma dang /
mi 'jigs pa'i gzhung 'grel brtsams shing /
dkyil 'khor gyi cho ga rdo rje phreng ba zhes bya ba 'di mdzad do /
'di la yang kha che'i paN+Ti ta chen po bod du byon pa'i dus su rdo rje phreng ba'i dbang bskur lan gsum mdzad pa la snga ma gnyis thams cad bla med kyi tshogs mdzad /
phyi ma la bod rnams rtog pa che bas rgyud sde so sor ma phye na dbang mi thob pa 'dra zhes gsungs nas rgyud sde phye nas dbang bskur ro zhes grags /
chag lo tsA ba chos rje dpal gyis re ben+d+ra ba las gsan nas dkyil 'khor nyi shu rtsa brgyad kyi dbang bskur bas gzhan thams cad kyang thob par bzhed /
lo tsA ba grags pa rgyal mtshan gyis kha che'i paN+Ti ta chen po b+hU mi shrI las gsan nas dkyil 'khor bzhi bcu rtsa lngar phye ste dbang bskur /
rgya gar shar phyogs kyi paN+Ti ta chen po dpal nags kyi rin chen gyi zhal snga nas rgyal po'i pho brang sne'u gdong du rdo rje phreng ba'i dbang tshar gnyis mdzad pa la /
thams cad gsang sngags bla na med pa'i lugs su dbang bskur /
'ga' zhig gis rgyud sde so sor phye nas dbang bskur na mi legs sam zhus pas /
so sor phye na legs po 'ong gsung /
'o na da lan de ltar mi mdzad pa ci yin zhus pa ni /
da lan khyed rnams la a b+ha ya'i lugs kyi dbang bskur ba yin mod /
a b+ha yas ni rgyud sde so sor ma phye zhes gsung /
phreng ba 'di la lo tsA ba mang pos so sor 'gyur mdzad  pas dpe tha dad mang po yod mod /
ding sang ni phal cher chag gi 'gyur la yid rangs par mdzad do /
de la slob dpon a b+ha yas /
rnal 'byor rnam gsum shes bya ste /
byin gyis brlabs dang yongs brtags dang /
gzugs ni yongs su rdzogs pa'o /
zhes pa'i rgyud kyi gzhung la brten nas rdzogs pa'i rnal 'byor gyis dkyil 'khor sgrub pa'i cho ga mdzad /
de la kha cig rgyud so so dang slob dpon so sos mdzad pa'i sgrub pa'i thabs gyis ma bsgrubs na cho ga rdzogs par mi 'gyur ro snyam du sems pa dag kyang snang ste /
de la ni yang dag par rdzogs pa'i sangs rgyas kyis dkyil 'khor gcig kyang grub mi spyod par 'gyur te /
rnam par rtog pa med pa'i phyir ro /
zhes bya ba'i thal ba 'di sus bzlogs par nus te /
de 'dra ba dag ni slob dpon a b+ha ya'i lugs kyi phreng ba'i dbang 'di mi bskur bar cho ga gzhan gyis rjes su gsung bar rigs so / /
de bzhin du a b+ha yA ka ra gu b+ha /
dge ba'i 'byung gnas sbas pa /
grub thob slong zhabs /
paN+Ti ta kIrti tsan+d+ra /
lo tsA ba grags pa rgyal mtshan las brgyud pa'i sgrub pa'i thabs rgya mtsho la brten nas lha rjes su gnang ba sbyin pa dag la yang ngan smras su mi bya ste /
dkyil 'khor chen po 'dir 'jug pa la snod dang snod ma yin pa brtag pa mi 'tshal lo / /
rdo rje gdan pas ba ri lo tsA ba la gnang ba'i sgrub thabs brgya rtsa la sogs pa la yang de dang 'dra'o /
rdo rje phreng ba sogs ji ltar byung ba'i  skabs so / /
de lta bu la sogs pa'i sngags dang mtshan nyid kyi chos kyi sgo rnams bdag nyid kyis mthong ba dang /
bla ma las thos pa dang /
gzhan rnam par thar pa dang /
gtam brgyud kyi yi ge tsam mthong ba las bris kyi /
blo gros dman pa nyid kyis na mtha' dag smra ba ni mi spobs so / /
thor bu ba'i skabs /
gzhan yang gsang ba'i bdag po phyag na rdo rjes mkhan chen las kyi rdo rje la bka' stsal ba'i chos zab mo du ma yod pa dag dang /
rje btsun 'jam pa'i dbyangs kyis bla ma dbu ma pa la gnang ba'i chos mang po yod pa sogs lhas gnang ba dang /
bdag nyid de kho na nyid kyi rnal 'byor dang ldan pas rgyud kyi tshul du byas pa'i gzhung dang /
nyams la bab pa'i mgur la sogs pa mtha' yas pa rnams la yang bslab pa gsum dang 'gal bar ma gyur na /
tshig gi tshul bzang ngan tsam la brten nas smad par mi bya ba ni /
dpal dus kyi 'khor lo'i 'grel ba las /
yul gyi skad dang zur chag sgra las kyang / /
rnal 'byor ldan pas don ni 'dzin byed de / /
chu la 'o ma nges par zhugs pa de / /
ngang pas rab tu phyung nas 'thung bar byed / /
don dam de nyid yul la rtag tu ni / /
chen po rnams ni tshig la rton pa min / /
yul gyi ming rnams kyis ni don shes na / /
bstan bcos sgra rnams kyis ni ci zhig bya / /
zhes gsungs pa'i riT las so / /
grub thob dz+nyA na pa zhes pa zhig gis stag lung sangs rgyas dpon la gsungs pa'i kye'i rdo rje'i rgyud kyi bshad pa dang /
sgrub thabs mang po ri bo che ba rnams la yod do zhes kyang thos so / /
jo bo rje mnga' ris su byon pa'i snga rol nye bar a tsa ra dmar po zhes kyang bya /
o Ti yAn gyi paN+Ti ta shes rab gsang ba zhes bya ba kha che rin chen rdo rje'i slob mar gyur pa zhig la brten nas phyag rgya chen po thig le la sogs pa thig le skor gyi rgyud dang 'grel pa cha lag dang bcas pa byung ba 'di dag kyang bod la drin du gyur bar snang la /
paN+Ti ta de ni phyis kyang bod du byon nas sa chen gyi bla mar gyur to /
de las brgyud pa'i rdzogs pa'i rim pa'i man ngag ding sang gi bar du yod ces grags na'ang yi ge ma mthong ngo /
chos la snang ba chen po thob pa'i rje btsun man lungs pa chen po la yi dam gyis gnang ba'i bsam gtan bsgom pa'i rim pa khyad par can gcig shes kun grol zhes bya ba /
man lung pas yar klungs lo tsA ba grags pa rgyal mtshan la gnang /
des snye mdo ba kun dga' don grub la gnang /
des dka' bcu pa gzhon nu seng ge la gnang /
des hUM chen nam mkha'i rnal 'byor la gnang ste /
de las rim gyis brgyud nas da lta gung thang rab 'byam pa shes rab rgyal mtshan gyi bar du yod do /
nyi ma sbas pa nas brgyud pa'i sgrol ma'i chos skor ni /
kha che'i yul na grub pa brnyes pa ta'u ta ra  zhes bya ba zhig rang byung lha lnga'i gtsug lag khang na bzhugs pa la mchod pa byas pas mdze nad la sogs zhi bar grags so /
de'i dus na slob dpon nyi ma sbas pa zhes bya ba rig pa'i gnas lnga la mkhas shing khyad par gsang sngags la mkhas pa zhig la klu'i gnod pa byung nas /
gtsug lag khang de'i nub phyoT su spyil bu phug nas zla ba gsum du bstod pa byas pas /
gtsug lag khang gi sgo nub phyogs su 'gyur nas /
sgrol ma'i zhal nas ci 'dod gsung bas nad sos bar 'dod ces zhus pas /
de'i mod la dpral bar cung zad cig ma gtogs lus thams cad snga ma kho bzhin du gyur /
dpral ba'i de mi sos pa'i rgyu zhus pas /
sngon rngon par skyes te ri dwags bsad nas mthar nags mes bsregs pas /
de'i rnam smin gyis dmyal bar skyes te /
de nas skye ba lnga brgya'i tha ma 'di yin gsung nas bstod pa la brten pa'i sgrub thabs rnams gnang /
'di la brten nas las tshogs ci rigs bsgrubs shig dngos grub sbyin no gsung ngo /
de nas slob dpon gyis sgrub thabs nyi shu rtsa gcig la so sor nges pa'i las tshogs re re /
spyi mthun gyi las kha tshar dang bcas pa mdzad do /
des tsan+d+ra gar+b+ha la gsungs /
des dze tA ri la /
des ngag gi dbang phyug la /
des shrad+d+ha ka ra la /
des ta thA ga ta ra rak+r+Shi ta la /
des dA na shrI la /
des mal gyo lo tsA ba la gnang ste /
mal gyo'i 'gyur la sgrub thabs dang las tshogs so sor bzhugs gnang ste /
mal gyo'i 'gyur la sgrub thabs dang las tshogs so sor bzhugs so /
khro phu lo tsA ba'i 'gyur la ni mngon rtogs re'i gsham du de nyid kyi  las tshogs rnams so sor sbrel nas yod do /
de'i brgyud lugs ni /
sgrol ma /
kun dga' bo /
dgra bcom pa nyi ma gung pa /
shrA na'i gos can /
kriSh+Na'i gos can /
kha che nyi ma sbas pa /
rA hu la shrI /
bi na dA shrI /
paN chen sh+'+k+ya shrI /
des khro phu lo tsA ba /
bla chen bsod dbang /
rin po che ba /
tshad ma'i skyes bu /
des bu rin po che la gnang ngo /
mal gyos ni sa chen la /
des rtse mo /
des rje btsun la gnang ste /
des chos skor 'di'i yig cha mang du mdzad do /
des mchims chos seng /
chos rje 'jam gsar /
rong ba rgwa lo /
shes rab seng ge /
dpal ldan seng ge /
bla ma dam pa bsod nams rgyal mtshan /
mkhan chen shes rdor ba /
chos sgo ba chos kyi rgya mtsho /
rgod phrug grags pa 'byung gnas /
de la bdag gis thob ste /
spyir sgrol ma cung zad brgyud tshul mi 'dra bas bod yul gang ngo /
thor bu ba'i skabs so / /
??rte'u ra ba'i skabs /
?? bod 'dir mdo sde rnams kyi lung gi rgyun la shin tu phan che ba stengs pa lo tsA ba tshul khrims 'byung gnas ni /
yab steng pa tog 'bar dang /
yum mda' mo bu skyid gnyis kyi sras su me mo phag gi lo la 'khrungs /
lo drug lon pa na gyang phug gcig na phar bltas pas mchod rten dang bcas  pa'i yul khams mang po mthong /
phyis rgya gar du byon tsa na de ka bzhin du 'dug lo bcu lon pa'i tshe /
mi g.yo ba la bsnyen pa dum re byas pas gzhan gyi nad rigs gang la yang sngags btab pas phan par byung /
byis pa'i dus nas dkon mchog la blo khel /
ma yar sdang bas lo bcu gsum lon pa'i tshe dwags por byon klog 'don byas pa'i rnyed pa pha'i khyim du bskyal bas pha yang 'bar /
skyo ba skyes nas yang dwags por byon /
skan mo gnas brtan la skra bcad /
ser gzugs byas pa'i rmi ltas bzang po byung /
bco lnga la myang stod du rgya 'dul la rab tu byung /
mchims thams cad mkhyen pa la spyod phyogs bslabs /
bcu dgu la rgyas mkhan po /
gnyal ba dge 'dun skyabs kyis slob dpon /
skyi bo tshul 'phags kyis gsang ston mdzad de bsnyen par rdzogs /
rgya gar du 'byon bzhed pa la gser med pas 'bum po ti gnyis bris /
gser zho bcu gnyis byung ba bsnams nas byon /
ding rir sleb pa na spyan ras gzigs kyis mi rgan gcig tu sprul nas lam gyi rgyus bshad /
de nas bal por byon 'phags pa 'ja' mi la sogs la lam gyi 'jigs pa med pa'i gsol ba btab /
srog la phangs pa med par byon pas ma gang+nyar tsa mi sangs rgyas grags dang mjal /
khong gi drung du lo bcu bzhugs /
tshad nad kyis bsnyung ba la sgrol mas khrus chab gsol bas dwangs /
de dus gcung chos 'bar zhing btsong nas gser mang po khyer te dwags nas gar song 'dri zhing 'ongs nas rdo rje  gdan du sleb /
kho na re /
yab grongs shid kyang nged kyis tshar /
gser 'di khyed kyi skal ba yin /
nga yul du 'gro zer ba la zhal ta mdzad nas slob gnyer la btsud pas paN+Ti ta mkhas pa cig byung ste tshad pas gros /
'da' khar khyed kyis nga'i rus pa 'di dge rir skyel dgos zer nas bod du mi 'gro re mna' lan gsum bsgags /
de nas tshur byon khong gi ched du gdung khang bzhengs /
yab kyis dbu btsugs pa'i 'bum nyi shu dum cig gi 'phro yang tshar /
de nas gser srang lnga bcu tsam bsnams te /
slar rgya gar du byon pas bla ma rtsa mi mi bzhugs par 'dug pas gdung la mchod ba phul /
de nas paN+Ti ta chen po si ga ta bir+wa /
dA? sa b+hA la shrI /
tsan+d+ra kIrti /
su d+ha na gub+ha /
shI la tsan+d+ra /
bi ma la rak+Shi ta /
dza ya gub+ha /
sid+ha ha ra /
b+hA sa ka ra shI la shrI ba san+ta ti la ka A nan+da de ba /
bal po'i paN+Ti ta na ya shrI ste paN+Ti ta bcu gsum la sngags mtshan nyid kyi gsan pa mang du mdzad /
kha che spyan gsum pa'i brgyud paN+Ti ta a lang+ga de ba spyan drangs /
rgya dpe yang mi khur mang du bsags nas sgrub thabs bsdus pa chen po /
'dul ba rang gi rnam bshad /
nyi khri gzhung 'grel /
dpa' bos mdzad pa'i skyes rabs /
dus 'khor rtsa rgyud /
'phags skor paN+Ti ta a lang+ka de ba'i lugs sogs gzhi 'gyur dang 'gyur bcos mang du mdzad /
de res rgya gar du lo lnga bzhugs /
yang rgya gar du byon nas bye brag bshad pa chen mo lo gsum du bslabs /
bod du yang rgya dpe spyan  drangs nas a lang+ka de ba dang gnyis kyis bsgyur ba las su gnyis tsam 'gyur ba na paN+Ti ta sku gshegs /
gsheT 'dab la chos khri bzhi bcu tsa brgyad tsam brtsigs pa'i chos 'khor che ba cig mdzad /
spyir bde mchog drug cu rtsa gnyis kyi dkyil 'khor dang chos skyong mang po'i zhal mngon sum du gzigs /
gro lung ba chen po la sogs pa'i mkhas pa che dgus zhabs la gtugs nas bstan pa'i bdag por gyur nas dgung lo brgyad cu rtsa bzhi pa lcags pho khyi'i lo la gshegs /
de'i tshe lo tsA ba chen po blo ldan shes rab gshegs nas lo brgyad cu rtsa gnyis song /
rten ring bsrel yang mang du byon no /
de'i slob ma chag dgra bcom ni /
stengs pa lo tsA ba'i bzhi bcu rtsa bdun pa chu mo bya la mes bkra shis dga'i sras su gnas chag grong du sku 'khrungs /
gu ru ba chag ston chen po mtshan rin chen tshul khrims shes bya ba gro lung ba'i dngos slob de las rab tu byung /
stengs pa lo tsA ba la sgra dang lo tsA bslabs /
gsang 'dus 'phags skor dang dus 'khor la sogs gsan /
chos skyong phyag bzhi pa zhus pas phyi bzhin du 'brang ba byung /
byang sems zla rgyal gyi slob ma mal gro 'dul 'dzin /
de'i slob ma mkhan po dar brtson las bsnyen par rdzogs /
gtsang du bshes gnyen sh+'+ka grub /
gtsang dkar /
cog gru lo tsA ba mya ngan med pa'i dpal /
zhang lo tsA ba la sogs pa'i bod kyi bla ma bco lnga brten /
rgya gar du 'byon pa'i bar chad zhi ba'i phyir kha sarba Ni bsgrubs pas mtshan ma  brnyed nas bal yul la 'thon te rgya gar du byon /
tshong 'dus nas nyin re bzhin me tog nyos nas rdo rje gdan gyi byang chub chen po la gtor bas snyan gyi steng du chags /
de'i rten 'brel gyis phyis sku tshab kyi gser sku'i snyan gyi steng du chags /
de'i rten 'brel gyis phyis sku tshab kyi gser sku'i snyan gong du yang me tog phra ba zol med par rang byon /
mai tri tsan+d+ra /
rdo rje gdan pa chung ba /
niSh+ka lang+ka /
shI la A kar /
sh+'+k+ya shrI dang /
bud+d+hA shrI rnams la bsten nas chos mang du gsan /
khyad par bka' drin che ba me tri tsan+d+ra yin /
khong gis lung bstan nas nA lan+da'i gan+d+ho la chung ngu cig tu sgrub pa mdzad pas bum pa'i steng du bde mchog drug cu rtsa gnyis kyi lha tshogs zhal gzigs /
glo bo ring du tshad pa'i bsnyung gzhi cig byung ba na nya gro d+ha'i bsil grib la gzims pas /
gdu bu'i sgra sil sil ba cig byung bas gzigs pa na /
bud med sngo bsangs cig gis snying gar bum chu 'thor bas nad rtsa ba nas dwangs shing /
bud med de sgrol mar zhal gzigs /
rgya gar gyi rten rang byon brgyad cu yang gziT /
bod du byon dus chu bo gangI 'gram du dpyal lo grogs dang bcas pa shi skyid kyi jag pas brdungs pa la lta stangs mdzad pas jag pa rnams rengs /
de nas bod du byon te chu mig dang rgyal lha khang dang thang bo che la sogs pa rnams 'bul du byung bas thogs re bzhugs /
gtso bo rte'u rar gdan phab pa yin te /
'di dang por sne'u zur pa'i slob ma skor chen pas btab /
de rjes brgyud pa re shig stongs pa 'dra /
de rjes chag gis gzung /
shud+d+ha  shrI spyan drangs nas rgyal ba'i lam 'dug la sogs pa bsgyur /
shAkya shrI dang /
thams cad mkhyen pa'i dpal dang /
rat+na shrI la sogs pa la brten nas 'gyur mang du mdzad /
kha che paN chen gyis gzhan la bsnyen rdzogs sgrub pa'i skabs su chag gis las chog rnams saM skr-i ta'i skad du mdzad pas paN chen mnyes /
sku'i spyod lam dbu reg zhabs rjen dang rdor dkar la sogs pa mdzad de tshul khrims kyi dri phun sum tshogs pas rgyang ring du khyab pa yang yod /
dgung lo drug cu rtsa bzhi pa me pho byi ba la rte'u rar gshegs /
de'i tshe chag phyi mas nyi shu bzhes shing /
rje btsun grags rgyal gshegs pa'i me pho byi ba de yin /
gdung bzhus ba'i tshe dbu thod la bde mchog gi lha yongs su rdzogs pa dang /
'gram pa la A li kA li byon pa phyi rten gyi mchod rten nang na bzhugs /
re ben+d+ra ba'i zhal nas /
mchod rten de dkrongs 'dug pas phyogs bzhir glo 'bur re bkyed gsung ba'i lung bstan la brten nas chag phyi mas bzos /
de'i rab gnas bal yul nas re ben+d+ra bas mdzad pas /
rte'u rar rab gnas kyi dus su 'bras kyi char bab /
sku 'bum la thog rgyab pa yar bas thog brdugs dkar por grags /
gdung la kha sarba Ni byon pa thub pa'i gser sku na bzhugs /
'di la rgya gar na yang paN chen d+harma shrI la sogs pa'i slob ma mang du yod do /
de'i dpon po chag chos rje dpal ni /
slob dpon d+harma 'byung gnas dang /
chos 'bum gyi sras su me mo sbrul la 'khrungs /
me sbrul 'di khro phu lo tsA ba'i  nyi shu rtsa drug pa yin /
dgung lo bdun pa la rgya bod kyi yig klog skad dod bka' bcad bri thig la sogs bslabs /
bcu gcig nas nyi shu'i bar du chag dgra bcom gyi zhabs drung du 'bral med brten nas sngags mtshan nyid kyi gzhung gdams ngag mang du zhus shing /
sems bskyed kyang lan lnga zhus /
spyir lo bcu bdun nas bzhi bcu rtsa lnga'i bar du snag smyug dang mi 'bral ba'i dam bca' byas /
bcu bzhi bco lnga la mi g.yo ba'i bsnyen pa 'bum tsho nyi shu rtsa drug bskyal bas zhal gzigs /
nyi shu pa la gong ma'i zhal nas /
'di rgya gar du bzhud dogs pas mngon pa slobs gsung /
chag dgra bcom gshegs rjes su rgya gar du chas te /
gtsang du se lo /
khro lo /
myang stod lo tsA ba /
gro ston bdud rtsi grags la soT pa la chos mang du gsan /
de nas gung thang lha btsun pa mgon po dpal la mngon pa kun las btus pa /
'phags skor rngog lugs rnams gsan /
de man du lo bcu bzhugs /
bal yul shing kun tu rat+na rak+Shi ta dang mjal /
khong la khams pa ston grags la sogs dbang zhu ba'i lo tsA ba mdzad de /
bde mchog gi dbang la sogs pa thob /
de nas paN+Ti ta chen po re ben+d+ra ba sten dge bsnyen du bzhugs pa de la 'phags skor dang /
rdo rje phreng ba /
mdo rgyud rtogs pa bsdus pa la sogs pa mang du gsan /
sems can mang po'i don 'ong bar lung bstan /
bal yul du lo hril po brgyad bzhugs /
de nas rgya gar du byon te ti ra hu ti nas yangs pa can du byon /
mnal  lam du rdo rje gdan ji lta ba bzhin du gzigs /
de nas rdo rje gdan du byon pas mi gcig kyang mi 'dug ste /
tu ru Sh+ka'i dmag gis nyen nas bros pas byang chub chen po yun ring du ma mjal /
de nas mjal te ma hA bo d+hi la mchod pa phul /
gnas kyi bkod pa zhib tu gzigs /
nA lan+d+har paN+Ti ta rA hu la shrI b+ha dra dang mjal chos mang du gsan /
gar log gi dmag byung bas yul mi rgyal po bcas pa thams cad kyang bros /
rA hu la'i zhal nas nga lo dgu bcu lon pas 'bros su med pa yin mod /
khyod mi 'bros pa glen gsung pa la /
nga bsad kyang bla ma'i drung las gzhan du mi 'gro byas pas /
dam tshig can du dgongs nas gting nas mnyes /
de nas bla ma khur nas gar log gi dmag rnams gnyan por lta ba'i mgon po'i lha khang du gdan drangs pas gar log gi gnod pa yang ma byung /
ma ga d+har tshad pa'i nad byung ba 'thon nas shu bar song /
slar tir hu tir yang tshad pas zin /
de nas dal gyis bod du phebs /
spyir paN+Ti ta chen po bcu gnyis /
bod kyi lo tsA ba bzhin /
mkhas btsun nyi shu tsa gcig la sogs pa la chos gsan /
sa skya paN chen gyis lo tsA ba rin chen bzang po'i 'og na lo tsA ba khyed mkhas shes bsngags /
nag tsho lo tsA ba'i gdan sa yang thog tu nan gyis zhu ba ba phul bas lo bzhi bzhugs /
ha ri maN+dal la sogs pa'i gnas gzhi brgyad cu tham pa'i lde mig dang gsung rab po ti nyis brgya tsam phyag tu byung /
de nas rte'u rar phebs /
phyis drug cu rtsa gnyis pa la thang po cher phebs /
de'i tshe stag tshal du paN+Di ta dA na shI la'i sar byon nas khong la saM skri ta'i skad kyis shis pa mang po brjod pas paN+Di ta 'dar zhing ba spu langs /
bod skad rigs gcig pa la mkhas pa'i rigs pa'i ral gri la sogs pa'i mkhas pa mang du 'dus 'khor rdor dbyar chos gsungs pa'i tshe grwa pa dpe 'grems brgya tsam byung /
nyin re chos dung thengs bcu gsum btang /
de nas yar klungs kyi 'ju dang 'phyos kyi dgon gnas mang por chos gsung zhing yar klungs phyogs su lo lnga bzhugs /
hor rgyal po'i spyan 'dren byung ba la hor bod kyi mi chen rnams kyis gros byas /
sku lus ngan par 'dug pas bzhuT chog par? byung /
sa skyar gdan drangs nas shar ba ye shes rgyal mtshan dang /
dpon chen kun dga' bzang pos bla mar bkur /
tshogs dpon mdzad cing chos kyang gsungs /
de nas rte'u rar phebs nas chos 'khor chen mo mdzad nas drug cu rtsa brgyad pa shing pho byi ba'i lo la zhi bar gshegs /
de rjes gtsang pa dbang phyug shes rab kyis gdan sar ming ma btags kyang gdan sa'i khur 'khur lo mang por mdzad /
de rjes chag phyi ma'i gcung po chag nyi ma dpal gyi sras bla ma bstan 'dzin dpal dang /
de'i gtsung po zla ba gnyis kyis yun ring min par gdan sa mdzad /
zla ba'i dus su skya srid kyis rte'u ral bcom rgyag byas /
de rjes zla ba'i gcung mnga' bdag dpal gyi sras bla ma rin chen 'byung gnas kyis gdan sa lo bcu gsum mdzad /
de rjes bla brang ba blo gros dpal dgung lo bdun cu rtsa bzhi bzhes pa cig la gdan sa gtad de /
des kyang lo de nyid la bla brang ba shAkya dpal gdan sar bskos /
bla ma rin chen 'byung gnas gshegs pa dang shAkya dpal bskos pa'i lo de me mo yos yin /
de nas lo bcu gsum pa sa mo yos la shAkya dpal gshegs /
chos rje dpal gsheT nas shAkya dpal bskos pa'i me mo yos de yan chod du lo drug cu rtsa bzhi song /
de rjes bla brang pa bzang po dpal /
de rjes rin chen 'byung gnas pa'i dbon po chag chos dpal bzang pos gdan sa mdzad de ring po ma lon par gshegs /
de rjes bla brang ba bzang po dpal gyis bldabs nas gdan sa mdzad /
de rjes chos rje nyi ma bas lo lnga /
de rjes shAkya dpal bas lo bcu gsum mdzad de grongs /
de rjes chos rje ye shes dpal bzang po me mo lug la 'khrungs nas nyi shu rtsa lnga pa la gdan sar byon /
sa pho khyi'i bar lo bco brgyad bzhugs nas /
bla ma bsam grub dpal mgon pa gdan sar bskos te khong rang gya brgyad pa shing pho khyi la gshegs /
bsam grub dpal mgon pa sa byi nas chu byi'i bar lo nyi shu rtsa lnga gdan sar bzhuT /
de rjes bsod blo ba chu sbrul la 'khrungs nas lo nyi shu pa chu byi nas lcags spre'i bar lo dgu gdan sa mdzad de /
lo de nyid la blo bzangs pa lcags glang la 'khrungs nas nyi shu pa cig gdan sar bskos te /
khong rang nga drug pa sa byi la gshegs /
blo bzangs pa gdan sar byon nas lo nyi shu rtsa gcig pa lcags pho 'brug la gdan sa gtad de khong rang zhe gnyis pa chu rta la gshegs /
de rjes rin chen chos rgyal pa me mo yos la 'khrungs nas lo bcu bzhi pa lcags 'brug la gdan sar byon te /
de nas da lta'i me pho spre'u 'di yan la lo bcu bdun song ngo /
rte'u ra ba'i skabs so / /
gnyal rong lings su rong ling lo tsA ba rdo rje rgyal mtshan zhes bya ba a b+ha ya'i slob ma dus kyi 'khor lo pa cig byung /
de'i gtsug lag khang soT kha zhes pa da lta yang ma nyams par yod de /
yi ge ma mthong bas zhib tu spros med do / /
ba deb ther sngon po las /
tshogs sde bzhi sogs dge 'dun gyi sde ji ltar byung ba dang /
zhu lan /
par du bzhengs pa'i skabs so /
dum bu bco lnga pa /
tshogs sde bzhi sogs dge 'dun gyi sde ji ltar byung ba dang /
zhu lan /
par du bzhengs pa'i skabs /
kha che paN chen dang /
de las brgyud pa'i sde bzhi'i mkhan brgyud kyi skabs /
de ltar gangs can gyi khrod du dam pa'i chos byung ba'i tshul rags pa bshad nas /
chos de nyams su len pa'i dge 'dun ni /
bod kyi 'dul ba 'dzin pa thams cad sde pa gzhi thams cad yod par smra ba'i lugs gcig pu yin la /
de la yang mkhan chen zhi ba 'tsho'i lugs bla chen po ni mas brgyud pa dang /
rgya gar shar phyogs kyi paN+Di ta d+harma pA las mnga' ris su pA la rnam gsum la sogs pa rab tu byung nas yas brgyud pa dang /
kha che'i paN+Di ta shAkya shrI las brgyud pa sde gsum du nges pa las /
dang po gnyis ni brjod zin la /
de la ma 'ongs pa'i sangs rgyas gsum pa rab gsal du 'gyur ba kha che'i paN+Di ta chen po shAkya shrI b+ha dra'i 'khrungs pa'i lo gang yin pa dang /
bod du lo gang la phebs pa dang /
'gro ba'i don ji ltar mdzad pa rnams dpyad par bya ste /
de yang paN chen nyid kyis bod du me mo yos kyi lo la sol nag thang po cher bstan rtsis mdzad par /
smin drug zla ba'i dkar phyogs kyi /
tshes brgyad nam gung mnyam pa la /
zla ba ri bo la nub tshe /
thub dbang yongs su mya ngan 'das /
de rjes lo ni stong phrag gcig bdun brgya dang ni lnga bcu dang /
zla ba gnyis dang zla ba phyed /
de bzhin nyi ma lnga rab 'das /
zhes gsungs te /
de lta bu'i lo de rnams la drug cus bgos na lhag ma bcur 'gyur ba'i phyir /
bstan pa'i thog ma ni me mo sbrul yin par shes par bya'o /
de'i tshe dus 'khor ba rnams kyi 'das lo'i thog ma me mo yos nas drug cu skor gsum ste brgya brgyad cu song bar yang shes par bya'o /
thang du brtsis pa'i me yos de nas ding sang gi me pho spre'u 'di yan la drug cu skor bzhi dang lo sum cu song bas na /
thul la mya ngan las 'das nas lo stong phrag gnyis dang nyi shu song ba yin no /
bstan pa'i lo grangs de ltar yin pas na paN chen 'khrungs pa'i lo ni me mo lug yin te /
khro phu lo tsA bas bstod pa mdzad par /
de nyid yongs 'das lo ni stong phrag gcig drug cus dgu bcu rtsa gnyis mthar son tshe /
shAkya'i bstan srog ngur smrig 'dzin pa'i gtsor /
'khrungs gyur drang srong de yi zhabs la 'dud /
ces gsungs pas stong drug brgya drug cus bgos pas lhag bcu gnyis 'byung ste /
bcu gnyis pa de sa pho 'brug gi lo yin /
de'i mtha' ni sa mo sbrul yin /
de paN chen gyi nyi shu rtsa gsum pa'o /
zhes bya ba 'di shin tu gsal bas na /
nyi shu rtsa lnga pa lcags mo lug ces bya bar the tshom med do /
'di la spyi bo lhas pa la sogs pa'i yi ger paN chen bod du rang lo drug cu rtsa lnga pa la phebs so zhes zer ba yang nor ba'o /
bod du phebs pa'i lo ni shing pho byi ba yin par lo tsA bas gsungs pas /
shing pho byi ba ni rang lo bdun cu brgyad pa'o /
de nas chu mo bya'i bar du lo bcu bzhugs nas shing pho khyi la bod nas thegs /
de nas lo skor 'khor ba'i shing mo bya'i lo la lo dgu bcu rtsa dgu lon /
de'i sgrog zla'i tshes lnga gza' spen pa yod pa la yongs su mya ngan las 'das par yang /
gcig gis ma tshang lo brgya'i dus / /
bya lo sgrog zla'i dkar phyogs kyi / /
spen pa'i nyi ma'i tshes lnga la / /
'gro ba'i nyi ma nub par bstan / /
zhes 'byung pa'i spen pa'i nyi ma yang paN chen nyid kyis mdzad pa'i lnga bsdus kyi rtsis gzhung gis brtsis na gsal por 'char ro /
don du na paN chen nyid me mo lug la 'khrungs /
sa mo sbrul lo nyi shu rtsa gsum pa la rab tu byung /
bdun cu rtsa brgyad pa shing pho byi ba la bod du phebs /
chu mo bya'i bar lo bcu bzhugs /
shing pho khyi la bod nas byon te kha cher gzhan don rgya chen po mdzad nas rang lo dgu cu rtsa dgu pa shing mo bya la zhi bar gshegs so /
zhes bya'o /
bod du ji ltar spyan drangs shing phebs nas 'gro don ji ltar mdzad pa'i rim pa ni /
khro phu lo tsA ba zhes bya ba'i skyes bu dam pa des lo tsA slob pa'i phyir lho bal du 'gro ba'i lam du skyi rong du bzhugs pa na /
rin po che rgyal tsha'i slob ma don zhags pa chen po zhes bya ba zhig yod pa de la dar yug phyed dang gnyis phul nas /
bdag gis lho bal dang rgya gar du phyin na bar chad du mi 'gyur ram /
'gro ba la phan thogs sam /
dge ba'i bsam pa 'dra bdog pas 'grub bam gsum po 'di rtog pa zhus pas /
khong na re /
don sna gsum ga e yong mi shes te /
cig 'phags pa la brten nas brtag go gsung /
lo tsA ba rang gis kyang mchod pa chen po bshams nas rmi lam brtags pas nam nangs su nye ba na a tsa ra dung so 'khor can cig byung nas /
rmang phrag nas dung gi seng ge cig gtad byung bas ci yin byas pas rgyab yig ltos zer bltas pas / /
dwi b+hA Shi bya ba 'dug byang chub kyi shing lo gcig byung de la paN+Di ta bya'i gdong pa can cig 'dug rgyab yig la ma hA me tri bya ba 'dug yang shel gyi me long cig gtad byung ba la paN+Di ta lha 'dra ba rgyab yig la many+dzu shrI bya ba 'dug phyi re ba /
nang zab chen la byas pa'i mi gzugs dkar po cig gi rgyab yig la ma Ni padme bya ba 'dug bzhi po snying du sdug par 'dug pas mchod khang du bzhag mnyam nas khyer phyin pas /
a tsa ra na re /
tshur thong go rim bsgyur dgos zer nas dung gi seng ger gar 'gror rgyug chug de nas shing lo dang me long zhog la zab chen gyi mi gzugs khyer cig de nas me long khyer cig de'i rjes la shing lo khyer cig zer /
mnal sad pa dang bzang bar ni shes /
de dus yi ge bzhi po ma shes pa la phyis su song tsa na /
dung gi seng ge ni lo tsA ba rang du 'dug mi gzugs dkar po rje mi tra yin /
me long gi paN+Ti ta bud d+hA shrI yin /
shing lo la bris pa'i paN+Ti ta ni kha che paN chen yin no /
de kho na bzhin du lo tsA bas bal yul dang rgya gar nye ba rnams su byon /
de rjes rje mi tra bod du spyan drangs /
de rjes paN chen bud+d+hA shrI spyan drangs /
thams cad kyi rjes la kha che paN chen spyan drangs pa yin te /
rgya rtsis pa'i shing pho byi ba mchu'i zla ba'i tshes bdun la gdan 'dren pa'i phyir lam du zhugs /
rgyang ro gung chung na dge bshes rgya bya ba bla ma zhang gi dngos slob cig bzhugs pa la mjal du phyin pas khong gi mtshams bsdams 'dug na'ang lo tsA ba rang byon par thos pa dang har 'don byas nas bsur byung /
khong la zhang gi chos skor mang po zhus /
khong gi zhal nas paN chen spyan 'dren pa la cum cum dang zhum zhum byas pas mi 'ong /
'ud 'thag gi song /
nyi ma nub nas shar kyang don 'grub nges gsung /
de nas rim gyis gro mor byon /
gro mo ba rnams kyis gus par byas pas rgyags chal chil la song /
de nas rgya gar be dur gyi tshong 'dus su 'byon rtsis lam nor nas chom rkun dang dug sbrul dang gcan gzan dang mi ma yin gdug pa can gyis gang ba'i nags su 'khyams pa las /
de rnams kyi nyen ci yang med par be dur tshong 'dus su sleb /
de nas rgya gar ba paN chung dza yang shrI dang ba ra NA si ba gnyis /
jo sras nyi ma dang khams pa  byang grags te bod pa gnyis rnams shar phyogs dza gad da rar paN chen gdan 'dren gyi pho nya la mngags /
de'i tshe sangs rgyas don yod grub pa la phyag 'tshal lo /
shAkya'i bstan la shAkya'i sras bltams shAkya'i mtshan / /
lnga rig gtsug nor dri med brtul zhugs brtan po 'dzin / /
bya ba la sogs pa'i zhu yig rgya gar gyi skad du bris nas spyan 'dren pa rnams la bskur /
zhu rten du gser gyi sher snying cig gser srang lnga /
na bza' dar chen phrug cig 'ju zab bzang po'i bla re gcig rnams bskur /
la dru ba bya bar zhag sum cu rtsa bzhi na slebs pa dang /
paN chen 'khor bcas kyang bod kyi spyan 'dren 'ong bar mkhyen nas der byon pas spyan 'dren mi 'dug pa dang phyir 'byon pa'i rtsis kyi khres po sngog pa'i tshe bang chen rnams kyis sleb nas yi ge dang 'bul ba rnams phul /
paN chen gyi zhal nas /
dza gad da la nas bod kyi spyan 'dren 'ong bar shes nas 'dir 'ongs pas su yang mi 'dug pas bzlog par rtsom pa'i tshe'ang da dung sdod cig spyan 'dren nges par 'ong zhes ma smras sam /
da ji ltar bya ba'i gros gyis paN chung dag la bka' stsal pas /
paN chung rnams kyis don 'di lta bu la chos rje nyid mkhyen pa ma gtogs bdag cag rnams kyi blos ji ltar bya ba ga la rtogs zhes zhus pas /
paN chen gyi zhal nas /
nga la gros dris sa yod cig gsung nas zhag lnga mtshams bcad nas rje btsun ma la 'dri /
de nas rgya gar shar phyogs kyi gnas brtan chen po mang pos paN chen bod du mi gshegs pa'i zhu ba la sleb /
slob dpon klu sgrub kyis rab gnas mdzad pa'i thugs rje chen po dang sgrol ma ngo chen du spyan drangs nas byung ba la /
lha'i gnyer byed pa'i kha che ba cig la gsug byin nas shing rta'i gzer bkrol /
lha gnyis zhal phyir bsgyur nas bzhag lo tsA bas be dur nas byon /
ba ne shwa ra bya bar chos rje dang mjal /
der chos rje'i gsung gis lo tsA ba de chos mang du shes pa /
lha chen bzhengs pa'i stobs yod pa'i yar rgan cig yod bsam pa la /
'di ni gzhon nu rang du 'dug chos bsgyur ba'i lo tsA rang yang mi 'ong ngam /
de sems bskyed dang sgrub thabs 'ga' byin la 'o skol dpon slob phyir bzlog gam gsung bas /
paN+Ti ta dza ya shrIs nga dpon slob 'di rnams khyod kyi gzugs la bltas 'dug pas ngas thabs byas nas khyod rang chos dris shig zer /
dza ya shrIs zhu ba byas nas chos 'dri ba'i skabs phye nas paN chung dgu po la dri ba mi 'dra ba gnyis gnyis dris pas phyi dro nas nam phyed kyi bar du song /
chos rje'i thugs dam nar ma mang po chag kyang thugs dgyes te /
bod la 'di 'dra ba'i chos smra ba 'ong ba ngo mtshar che gsung /
de nas rgyal phran cig gis lam 'gog pa dang paN chung rnams la'ang do li dgos par song bas dka' ba chen po mang du byas te phag rir phebs pa dang /
bod kyi skya ser grangs med pa kha bzhi nas 'dus nas zhabs tog grangs med pa byas nas chos zhus pas man ngag kha 'thor mang du gsungs /
rgyang ngo nas mgur mo'i bar du chos dang zang zing bsam gyis mi khyab /
tshong  'dus nas chu mig gi bar du dge 'dun shin tu mang pos bskor bas khyim pa rnams kyis zhal yang blta dka' bar byung /
khro phu ba'i bsu ba'i bkod pa chen pos chu mig tu sleb /
khro phur phebs nas mkhas btsun stong phrag mang po 'dus /
der dbyar gnas mdzad pa la tshul shing len pa brgyad brgya lhag tsam byung /
brgyad stong pa gsung /
so sor thar pa dang mdo sde'i rgyan yang gsungs /
de nas snar gyi klas mo cher byon /
nyis 'grel du gsungs pa la /
de bzhin nyid kyi le'u la slebs pa'i tshe chos rje'i phyag dpe brgyad stong pa'i po ti sgrol ma'i dpang du byas /
de la mchod pa mang po byas nas shar phyogs su song bas dbus su 'gro dgos pa 'dug gsung ba dang /
rtag tu ngu'i le'u la bab pa'i tshe mchod pa'i maN+Dal ri mo can gyi steng du po ti bzhugs pa la mchod pa mang po byed bzhin pa cig nub phyogs la song bas rgas khar kha cher 'gro bar 'dug gsung /
de nas snar gyi klas mo cher yang dbyar gnas mdzad cing thogs shig bzhugs /
dgag dbye thon nas chu mig ring mor gnas brtan mang pos spyan drangs dbu ma rin chen phreng ba dang dpe'i rgyan gsungs /
de nas srin po ri bas spyan drangs te gzhu snye'i phu'i lam brgyud nas 'tshur phu dang lha sar byon /
jo bo rnam gnyis la mchod pa rgya chen po mdzad /
de nas srin po rir 'tshur phu ba'i rta ba mang pos bskyal nas phebs /
skyel mi rnams la ngas khyed kyi dgon par bsdad pa'i tshe sangs rgyas thod pa'i rgyud nas bshad pa'i lha gsum 'dug pa /
khyed kyi  bla ma gong mas mkhyen yang ma dad pas ngas lha'i ngo bstan gdams pa byas na phyis rtogs ldan mang po 'byung gsungs /
lha gsum ni bde mchog yab yum go bzlog shAkya thub pa sprul sku la yum rdo rje mkha' 'gro yod pa /
rdo rje dril bu mnyam sbyor gyi lha rnams so /
srin po rir dbyar gnas mdzad /
mngon pa kun las btus kyi rnam bshad slob dpon ye shes bshes gnyen gyis mdzad pa bsgyur /
spyi chos su mya ngan med lung bstan pa'i mdo /
dpe brgya pa /
las kyi 'khor lo bstan pa rnams gsungs /
byams chos lnga'i rnam bzhag dang dbu ma rigs tshogs rnams /
byams chos lnga'i khrid skor rnams srin po ri ba'i gdan sa bas zhus nas gnang /
gnyal zangs po che ba sogs kyis rgyal sras lam rim gyi khrid bskyangs /
de nas bsam yas su lha zhi ba 'od kyis spyan drangs nas bsam yas dang 'chims phu sogs su byon /
der dbon ston rin chen sgang bas kyang mjal /
de nas srin po rir phebs pa'i tshe 'tshur phu ba /
rgya ma ba /
'bri khung ba rnams kyis gdan 'dren byung bas 'bri khung ba dang mjal ba'i rten 'brel snga phyir ma 'grig rgya ma rin chen sgang du lan gnyis dang r+wa sgreng du byon /
de nas gnyal dang lo ro dang lho brag la sogs pa rnams su byon /
bu gu do dang thang po cher byon cing khyad par thang po cher yun ring du bzhugs nas chos mang du gsungs /
de yan chod du lo tsA ba'i snod rtog pa'i ched du rdzas la 'dzin pa che che ltar mdzad pa las /
de nas rdzas dngos byung ba phal cher khro phu'i byams pa la  bsngos /
khyad par chu pho spre'u'i lo la lha mo che'i rab gnas ran na'ang cha rkyen gyis ma ldang bas /
yang paN chen gyis dbu g.yor /
gnyal lor /
lho brag sogs su bskyar te byon /
yo byad thams cad byams chen gyi phyogs su phul /
chu pho spre'u'i gre'i zla ba'i tshes gsum nas bcu gsum gyi bar du chos rjes byams chen gyi rab tu gnas pa mdzad /
ngo mtshar ba'i rtags bgrang gis mi lang ba byung /
de nas dge 'dun mang pos bod du bzhugs pa'i zhu ba phul bas kyang kasmi ra don che gsung nas ma gnang /
de nas thegs pa'i lam la stod lho la mdzad de de rnams su yang gdul bya mang du btul /
phyag tu rdzas byung ba rnams gnas so so'i dge 'dun la gnang /
gung thang du phebs pa'i tshe gser srang brgya dang sum cu gnang nas lha bzo ba'i rdzongs gyis gsung /
de nas glo bo'i bar du lo tsA bas bskyal /
nang cig 'khor thams cad thabs kyis bkye nas sku mdun na su yang med par byas nas lo tsA ba la shog gsung /
der myur bar phyin pa na lag pa gzed cig gsung nas gser gyi thum bu chen po cig gnang byung ba'i lcid kyis lag pa sa la reg pa byung /
lha'i ched du cha rkyen mang du gnang /
da 'di tsam zhig kha cher bsnams 'tshal zhus pas /
nye gnas pa na re /
dngos grub byung dus blangs pa dga' /
kha che ba'i mi nan dur can rnams la byin na 'gyod par 'ong ngo zer bas blangs /
de nas la gsham tsam du skyel thung byas /
kha cher thegs pa'i lam du jag pa kha gnyis su byung yang gser med pas ci  yang ma nyes /
de nas kha cher phebs nas /
kha che na spyir bstan pa dar yang rab tu byung ba nyung ba la /
chos rjes rab tu byung ba grangs med pa spel /
sngags mtshan nyid kyi lag len 'tshol ba rnams ma nor ba la bkod /
rgyal po mu stegs can du byung nas sangs rgyas kyi bstan pa la btsud /
gtsug lag khang dang rten nyams pa mang po gsos /
de lta bu'i mdzad pas kha cher lo bcu gnyis su bzhugs nas /
shing mo bya'i lo la ngo mtshar ba'i ltas mang po dang bcas nas gshegs /
de lta bu'i paN chen des bod du sngags mtshan nyid lung rigs kyi chos mang du gsungs shing /
so so thar pa'i bslab pa la bkod pa grangs med kyang /
paN chen gyi spyan sngar bsnyen par rdzogs nas /
stan gcig gi brtul zhugs 'dzin par khas blangs pa ni rdo rje dpal dang byang chub dpal rnam pa gnyis yin no / /
na mo mai tri nA thA ya /
mu nIn+t+ra shA ri pu tra /
rA hu lak+She tri ya /
rA hu la brAh+ma Na /
nA gArdzu na /
gu Na ma ti /
rat+na mi tra /
shrI d+harmapA la /
gu Na sA ga ra /
d+harma pA la /
u ka ra gub+ha /
ma hA paN+Ti ta shAkya shrI /
badzra shrI b+ha dra /
bud d+ha shrI b+ha dra /
rasmi shrI /
d+harma d+h+wa dza /
bud d+ha rat+na /
pu N+ya shrI /
bra dz+nyA nA tha /
sid+ha d+h+wa dza /
pu N+yu shwa ra /
mang+ga la shI la /
shI la rat+na /
bud d+ha ma ti /
bo d+hi dza ye n+d+ra /
mang+ga la sid+ha /
gu Na Tat+na /
bo d+hi b+ha dra /
ma ti d+h+wa dza /
sid+hA r+tha shrI bdu'a ti /
bo d+hi kI rti /
mang+ga la bo d+hi /
paN chen chu mo bya la bod nas thegs pa nas  ding sang gi me pho spre'u yan chod du lo nyis brgya dang drug cu rtsa bzhi song ngo /
tshogs pa bye rdzing ba ni /
dkon mchog rgyal mtshan /
thugs rje dpal ba /
dar ma dpal ba /
kun dga' dpal ba /
gzhon nu bzang po ba /
tshul khrims dpal ba /
yang mkhan chen kun dga' dpal ba /
sangs rgyas gzhon nu ba /
dar ma bzang po ba /
tshul mgon pa /
bsod nams 'od zer pa /
rin tshul ba /
bsod nams shes rab pa /
sher mgon pa /
graT bsod pa /
sher 'phags pa /
shes tshul ba /
rin shes ba /
chos dpal ba /
shes 'od pa /
kun she ba /
grags rgyal ba /
dpal tshul ba /
rin grub pa /
dbang she ba /
zla rin pa /
dge 'dun sgang ba ni /
lho brag pa byang chub dpal /
gtsang pa dbang phyug grags /
gzhon nu byang chub pa /
'dul tshad pa byang chub bzang po /
'jam dbyangs don grub dpal /
yon tan rgyal mtshan pa /
dpal grub pa /
snyag phu ba /
yon tan blo gros pa /
brtson rgyal ba /
seng ge dpal ba /
chos grub pa /
blo gros rgyal mtshan pa /
yon tan lhun grub pa /
nam mkha' dpal bzang ba /
dpal yon pa /
yang nam mkha' dpal bzangs pa /
nam mkha' lhun bzangs pa /
ba 'byor seng ge ba /
chos lung ba ni /
dbu mdzad bsod nams stobs /
de rjes mkhan chen bde ba dpal /
grags pa gzhon nu ba /
byang sems bsod graT pa /
bsod nams bzang po ba? /
gzhon nu mgon po ba /
grags pa rgyal mtshan pa /
grags pa bshes gnyen pa /
nam mkha' rgyal mtshan pa /
rin chen rgyal mtshan pa /
bshes gnyen rgyal mchog pa /
rgyal dbang grags pa /
zla ba blo gros pa /
rgyal ba phyag na /
bshes gnyen bzang po ba /
mgon po bkra shis pa /
nyi ma rgyal mtshan pa /
kha che paN chen dang /
de las brgyud pa'i sde bzhi'i mkhan brgyud kyi skabs so / /
dge ldan pa'i skabs /
chos kyi rgyal po srong btsan sgam po 'khrungs nas lo bdun brgya dang nyi shu lhag pa tsam na /
thams cad mkhyen pa blo bzang grags pa'i dpal zhes bya ba 'jig rten du byung ste /
tsong kha'i yul du me mo bya'i lo la sku bltams nas /
gzhon pa'i dus su dge ba'i bshes gnyen chen po don grub rin chen zhes bya bas so so thar pa dang sngags kyi sgor smin par mdzad nas /
dbus gtsang gi phyogs su 'di dang 'di lta bu slobs shig ces pa'i gdams pa yang stsal nas slob gnyer la brdzangs /
thog mar gyi shod du dge ba'i bshes gnyen mang po dag bsten zhing /
phyi nas rje btsun gzhon nu blo gros kyi zhabs kyi drung du yang dag par bsnyen te sde snod phal mo che dang /
khyad par du shes rab kyi bslab pa ma gtogs par rnam par grol ba'i lam gzhan med par dgongs shing /
de yang dbu ma'i bstan bcos nyid la rag las par mthong nas nan tan du mdzad /
sngags kyi phyogs la dpal gsang ba  'dus pa'i rgyud ni rgyud mtha' dag gi spyi bor bsngags pa gzigs nas de'i snying po tshol ba la yang dag par zhugs /
rgya chen po'i gsang sngags kyi bdag po ni bu ston thams cad mkhyen pa'o snyam du dgongs nas /
gong gsum bde chen pa chos kyi dpal ba dang /
khyung po lhas pa sogs las yang dag par blangs /
sangs rgyas kyi bstan pa mtha' dag gi gzhir gyur pa ni dam pa'i chos 'dul ba nyid du dgongs nas mkhan chen skyor lung pa las 'dul ba'i skor la nan tan du mdzad /
mtshan nyid kyi grwa rnams su bzhugs pa na lung dang rigs pa'i slobs pa phun sum tshogs pa dang ldan yang /
gzhan khyad du gsod pa'i ca co mang po'i dbyangs dang mchong rgyug soT kyi gar mi mdzad par thugs yid 'byung ba dang skyo shas che zhing shin tu 'dul bar gnas pa nyid do zhes bdag gis bla ma dag las thos so /
de nas bshad pas gzhan la phan gdags pa la gtso bor zhugs shing /
bla dang ldan pa mang po padma'i mtsho la ngang pa bzhin du 'du bar gyur pa'i skabs shig tu /
bla ma dbu ma ba zhes bya ba byis pa'i dus nas rje btsun 'jam dbyangs kyi snang ba dang cung zad ldan pa phyis grub pas kyang mngon sum du gzigs te /
'phral gyi bya ba phra mo dag la yang ji ltar bgyi ba rje btsun gyi bka' stsal 'byung ba de la rje des bla ma stan gcig pa gzhon nu tshul khrims la gnang /
'di la jo stan thang pa zhes kyang bya /
dang por thang sag tu byon nas rab tu byung /
dbu ma tshig gsal bslabs /
dbu ma 'jug pa /
gsang sngags 'phags skor rnams gri'i lum par bslabs /
bla ma thar pa ba /
dpyal lo tsA ba la mngon pa gong 'og dang /
phar tshad bsdus gsum dang /
dus kyi 'khor lo'i sgrub 'grel gdams pa dang bcas pa /
phag mo dpyal gyi chos drug gshed dmar la soT pa sngaT kyi rgyud sgrub thabs mang du gsan /
de nas jo stan tshogs pa'i gseb na bzhugs kyi yod pa la gcong gis thebs nas bla ma lung phran pa la gcod kyi gdams pa rnams zhus /
dur khrod gcig tu bsgoms pas sngar grang yang na dro yang na ba la /
der pho ba la rdo grang bslan /
chu 'khyags btungs /
gcer nyal byas /
na rga shi skyid la btang /
nyams len byas pas zhag bcu gcig la kha nas dri mi zhim pa zhig byung /
zhag bcu gnyis kyi nam phyed nas nad thams cad skyugs /
zhogs phyed tsa na sangs thon /
zla ba phyed na khrid tshar ba /
nad sol ba /
thugs dam 'khrungs pa dus gcig la byung /
gzhan yang tshad nad dang gnyan lhog dang thogs bcas thogs med kyi bdud ci byung yang na rga shi skyid la btang nas thod 'gel drag po byed cing nyams su blangs pas nad gdon thams cad rang zhi la song /
sems can la phan pa rgya chen po mdzad de skyam gyi gser lung du bzhugs so /
des bla ma bsam gtan dar la gnang /
khong yul g.ya'i zim shi phu /
yab spo ra dbon seng dang yum jo mo bsam me gnyis kyi sras su sku 'khrungs /
sku na gzhon nu nas dad pa dang snying rje dang shes rab bsam gyis mi khyab pa  mnga' /
bla ma jo stan pa'i sar rab tu byung nas gsang 'dus 'phags skong /
nA ro 'grel chen /
dbu ma tshig 'jug stong gsum /
do ha skor gsum /
spyod 'jug rnams mkhas par bslabs /
sbyor drug thar lo lugs /
rim lnga dmar khrid skor /
thugs rje chen po'i dmar khrid /
phyag chen gang+gA ma /
blo sbyong /
gcod yul le'u lag gnang thems bka' rgya ma la sogs pa gcod skor rnams tshang bar zhus /
nyams myong yang thad kar bskyangs /
gser lung du chos gsan 'phro la bsnyung nad drag pos blo bur du btab nas /
ri khrod cig tu skyol /
gcod byed gsungs pas /
grogs mched kun gyis gnyan khrod du khur nas bskyal /
der gcod bskyangs bas /
nyams myong skyes /
yang g.yam bzangs khri dpon byang nas phebs shing mar gdan drangs pa'i sar mjal 'gro dgongs nas byon pas shugs kyi lam kha cig tu gnam gdan car phog rgyab /
'byon ma shes pas zhabs tog pas khur nas lam zhogs kyi ri'u ril khrod gcig tu bskyal /
lha rje la rtsa bstan pas sman bcos la 'bungs na 'tsho e srid zer bas /
sman mi byed dge sbyor cig byed gsung nas /
de nas gri mdo'i zhogs kyi brag phug gcig du khur nas /
gdan drangs /
der yang lha rje bos pas ngag gsol ba mi thebs par 'dug zer /
khyed tsho nga'i tho phyir ma 'dug gsung nas bskrad de na dga' shi skyid la btang bas sang de nas cung dwangs /
de nas zhag gsum bzhi na g.yam bzangs pa'i khri chung 'od kyis lha rje khrid /
sha khog gsum bzhi khyer nas  byon pas lha rjes rtsa ltas pas nad sol 'dug ngo mtshar che zer /
sku khams sngar bas bzang ba zhig byung /
thar pa gling ba la sgol ma dkar mo'i tshe sgrub skor dang khrid chen brgyad sogs mang du zhus /
bla ma blo gros dpal ba la gsang 'dus /
gshed dmar /
rdo rje phreng ba la soT kyi dbang /
sbyong rgyud la sogs pa'i rgyud kun gsan /
bla ma rin chen seng ge ba la dus 'khor yongs rdzogs kyi dbang /
kye'i rdo rje'i yab bka' yum bka' lam 'bras cha lag dang bcas pa gsan /
dgung lo so gcig la bla ma jo stan pa'i gdan sar byon nas /
dbus gtsang kun bde gling gi par ma las /
!!'phral gyi bya ba phra mo dag la yang ji ltar bgyi ba rje btsun gyi bka' stsal 'byung ba de la rje'' zhes pa nas !!gtsug lag khang du dge ba'i bshes gnyen mang po la dpal gsang ba 'dus pa'i rgyud'' ces pa'i bar gyi dum bu der a mdo mdo smad chos grwa'i shing par las !!btsun gyi lung blangs nas bzlas bsnyen mdzad pa las ring por mi thogs par zhal mngon sum du gzigs te /
slob dpon dang slob ma dag bzhin du dri zhing lan gdab pa mdzad pas chog pa dang /
phal cher mngon du phyogs pas gnang bar mdzad pa zhig go rje btsun des bya bral la zhugs na da ltar gyi gnas skabs las bstan pa la chos phan pa chen por 'gyur bar lung bstan pas gsung bzhin du bsgrubs te /
'khor 'ga' zhig dang lhan du 'ol khar phebs te /
de nas mon bum thang gi mthar thug pa'i dben pa rnams su thugs dam la  bzhugs /
de'i tshe bka' gdams kyi gdams pa sku nyams su bzhes pas thugs rgyud shin tu mtho bar gyur ba'i mkhan chen chos skyabs bzang po dang /
gsang ba'i bdag po'i sku dang gsung dang thugs kyi snang bas byang chub sems dpa'i spyod pa las skad cig kyang mi g.yo bar gyur pa'i mkhan chen las kyi rdo rje gnyis las dpal mar me mdzad ye shes las 'ongs pa'i lam gyi rim pa dag gsan nas sku nyams su bstar /
re shig gnyal gyi mo la'i rtsar zhags mdzad pas /
khyod sangs rgyas 'jig rten du byon pa dang 'dra ba cig 'ong bar shes par gyis shig ces pa'i lung bstan pa brnyes /
yi dam gyis kyang 'dul ba'i bslab pa la brten nas gzhan la phan pa chen por 'gyur bar lung bstan pas thog mar dpon slob rnams kyi bla gos dras shing drubs pa dang lhung bzed dang gding ba la sogs pa'i yo byad rnams bsnams nas gzhan dag gis mthong ba na /
rab tu byung ba'i tshul ni 'di lta bu zhig kho na'o zhes yid ches par 'gyur bar mdzad nas /
phyis ni lo re'am zla re tsam chos nyan par rtsol ba'i slob ma dag kyang 'dul ba'i kun tu spyod pa la bkod pas mngon sum du gyur ba lta zhog rgyang ring po nas thos pa dag kyang spu long g.yo bas phyogs thams cad du snyan pas khyab ste 'gran zla med par gyur /
so so thar pa tsam gyis chog mi shes par slob ma rnams smon pa dang 'jug pa'i bdag nyid can gyi byang chub kyi sems la bkod de /
de'i bslabs pa'i gnas dag la ji ltar slob pa'i tshul gyi bstan bcos kyang mdzad /
byang  chub sems dpa'i bslab pa'i gnas la bskal pa bye bar brtson par byas kyang de kho na nyid rtogs pa'i shes rab dang mi ldan na 'khor ba'i rgya mtsho las brgal bar mi nus so zhes dgongs nas /
de dag gi tshul legs par ston pa'i skyes bu gsum gyi lam gyi rim pa'i gdams ngag kyang yi ger mdzad /
de lta bu de la lam gyi cha rags pa tshang yang tshe gcig nyid la sangs rgya ba'i sngags kyi tshul la 'jug dgos par dgongs nas /
dang por bla ma bsten pa'i tshul dang /
de nas bla mas gnang ba'i dam tshig dang sdom pa ji ltar bskyang ba dang /
dbang bskur ba sngon du 'gro bas rim pa gnyis la ji ltar slob pa'i tshul gyi lam gyi rim pa dang /
bye brag tu dpal gsang ba 'dus pa'i rgyud slob dpon 'phags pa klu sgrub yab sras kyi gzhung gtso bor mdzad pa'i gdams pa dang rjes su bstan pa'i bstan bcos mang du mdzad /
de yang dang por yul phyogs ji ltar rigs pa rnams su rgyu zhing gzhan gyi don mdzad pa las /
sa mo glang gi lo shar ba na smon lam chen mo mdzad cing /
'dus ba'i skye bo rnams la chos kyi snang ba yang stsal nas /
lo de nyid la dge ldan rnam par rgyal ba'i gling btab /
de nas shing mo lug gi lo la 'on gyi bkra shis do khar phebs nas sngags mtshan nyid kyi chos kyi 'khor lo mang du bskor /
sde snod 'dzin pa nyung rags shig bsdus nas dka' ba'i gnas rnams kyang gtan la phab /
zla ba gnyis lhag tsam zhig bzhugs nas /
slar dge ldan du phebs te phyi'i mchod khang dang nang du rin po che las grub pa'i  sngags kyi dkyil 'khor legs par bzhengs /
sa mo phag gi lo la stod lungs kyi chab tshan la thegs /
de nas dpal 'bras spungs kyi'' zhes bkod 'dug sgrig pa po'i mchan gtsug lag khang du dge pa'i bshes gnyen mang po la dpal gsang ba 'dus pa'i rgyud gsung ba'i 'phro la chos gsung ba'i gdan dge ldan phyogs la lta ba zhig mdzad /
le'u dgu pa'i bshad pa rdzogs pa dang dge ldan la thegs pa'i lam du gsang sngags mkhar la rab tu gnas pa gnang /
de nas lha spur gru bzhi bas gdan drangs te der bzhugs pa na nam mkha' las lha'i gaN+Di'i sgra drag po byung bas dge ldan gzims khang nyid du phebs te /
der chos kyi rje rgyal tshab rin po che la dbu zhwa dang na bza' ber thul zhig gnang ste /
gdan sar don gyis go bar mdzad nas ting nge 'dzin la snyoms par zhugs pa na bcu drug lon pa lta bu'i nyams can 'od dang ldan pa'i zhal gyi dkyil 'khor gdul bya rnams kyis mthong ba'i mod la dag pa'i dbyings su gshegs so zhes bya ba ni /
rje btsun thams cad mkhyen pa'i mdzad pa phyogs tsam zhig nye bar glengs pa'o /
rje btsun de'i bka' drin las zhal ma mthong zhing /
sa phyogs ring na gnas pa'i rab tu byung ba dag kyang dras drubs ma dang /
gding lhung la sogs pa'i yo byad bsrel ba dang /
phyi rol yang sdud ma spangs ti zla gam gyon pa dang /
zhwa'i kha dog kyang gser mdog tu byed pa 'di yin no /
'di dag ni thun mong du snang ba'i che ba tsam zhig brjod pa ste /
gsang ba'i bdag  po phyag na rdo rjes mkhan chen las kyi rdo rje la bka' stsal ba'i yi ge las /
nga lag na rdo rjes kyang ma ti b+ha dra kIrti shrI'i yon tan gyi mtha' rtogs par mi nus so gsung /
tshad ma las ni 'di'i phyi ma la dga' ldan du byang chub sems dpa' 'jam dpal snying por 'gyur ro zhes bya ba dang /
ma 'ongs pa na de bzhin gshegs pa seng ge'i nga ror 'gyur ro zhes bya ba dag la yid 'khyog pa med cing shin tu mtho ba'i sa la bzhugs pa zhig 'dir sems can gyi don du byon no zhes bya bar nges so /
de'i rgyal tshab kyang 'jig rten mtha' dag las yid log cing sngags dang mtshan nyid kyi gzhung lugs mtha' dag la thogs pa med pa'i blo'i snang ba can /
ltung ba phra mo'i yang dri ma med pa'i tshul khrims kyis yang dag par bsdams pa'i sku can /
skad cig tsam yang g.yel ba med par dge ba'i phyogs la brtson pa lhur mdzad pa zhig go 'dis lcags mo phag gi bar gdan sar lo bcu gsum bzhugs /
lo de nyid la mkhas grub dge legs dpal ba la gdan sa gtad nas dben pa bsten te drug cu rtsa dgu pa chu pho byi ba'i lo la po ta lar gshegs la /
mkhas grub dge legs dpal bas sa pho rta'i bar lo ngo brgyad gdan sa mdzad de gshegs so /
chos rje legs pa rgyal mtshan pa shing yos la 'khrungs nas /
drug cu rtsa lnga pa sa mo lug la gdan sar bzhugs nas /
bdun cu rtsa drug pa lcags pho rta la gshegs /
drung blo gros pa sa mo sbrul la 'khrungs nas /
drug cu rtsa gnyis pa lcags pho rta la gdan sar phebs /
chu mo  lug gi bar gdan sa mdzad de /
de lo ba so pa drug cu rtsa gnyis pa cig gdan sar bskos te kun spangs mdzad /
de rjes chos rje blo gros brtan pa gdan sar bzhugs su gsol te phrin las rnam par dkar bar bzhugs so /
dge ldan pa'i skabs so / /
nA lan+da pa'i skabs /
? smra ba'i seng ge rong ston chen po ni /
byang chub sems dpa' smon lam gyi mthu can zhig rgyal mo rong du bon po'i rigs su me mo lug la sku 'khrungs /
gzhon pa'i dus nas dbus gtsang du byon te /
gsang phur rigs pa'i gnas la sbyangs bas /
dgung lo nyi shu tsam bzhes pa na rnam nges la mkhas shing rigs pa smra ba la 'gran zla med par gyur /
gro sar dmar ston chen po las so so thar pa'i bslab pa yang dag par blangs /
bla ma so sor bsten nas sde snod mtha' dag la dbang thob par gyur /
la stod lho byang /
gtsang stod smad /
dbu g.yor gyi gnas mang por chos par mdzad nas blo dang ldan pa mang po la ji ltar 'os pa'i sde snod so so'i bshad pa mdzad /
mkhan chen sangs rgyas dpal ba'i mdzad srol gtso bor gzung nas mngon par rtogs pa'i rgyan 'grel pa dang bcas pa rgyun mi 'chad par gsung zhing /
de'i man ngag zhi byed brgyud pa phyi ma la gtso bor mdzad /
smon lam la dbang bas gnas 'dir gzhi bdag dang thug ces bya ba'am /
dpon slob  nad yams kyis gtser bya ba la sogs pa bar chad kyi chos gang gis kyang mi tshugs /
rdzas dang yo byad la chags pa ni cung zad kyang mi mnga' /
slob ma rnams la yang bre re bre do'i ched du rtsis gdab byed pa dge bshes kyi lugs ma yin /
dge bshes khyab pa la brtsis gdab byed dgos pa yin gsung yang /
slob ma nang dag pa rnams la thog ma med pa'i 'ching ba 'di rnams kyis chog rang gi yid la ji ltar bde ba'i grub mtha' gzung bas chog gsung /
'phral du chos bshad pa kho na la brtson pa ltar mdzad kyang rnal 'byor la rgyun du gnas pas rlung lnga'i kha dog kyang so sor gzigs /
zhabs kyi mthe bong gi sen mo zhig lhung ba nya lcibs su gyur /
shing mo yos kyi lo la nA laN+Da'i dgon pa btab /
ar byang chub ye shes de rab kyi pha rol tu phyin pa 'chad pa'i 'phro la gshegs 'dug nga yang slob mas spur chos khri kha la nas gdan 'dren pa zhig byed pa yin gsung /
sde snod 'dzin pa dge ba rgyal mtshan gyis nga'i rmi lam na da lo sku chag che bas thugs dam dang sku rim gnang dgos zhus pa la /
nga slob dpon dge rgyal gyi mo mig tu mi tshud /
rkyen ci byung yang lo brgyad cu rtsa gsum du sdod gsung /
gsung ji lta ba bzhin du brgyad cu rtsa gsum pa sa mo sbrul la zhi bar gshegs /
chos khri kha nas spur spyan 'dren pa ma byung yang /
zhi bar gshegs pa dang chos 'phro bcad pa'i bar na nyin zhag gnyis las med /
rgyun ldan du gsung ba la /
nga khams pa phob phob 'di 'dra mi byed par /
dga' ldan du  lha'i bu bdud rtsi 'thung ba zhig byed gsung bas da lta dga' ldan na bzhugs par nges so /
zhi bar mi gshegs pa'i snga rol nas chos rje bkra shis rnam rgyal ba gdan sar bskos /
khong gis kyang bshad nyan dang lha mo che bzhengs pa la sogs pa'i bstan pa'i bya ba rgya chen po mdzad de /
de ni sa pho stag la 'khrungs nas rang lo drug cu rtsa gcig pa la gshegs /
chos rje dge ba rgyal mtshan pa chu pho khyi la 'khrungs nas /
rang lo bdun cu rtsa bdun pa sa stag la gdan sar phebs nas chu rta'i bar lo lnga bzhugs nas gshegs /
bdag po rgya gar ba sa mo lug la 'khrungs nas rang lo nyer bzhi pa chu rta la gdan sar phebs nas me pho khyi'i bar lo lnga gdan sa mdzad de /
glang thang rin po che la gtad /
des kyang chos rje gung ru gdan sar bskos nas kun spangs mdzad do /
nA laN+Da pa'i skabs so / /
rtses thang pa'i skabs /
dpal rtses thang gi chos grwa chen po 'di /
ta'i si tu byang chub rgyal mtshan zhes phyogs thams cad du grags pa des lcags mo yos bu'i lo la rmang bting /
de yang sngon nas klu mes kyi dus nas chos sde rnying ma'i the rel dbu rtse rtsa brgyad dang bcas pa yod pa la /
dbu rtse de'i mdun du khyams byas /
de'i nub tu lha khang sgo shar du bstan pa zhig kyang brtsigs /
rtsa brgyad kyang 'gyel du song ba de sa dpyad la gnod par dgongs nas shar ri'i ngos la gdan drangs /
grwa khang chen mo bzhi bcu tsam dang lcags ri chen mo yang brtsiT /
de rting chu pho 'brug gi lo la chos sde so so nas 'chad nyan mdzad pa'i dge 'dun mang du gdan drangs /
chos 'chad rnams la de'i rkyen gyi sa zhing dang /
dge 'dun spyi la zan tshul dang /
ja tshul skyo tshul rnams btsuT /
'jam pa'i dbyangs shAkya rgyal mtshan dgung lo bcu gsum lon pa zhig gdan sar bzhag nas bka' pod bzhi la thuT bshad mdzad /
lo bzhir tshogs pa bskyangs nas dgung lo nyi shu rtsa drug rdzogs pa na rtser thegs /
de nas rgyal sras grags pa rin chen pa sa mo glang gi lo pas bcu bdun bzhes pa shing mo sbrul la gdan sar phebs /
bcu dgu pa me mo lug la zhi bar gshegs /
de rjes slob dpon 'jam sngon pas sa pho spre'u'i lo la bla? chos gsungs /
lo de'i mjug tu rin po che bsod nams grags pa sa mo phag la 'khrungs nas /
lo bcu bzhes pa zhig gdan sar phebs nas /
lcags spre'i bar gdan sa mdzad cing lha sar chos 'khor mdzad /
lcaT mo bya la rtser thegs /
de'i shul du grags pa rgyal mtshan pa shing pho stag la 'khrungs nas lo brgyad bzhes pa lcags mo bya la gdan sar phebs nas rnam 'grel gsungs /
dgung lo bcu gnyis pa shing mo glang ma rdzogs pa la rtser thegs /
shing glang de la drung byang chub rdo rje ba me mo sbrul la 'khrungs pa'i lo dgu bzhes pa zhig gdan sar phebs /
de nas sa pho spre'u la gshegs pa'i bar lo bzhi bcu rtsa bzhi bzhugs nas de'i bar grwa sa dar rgyas dang  longs spyod shin tu che bar mdzad do /
lo de'i dgun chos nas 'jam dbyangs grags pa 'byung gnas pa shing pho rta la 'khrungs pa'i lo bco lnga pas gdan sa mdzad de /
chu pho byi ba'i zla ba drug pa la rtser theT nas lo ngo bcu gnyis kyi bar la gdan sa med kyang rtse nyid nas spyan zur gyis btsas te /
lha chen gtsug lag khang chen mo dang /
gser gyi bka' 'gyur bzhengs nas bzhuT su gsol /
grwa sar nag chang gi khrims sdom pa dang /
'chad mnyan pa rnams la thugs rtsis shin tu che bar mdzad do /
de rjes shing pho byi ba nas drung kun dga' legs pa'i 'byung gnas rtses thang nang sor bzhugs su bcug me pho stag gi lo la bshad gsar mdzad /
sa pho 'brug gi lo'i dbyar rtser thegs /
sa 'brug de nas ches sangs rgyas rgyal mtshan pas gdan sa ma mdzad kyang /
nang sor lo bcu bzhugs nas me mo glang gi dgun gshegs /
de rjes me mo phag gi lo la rdo rje rin chen dbang gi rgyal mtshan zla ba bdun pa la gdan sar phebs te /
chos sde chen po 'di ni bstan pa ma tshang ba med pa'i gnas dang /
de dag bshad pa dang nyan pa'i tshul chad pa med pa /
skye bo thams cad kyi 'dod dgu 'byung ba'i gnas /
chos smra ba yul dang yul du rgyu ba dag la 'jigs pa med pa'i skyabs su gyur pa'o /
de lta bu'i sde chen po 'di ni lcags mo yos bu'i lo la btab nas /
me pho spre'u yan chad la lo brgya dang nyi shu rtsa drug song ngo /
rtses thang pa'i skabs so / /
zhu lan skabs /
deb sngon la brten pa'i zhal brda phebs pa de la lan du smras pa ni /
bstan pa phyi dar gyi lo rgyus rnams la thams cad zhal 'cham pa kho nar mi snang /
rigs pas mtha' gcig tu dpyod pa yang dka' bar snang bas sngon gyi yi ge rnying pa la brten te byas /
khyad par klu mes kyis sdom pa su la blangs pa dang /
dbus gtsang du bya ba ji ltar byas pa rnams ba shi gnas brtan gyis byas pa de /
khong klu mes kyi dngos slob tu 'dug pas cung dag pa 'dra bsam nas khong gi yi ge ji lta ba bzhin du bris te /
de la khong rang gi kha byang bkod pa de lags /
de gnyis kyang mkhan po mi gcig zer ba de yang khong gi yi ge kho na bris pa yin /
sba rag gnyis shes phyogs gcig tu sdeb pas de yin pa 'dra /
dbus gtsang mi bcu zer ba yang bu ston sogs kyi bzhed pa bris pa yin /
ring lugs kyi tshad mas grub pa dka' bar 'dug mi bcu po de dbus nas klu mes /
sum pa /
rag shi /
sba /
'bring ste lnga /
gtsang nas lo tshong gnyis /
'o brgyad spun gnyis /
u pa de dkar ba ste lnga zhes bu ston gsung ba de yin /
yang dbus nas klu mes /
sum pa /
gtsang nas lo tshong /
mnga' ris nas ba shi rdzi dkar ba ste drug dang sba rag bsnan pas brgyad du brtsi ba yang snang /
yang 'bri rdzi dkar ba de mnga' ris su 'di byas ma byung bas 'bring la 'bri rdzi dkar  bar 'dod pa yang 'dug de ltar gzhan gyi bshad pa bris pa las thams cad ring lugs su khas blangs pa ni min /
dbus su klu mes /
sum pa /
'bring gsum pos gtsug lag khang dang dge 'dun gyi sde btsugs pa 'di nges pa can kho nar 'dug sba rag gnyis bya ba phyogs gcig tu byung ba'i slob ma mgo thon ka ba shAkya dbang phyug tu 'dug gtsang du lo tshong gnyis las sde 'phel ba'ang nges pa can du 'dug 'di rnams khas blang bar nus /
gzhan yi ge mang po bris na'ang kha byang btags /
brtags dpyad kyi gzhir bkod pa lags /
lo tsA ba rin chen bzang pos bcu gsum lon pa'i tshe /
mnga' ris nyid du mkhan po ye shes bzang po las rab tu byung zer ba 'di /
khri thang dz+nyA na bya bas lo tsA ba'i rnam thar bris pa na 'dug 'di'i ltar na lcags pho rta la lo tsA ba rab tu byung /
de nas lo gsum 'das pa'i chu mo bya la bu ston rin po che'i chos 'byung du rgan mo'i gtam la yid ches byas pa'i bstan pa phyi dar gyi mgo de 'ong /
chu mo bya nas lo lnga 'das pa'i sa pho stag la 'brom ston pa'i lugs kyi phyi dar gyi lo mgo 'ong /
yang dus phyis jo bo rje bstan pa'i bdag po yin pa la /
jo bo byon pa'i lo rta lo yin par bka' gdams pa thams cad zhal 'cham /
dbang thang la mi mthun pa 'dug ste /
rgya ma ba khu dbon /
sne'u zur ba /
spyan snga /
spu to ba 'di rnams kyi lo rgyus zhib tu brtags na chu pho rta la phebs par 'dug pa 'di nges pa can yin /
de jo bo'i drug cu rtsa gcig pa yang yin /
'di  rnams dang rje mar pa nas rngog gi brgyud pa byung ba dang /
mi la nas sgam po ba'i brgyud pa byung ba rnams kyang yi ge rnying pa rnams la zhib mo zhib mor brtags nas nges pa thub pa'i lugs lags /
de bzhin du sa skya pa'i brgyud pa mkhon dkon mchog rgyal po man chad kyi lo grangs la 'chug med /
gzhan lo grangs 'chug pa med pa yang mang du yod /
la la zer tshod tsam las gzhan khungs can med pa yi ger bris pa yang yod /
mdor na chos rgyal srong btsan sgam po'i lo /
jo bo rje 'brom sogs kyi lo /
bstan pa'i bdag po rngog gi lo 'di rnams 'chug med kyi lugs yin pas de ltar thugs la bzhag par zhu / /
par du bsgrubs pa'i skabs /
de ni chos 'di la mchog tu lhag par bya ba byed pa po'i skabs brjod par bya ste /
de la byed pa po ni bya'i khri dpon bkra shis dar rgyas shes bya ba mi mnyam pa'i bsod nams kyi mthu can /
shes rab dang /
dad pa dang /
gtong bas legs par brgyan pa ste /
de'i rabs brjod par bya'o /
de la spyir bod kyi yul 'dir yul gang dang gang du rus tshan gyi mi shas che bar byung ba'i yul sa de la rus de dang de'i ming gis btaT te /
dper na rog pas zhes pa lta bu'am /
dgyer pas zhes pa bzhin no /
yul yar klungs kyi smad ma yul rdzong gi 'dabs su bya'i rigs can mang du byung bas  byas zhes grags pa 'dod dgu 'dzom pa'i gnas der bya chos kyi kwa ba dang /
gcung thod pa g.yu'i smin ma can te sku mched gnyis byung /
gcung gi sras mkhan po yon tan mchog dang /
bya shaka gnyis byung /
mkhan po yon tan mchog ces pa des 'bring sde la rab tu byung nas gzhan gyi mkhan po mdzad cing gangs par lha khang gsos /
g.yen klogs /
byar na sha mtha' /
dwags po na dro mda' /
dmyal na stin mo mig rnams /
gangs par gyi bu bzhir byas nas gzung /
bya sha ka la sras rdo rje legs pa dang /
rdo rje dbang phyug gnyis byung /
'di gnyis kyi ring la dmyal phyogs su byon /
rgya mtsho grong mkhar btab /
rdo rje dbang phyug gi sras bla ma bya nag chen po rin chen 'od yin ste /
bzhi bcu rtsa gcig gi stengs su kha che paN chen dang mjal nas sbyong rgyud dkyil 'khor bcu gnyis la sogs pa'i chos mang du zhus shing /
gzhan yang rgyal ba thog rdugs pa /
skyo 'od 'byung /
gzhad rta rmig pa la sogs pa'i dam pa mang du brten gtsug lag mtha' dag la mkhas shing /
dngos grub kyis kyang brgyan /
khyad par du /
spu gri bskor gsum la sogs pa rdo rje chos skyong ba'i bsrungs ma bran du bkol bar nus pas /
gangs can gyi ljongs thams cad snyan pa'i grags pas khyab par gyur /
'di la chos kyi bu bzhi yod de /
byar smad du mtshal sgom chos la dga' ba /
lo ror rab dga' ba chen po /
dwags por ba tsho ras pa /
gtsang du 'u yug pa chen po'o /
rtsa ba'i sde bzhi ni /
dmyal  du chos sgro grong mkhar /
g.yer se bo /
dwags su na mo shod /
byar na rgya mtsho blug rgang zhes kyang zer /
a mi bya nag chen po'i sras bya jo sras /
de'i sras bya mnga' bdag de la sras chen po dge slong ba /
bya rin chen /
chos rgyal dpal bzang gsum byung ba la bya rigs gsum mgon po zhes zer /
dge slong ba la sras rin chen dpal /
dbang phyug rin chen /
rin chen bzang po /
dwags po ba rnams byung /
mi se g.ye /
dwags /
dmyal /
byar /
lo ro rnams yin pas /
de rnams na gzhis kha'ang mang du bzung /
bya rin chen gyi g.ye dmyal byar dwags lo ro la sogs pa thams cad kyi mgo bsdus shing /
hor dmag bzlog pas de thams cad kyi dpon du khur /
'di grub chen u rgyan pa dang yon mchod yin /
de'i sras kun dga' rin chen yin te /
de nas kyang mang du mched cing /
gzhis kha mang du bzung /
kun dga' rin chen 'di sa skya'i dpon chen kun dga' bzang po dang thug bya chos rgyal dpal bzang ni hor dang 'jags 'thon nas dgung lo bcu gnyis lon pa gcig gis 'gro mgon 'phags pa'i zhabs la gtugs /
shar pa kun bsod pa la slob dpon bcol nas rgyud gsum man ngag dang bcas pa la sogs pa thams cad gsan /
yangs rtse'i gtsug lag khang brtsigs rgyal ba'i bka' thams cad gser las bzhengs /
rgyal khams kyi nor phud thams cad bsdus nas mdzod nag tu bka' rgya btab cing rgyal khrims kyi gzhi 'dings pa soT /
lugs gnyis la gzhan las phul du byung  ba'i srol bzang po btsugs /
de'i sras kun dga' rgyal mtshan dpal bzang po /
mkhan chen spyil bu ba /
mnga' bdag chos seng 'od /
bya lkug pa dpal la sogs pa rnams yin te /
kun dga' rgyal mtshan pas /
dpon chen 'od zer seng ge la 'dam du rdzong pa zhur byon pas legs par gnang /
sku rab pa'i dpon chos rgyal dpal bzang bas kyang zhabs la 'dud /
rte'u ra ba'i kya nyes kyang 'di'i ring la byung ba yin /
de rjes dpal mgon rdo rje ba dang /
de'i sras drung blo gros pa gnyis kyi mi sde bskyangs /
de'i rjes kun dga' rgyal mtshan pa'i sras rgya ma ba kun dga' bsod nams kyis lha sde mi sde thams cad bskyangs /
de rjes chos rgyal dpal bzang po'i sras /
mnga' bdag chos seng 'od pa 'bri khung dpon mo la 'khrungs pa'i don gyis /
'bri khung pas byar dags kyi dpon du bskos /
de'i sras mkhan chen tshul khrims bzang po ba /
zangs po che'i mkhan sar bzhugs bzhin pa la /
skye dgu thams cad kyis mgrin gcig tu gsol bas /
bstan pa dang sems can la dgongs nas yang rtse'i khri thog tu phebs lha sde mi sde thams cad bskyangs /
der rjes de'i sras khrims gnyis 'dzin pa dkon mchog bzang po yab kyi bskos /
de'i sras bkra shis dpal bzang po ni sku na gzhon pa la rtses thang du slob gnyer mdzad cing /
bshad ston yang shin tu bzang bar btang /
chos rgyal grags pa rgyal mtshan pas bya ba'i khri dpon la bskos /
de la sras rgyal ba bkra shis /
shAkya dpal mgon /
thub pa rgyal mtshan  la sogs pa byung ste /
rgyal ba bkra shis pas sne gdong du byon /
gong ma grags pa 'byung gnas pa'i phyag phyir bzhugs te /
sne gdong nas bya ba'i khri dpon la bskos /
gcung shAkya dpal mgon pa mkhan chen yon dbang pa las rab tu byung nas thos bsam mdzad cing zangs po che'i mkhan por mnga' gsol ba nas /
sangs rgyas kyi bstan pa la phan pa'i mdzad 'phrin rnam par dkar ba nyid du bzhugs /
rgyal ba bkra shis la sras bya bkra shis dar rgyas /
sgo gcig pa'i skye ba padma bltams mchog rgyal po /
bya tshe dbang rgyal po /
bskal bzang chos kyi rgya mtsho bsod nams mang thos dbang po'i sde /
bya nor bu rgya mtsho rnams yin te /
bya bkra shis dar rgyas kyis rdo rje gos dkar ma zhes bya ba'i btsun mo khab tu bzhes nas /
rigs bskrun pa'i cho ga tshul bzhin du mdzad pa las /
chos rgyal nor bu bkra shis mi 'gyur dbang po'i sde zhes bya ba dang /
grags pa rgyal mtshan dpal bzang po mched dang bcas pa 'khrungs shing /
bya bkra shis dar rgyas leT pa'i rgyal po phyoT thams cad las rnam par rgyal ba dbang po'i sde zhes bya ba ni /
yab kyi rjes su rtses thang nas dpon sa rdo rje rin chen dbang gi rgyal po'i lung gis lho rgyud kyi khri dpon du bskos pa las /
slar yang sne gdong nas bskos 'ja' za gyon gnang nas bya ba'i rgyal srid skyangs te /
de ni chos 'jig rten gnyis ka'i sgo nas byas pa dang grags pa che zhing /
bya ba'i khri dpon re re la kha skad che ba yin te /
chos dang 'jig rten gnyis ka dbyar gyi chu  bo bzhin du 'gran pa bzhin spyod pa'i sa skyong ba gang la rgyal ba'i gsung rab thams cad la lkog tu ma gyur pa'i gzigs pa lhag par mnga' ba'i rje btsun thams cad mkhyen pa chen po /
lhan cig skyes pa'i ye shes mngon sum du gzigs pa'i grub pa'i dbang phyug dpal ldan lo tsA ba chen po bsod nams rgya mtsho'i sdes bkas bskul ba las /
chos bzhin pa'i rgyu dang rkyen gyi dngos po phun sum tshogs pa sbyar zhing /
thog mar par yig rnams rje btsun lo tsA ba chen po'i dgongs pa ji lta bar yul dbus kyi sa'i cha dol lhun grub lha rtser ris med pa'i bstan pa la ched cher rim gror mdzad pa dpal rdo rje bde mas bdag rkyen mdzad de rje btsun de nyid kyi gsung gi rjes su 'jug pa'i bshes gnyen dam pa dpal chos kyi rgyal mtshan dang /
ma hAs+tha bi ra dge legs dpal mgon te sgrin zhing rigs par spyod pa'i blo'i nor can rnam pa gnyis kyis zhus shing dag par byed pa dang /
rgyu dang 'bras bu'i theg pa mtha' dag la rigs pa dang grol bar smra ba'i spobs pa dge ba can shar dwags po ba dpal phyogs thams cad las rnam par rgyal ba'i lha zhes bya bas rkyen du 'phrod pa'i ched du bya ba ched thang du sbyar la /
yi ge'i rig byed pa ni dol rig pa'i 'byung gnas pa nyi shar bkra shis zhes bya ba dang brkos kyi rig byed pa ni grags pa rgyal mtshan zhes bya ba slob mar bcas pa'i lag pa'i 'du byed dge ba'i las su sad pa las /
lcags mo glang gi lo nas brtsams te /
phun sum tshogs pa'i dpal 'byor gyi chu bo ma tshang ba med pa 'du ba'i gzhi /
dmyal zhes bya ba'i sa'i theg ler chos rgyal lhun po zhes bya ba'i pho brang chen por legs par bsgrubs te /
de'i dge bas rgyal ba'i bstan pa rin po che yun ring du gnas pa dang /
bstan pa 'dzin pa'i skyes bu dam pa rnams kyang sku tshe ring zhing /
dge 'dun rnams kyang nyin dang mtshan du dam pa'i chos kho na spyod par gyur cig sbyin pa po 'khor dang bcas pa rnams kyang rgyal srid chos bzhin du skyong zhing /
rgyal khams 'khrug pa med par gyur cig /
phyi ma'i skye ba rnams su yang dge ba'i bshes gnyen skyes bu dam pa dang mjal nas sangs rgyas kyi bstan pa la bya ba rgya chen po byed par gyur cig par du sgrubs pa'i skabs so / /
mdzad byang /
thugs rje'i dbang po'i byin rlabs gser gyi sa gzhi bdal ba gangs ri'i phreng mdzes khor yug can / /
nyes pa'i gdung bral tshul khrims ma dros las 'ongs 'dus pa'i rgyun dag chad pa med par 'bab / /
bshad dang sgrub pa'i rin chen gyis gang mkhas pa'i rta gdong dag las chos kyi sgra chen sgroT / /
mtha' dag legs pa'i 'byung gnas gangs can 'di ni rgya mtsho che 'dra mkhas pas bsngags par 'os / /
dri med rgyal ba'i bstan pa rin po che / /
dam pa dam pa'i phyag las leT brgyud pa / /
de 'dir yi ge'i srad bu la bkod de / /
shes rab mig ldan skye bos lta ched du'o / /
dge ba 'di yis lus pa med pa'i lus can gyis / /
rgyal ba'i bstan pa bdud rtsi'i rgyun dag rab 'thungs nas / /
yon tan kun gter thams cad mkhyen pa'i rin po ches / /
rgyun mi 'chad pa'i phrin las dam pa 'jug gyur cig /
ji ltar rdo shing 'jim pa las bsgrubs kyang / /
thub pa'i sku mtshungs de ni mchod bya bzhin / /
thub bstan snyigs te gzuT brnyan tsam zhig tu / /
gyur kyang skye bo kun gyis mchod bya nyid / /
bod kyi yul du chos dang chos smra ba ji ltar byung ba'i rim pa 'di ni /
chos kyi rgyal po srong btsan 'khrungs nas lo brgyad brgya dang lnga bcu pa la bab pas sa pho khyi'i lo la /
dpal kun tu bzang po'i nags 'dab rang byung bdud rtsi'i rgyun can mngon par dga' ba'i chos rdzong du chos smra ba'i btsun pa gzhon nu dpal zhes bya bas nye bar sbyar ba'o /
['dis kyang rgyal ba'i bstan pa rin po che sgo mtha' dag nas phyogs thams cad du dar zhing rgyas la yun ring du gnas par gyur cig  na mo rat+na tra yA ya /
ye d+har+m+mA? ha tu pra b+ha bA he tun+te ShAn+da thA ga to bya ba nga ta /
teShA yo ni ro d+ha e baM bA dI ma hA shra ma NaH /
shu b+ham srus rga dza gti / /
] gong du rtags de'i bar gyi yi ge dum bu de ni a mdo mdo smad chos grwa'i shing par la med /
sgrig pa po'i mchan par byang /
oM swa sti /
'phags bod rgyal bstan ris med srol chen rnams / /
ji ltar byung dang de 'dzin skyes mchog gi /
rnam thar chos 'byung legs bshad gter chen po / /
mkhas mchog 'gos lo gzhon nu dpal gyi gsung / /
dpyod ldan skal bzang yongs kyi mgrin pa'i rgyan / /
deb ther sngon po zhes grags 'di yi bar / /
deng sang dus su lha ldan pho brang gi / /
nye 'dab dga' ldan brtan bzhugs chos 'khor ram / /
dbus gtsang kun bde gling du grags pa der / /
bzhugs pa'i 'gro don 'phrin las srid mtha'i bar / /
rab rgyas yangs pa'i sa chen kun khyab pa'i / /
dge legs 'dzad med yid bzhin 'jo gyur cig /
ces pa yang chos 'byung deb ther sngon po'i par rnying snga thog yangs pa can du bzhugs pa bal bod bde gzar skabs 'khyar ba'i par shing bor stor byung ba rnams chad bsab gsar brkos dang /
mi gsal ba rnams par bsang gis zhabs tog bsgrubs te 'gro don slad /
bar ri dbus gtsang kun bde gling du bzhugs su gsol ba'i par byang smon  tshig 'di yang rta tshag pa ye shes blo bzang bstan pa'i mgon pos sbyar ba dge khyon sdom shog grangs bzhugs / / / /
a mdo mdo smad chos grwa'i shing par gyi par byang ni /
"de yang gong du par du bzhengs pa'i lo rgyus kyi skabs ltar par gcig po de nyid ma gtogs dbus gtsang khams gsum gang du yang yod skad ma tshor zhing /
de nyid kyang /
karma zhwa dmar ba chos grub rgya mtsho la gong nas bka' chad byung ste /
kho rang gi dgon de'i dpe cha dpar shing sogs gong du gzigs 'bul gyi ched du lha sa dga' ldan pho brang du 'byor ba las dpar shing 'di nyid kun bde gling du bzhugs par /
slar yang nges pa don gyi blo bzang bstan pa'i mgon po ba so sprul pa'i sku /
rgyal tshab rta tshag rje drung rin po che nas shing bsal /
shing bsab sogs kyi do dam dang /
par byang dang bcas bka' drin du stsal pas dpe de nyid phyi mor byas te /
mdo sngags chos kyi sgra dbyangs rgyun mar sgrogs pa'i skyed tshal dga' ldan chos 'khor gling zhes bya ba'i mdo smad kyi chos grwa chen por par du sgrub pa'o / /
" / /

