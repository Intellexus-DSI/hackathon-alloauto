@# / /
sgra mi snyan gyi tshe sgrub bzhugs so / /
@## / /
rtsa brgyud bla ma'i zhabs btud nas / /
tshe yi rig 'dzin sgrub pa'i thabs / /
kun mkhyen bla ma'i gdams pa bzhin / /
'dir ni gsal bar 'dri bar bya / /
'chi med rang gzungs nyams su len par 'dod pas nang par bya rog gis skad ma bton pa'i gong du grub na rab /
gang yin kyang su la'ang ngag ma smras pa'i gong du bde ba'i stan la 'khod de /
skyabs 'gro sems bskyed spyi 'gro dang mthun par yid khul nges shes pa bya /
khyad par du 'di nyid kyi rtsa ba dang brgyud par bcas pa'i bla ma la mos gus cher bskyed /
sangs rgyas bsgrub pa'i ched du chos sgrub pa la tshe ring ba gal che bas tshe'i rig 'dzin bsgrub snyam du sems bskyed /
de nas rang nyid tshe dpag med du gsal ba'i snying ga'i hrIH yig gi 'od zer gyis bde ba can nas tshe dpag med la rtsa brgyud kyi bla ma sogs kyis bskor ba mdun gyi nam mkhar spyan drangs la /
mchod pa dang yan lag bdun pa bya /
tshad med bzhi bsgom /
tshogs zhing rnams mnyes te rang la thim pas lus 'od du gyur /
oM shU n+ya tA dz+nyA na badzra swa b+hA wa At+ma konya haM /
zhes brjod la stong nyid bsgom /
stong pa'i ngang las paM las lcags kyi padma 'dab ma brgyad pa /
skya khrom me ba zhig gi steng du a las zla ba'i dkyil 'khor ba ? gang ba /
de'i steng du hrIH dmar po tsheg drag ring cha dang bcas pa las 'od zer 'phros /
sems can thams cad kyi sdig sgrib sbyangs /
khyad par du tshe'i bar chad sbyangs nas tshe dpag med kyi go 'phang la @# / /
bkod /
sangs rgyas sras bcas rnams la mnyes pa'i mchod pa phul /
thugs rgyud bskul /
de rnams kyi byin rlabs dang 'jig rten dang 'jig rten las 'das pa'i rdzas sogs sman bcud kyi nus pa thams cad bsdus /
hrIH yig la thim yongs su gyur pa las rang nyid sangs rgyas tshe dpag tu med pa sku mdog dmar po byu ru'i mdog lta bu zhal gcig phyag gnyis kyis mnyam gzhag gi phyag rgya mdzad pa'i steng du 'chi med tshe'i bdud rtsis gang ba'i rin po che gser gyi bum pa dpag bsam gyi shing gis kha brgyan pa /
lha'i gos kyis mgul chings byas pa bsnams shing /
zhabs gnyis rdo rje'i skyil krung gis bzhugs pa /
dar dmar po'i chos gos rnam gsum sku la gsol zhing /
dbu'i gtsug tor la sogs pa mtshan dang dpe byad kyis mdzes pa /
zla ba nya yongs su gang ba'i rgyab yol dang ldan cing phrag gong g.yas g.yon du nyi zla 'char ba /
'od dmar po 'bar zhing 'khyil ba'i dbus su bzhugs pa de'i spyi bor oM dkar po /
mgrin par AH dmar po /
thugs kar hUM sngon po /
khong pa'i nang rgyab la nye bar lcags kyi srog rtsa sba dbyug tsam yar sna spyi gtsug /
mar sna gsang gnas su zug pa de'i nang du rtsa dbu ma mda' smyug tsam /
mdog sngo skya la dmar ba'i mdangs chags pa'i nang 'od gsal gyi rlung dmar ljang khyug ge bas gang ba /
de la me long la gzugs brnyan shar ba ltar gsal ba'i sngags phreng tshar brgyad kyi phyogs bzhi'i mgo bo gyen bstan /
mtshams bzhi'i mgo bo thur bstan te /
sngags mgo mjug 'brel bas /
dbu ma'i yar rtse nas mar rtse'i bar ma lus pa khyab pa /
dbu ma'i mar sna'i nang du rang 'dra'i tshe dpag med dmar po dang /
yar sna'i nang du tshe dpag med dkar po cha lugs rang dang 'dra ba 'od kyi phung po can /
mgo bo gyen bstan du bzhugs pa /
snying ga'i rtsa 'khor gyi dbus kyi thad ka'i dbu ma'i nang du rang 'dra'i tshe dpag med dmar la sngo ba'i mdangs chags pa /
de'i snying gar zla ba'i steng du 'chi med tshe'i bdud rtsis gang ba'i bum pa /
de'i nang du zla ba la gnas pa'i gser gyi rdo rje rtse lnga pa /
de'i lte ba'i thad du zla gdan la 'od kyi ga'u kha sbyor gyi nang du hrIH yig dmar po tsheg drag ring cha dang bcas pa dang /
hUM yig sngon po gnyis phan tshun du 'khril ba /
'od zer lnga 'phro ba ye shes lnga'i bdag nyid can rang gi sems kyi ngo bor mos /
nang gi hrIH dang phyi'i hUM gnyis las 'od zer lcags kyu lta bu 'phros /
steng phyogs yon tan bkod pa'i zhing khams nas rang dang ji bzhin du 'dra ba'i tshe dpag med ye shes pa spyan drangs te /
rang gi spyi gtsug gi rgyab ngos na bzhugs par bsgoms la /
oM a pa ra mi ta A yur dz+nyA na sa pa ri wA ra badzra sa mA dzaH zhes brjod /
rdo rje bsdu ba'i phyag rgya bya /
'jig rten 'dren pa'i zhes sogs sho lo ka gcig gis bstod /
mchod pas mchod la hUM skye 'chi rab spangs rdo rje'i tshe / /
bdag la tshe yi dngos grub stsal du gsol / /
oM badzra A yu @# / /
She sa ra ha ka ra re sha ra ri hUM phaT /
ces lan gsum gyis gsol ba btab pas steng gi tshe dpag med kyi thugs ka nas 'od zer dmar po lcags kyu lta bu phyogs bcur 'phros pas /
rang gi thog ma med pa nas tshe dang bsod nams sogs gzhan gyis brkus pa /
yar ba /
'thor ba /
bla bkug pa /
gtad du bcug pa sogs gang na yod pa thams cad bcings pa rnams bkrol te bkug nas 'chi med bdud rtsi'i rnam par steng gi tshe dpag med kyi bum pa'i nang du thim bdud rtsi khol te lud pa bum pa phyir yo ba'i kha nas rang gi spyi gtsug tu zhugs pas lus kyi rtsa thams cad gang /
rang gi tshe dang bsod nams nyams pa rnams gsos /
chad pa rnams 'thud /
zad pa rnams gsos te 'phel bar byas nas 'chi med tshe'i dngos grub thob par bsam /
slar yang sngar bzhin gsol ba btab pas /
steng gi tshe dpag med kyi thugs ka nas 'od zer dmar po lcags kyu lta bu phyogs bcur 'phros pas /
rtsa ba dang brgyud pa'i bla ma sangs rgyas byang sems /
dpa' bo dpa' mo /
grub pa dang rig pa 'dzin pa rnams kyi byin rlabs dang nus mthu dang /
snod bcud kyi 'jig rten thams cad kyi bcud dang nus pa rnams 'chi med tshe'i bdud rtsi'i rnam par bsdus /
tshe dpag med kyi bum pa'i nang du thim /
khol zhing lud pa bum pa phyir yo ba'i kha nas spyi gtsug gi dbu ma'i nang nas brgyud de /
rim gyis babs pas nyi ma'i dkyil 'khor kyis grib ma ded pa bzhin du thog ma med pa nas bsags pa'i sdig sgrib nad gdon bar chad rnams dang khyad par du tshe'i bar chad rnams rim gyis phyir ded /
sen mo nyi shu dang 'og sgo gnyis dang ba spu'i bu ga rnams nas /
snag tshe'i khu ba lta bur nag nyil nyil ba don te /
sa rim pa bdun gyi 'og tu sang bar bsam /
sen mo nyi shu'i bar nas /
bdud rtsi gyen du lud pas mkhrig ma phan brla rtsa man bdud rtsis gang bar bsgoms la bum pa can gcig bzung /
de nas gru mo dang lte ba'i bar gang ba dang /
phrag pa dang snying ga'i bar gang ba dang /
mgrin pa man chad gang ba dang /
sna bug man chad gang ba dang /
spyi gtsug man chad gang bar bsgoms la bum pa can re re bzung /
lus thams cad 'chi med tshe'i bdud rtsis gang bar bsgoms la /
bum pa can gcig ste bdun bzung bar bya'o / /
de nas lha dang sngags phreng gsal ba'i ngang nas /
rang gi sems hrIH yig dang dbyer med pas sngags phreng klog pa'i tshul gyis sngags 'dren par bya zhing /
skabs su dbu ma'i nang gi tshe dpag med gsum po la brten pa'i spro bsdu bya ste zhal las shes /
thun 'jog khar mchod bstod byas la /
steng gi tshe dpag med gdan la sogs pa dang bcas pa rnams /
rang gdan bcas so so la thim nas /
byin gyis brlabs shing dngos grub thob pa brtan par bya ba'i dmigs pa byas la bum pa can ci nus bsgom /
de rjes tshe dpag med kyi gzungs ring tshar bdun sogs gang 'phrod 'don /
bsngo ba smon lam rgyas par btab /
spyod lam thams cad du tshe dpag med kyi nga rgyal brtan par bya zhing /
thun mtshams su dkon mchog mchod pa /
'byung po la gtor ma /
sku gzugs bzhed pa sogs la brtson par bya'o / /
@# / /
longs spyod che ru 'gro ba yin pas 'di zhu ba'i dus su bla ma la 'bul ba bzang dgos gsung /
bla ma'i zhal snga nas nga'i gong gi 'di'i brgyud pa la lo dgu bcu ma brgal ba gcig kyang med /
lo rgyus dang bla ma'i rnam thar rnams ni gzhan du shes par bya'o / /
bsdu bar 'dod na /
tshogs zhing mchod pa bzhag kyang chog /
de ltar dam tshig pa bskyed zin ma thag /
bde ba can nas ye shes pa zhig spyan drangs la bstim /
de nas dkyus bzhin bya gsung /
shin tu bsdu na /
rdzas dang dmigs med kyi ngang nas sngags tshar nyi shu rtsa gcig re /
gzhan du nyin re bzhin du ma chag bar bzlas na des kyang lo dgu bcu mi thub mi srid gsung /
sngags ni /
na mo bud d+ha ya /
na mo d+harmA ya /
na mo sang+g+ha ya /
tadya thA /
oM ad te /
b+had te /
b+hid te /
b+hi nan te /
ku nan te /
ta ke /
tha ke /
tha ra ke /
ta ra ke /
hU ru ma ti /
hi li hi li /
mi li mi li /
saM b+ha k+Sha /
b+hi b+ha k+Sha /
b+ha mu na /
dzi dzA ba nAM /
si san sa d+hu /
b+han+d+ha swA hA / /
zhes so / /
kun mkhyen bla ma'i zhal gyi bcud / /
'di ni blo bzang grags pa yis / /
bshes gnyen blo gsal don gnyer can / /
sangs rgyas mgon pos bskul te bkod / /
zhal gdams yi ger bris pa la / /
ma yis bu gcig pa la bzhin / /
chos bdag rnams kyis bzod par mdzod / /
dge bas 'gro ba ma lus pa / /
'chi bdag bdud las rab rgyal te / /
rdo rje'i tshe ni thob par shog /
'di yang mkhas btsun bla ma'i gsung bzhin bkod pa'o / /
shu b+ha mastu / /

