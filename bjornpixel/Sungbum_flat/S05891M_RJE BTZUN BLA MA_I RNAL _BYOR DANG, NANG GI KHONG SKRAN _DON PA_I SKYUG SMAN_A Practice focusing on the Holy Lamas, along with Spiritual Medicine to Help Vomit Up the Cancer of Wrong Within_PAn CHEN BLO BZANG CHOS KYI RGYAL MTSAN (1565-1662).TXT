@# / /
rje btsun bla ma'i rnal 'byor dang /
nang gi khong skran 'don pa'i skyug sman zhes bya ba bzhugs so / / / /
@## / /
na mo gu ru many+dzu g+ho ShA ya /
'dir skal ldan gyi skyes bu rje btsun bla ma'i rnal 'byor la brten nas mchog thun mong gi dngos grub sgrub par 'dod pas /
skyabs 'gro sems bskyed tshad med bzhi bsgom pa sngon du btang ste /
don dran bzhin pa'i ngang nas 'di ltar brjod par bya'o / /
mdun gyi nam mkhar 'od 'bar nor bu'i khri / /
sna tshogs pad nyi zla ba'i dkyil 'khor steng / /
dus gsum rgyal ba'i yab gcig 'jam pa'i dbyangs / /
ngur smrig tshul bzung rgyal ba tsong kha pa / /
sku mdog dkar gsal mdzes pa'i 'dzum zhal ldan / /
chos 'chad phyag gnyis mtshan pa'i ud pal steng / /
shes rab ral gri sher phyin glegs bam bsnams / /
gser mdog paN zhu gsol zhing gur kum gyi / /
mdangs ldan chos gos @# / /
gsum gyis mngon par klub / /
mtshan dpe'i dpal 'bar gzi brjid phung po'i sku / /
rab mdzes 'ja' tshon sna lnga'i gur khyim dbus / /
skyabs gsum ma lus 'dus pa'i bdag nyid can / /
skyil krung tshul gyis bzhugs pa'i gnas gsum du / /
rdo rje gsum mtshan hUM yig 'od zer gyis / /
ma lus dkon mchog gsum gyis yongs bskor ba'i / /
dus gsum sangs rgyas blo bzang grags pa'i dpal / /
spyan drangs bsod nams zhing gi dam par bzhugs / /
dpal ldan rigs brgya'i gtsug rgyan rdo rje 'chang / /
skal bzang zhing gi 'dren pa shAkya'i tog /
snyigs dus rgyal ba'i dbang po tsong kha pa / /
dbyer med bla ma mchog la gus phyag 'tshal / /
srid zhi phyi nang gsang ba'i mchod pa'i sprin / /
dngos bshams yid sprul nam mkha' gang ba dang| |bdag lus longs spyod dus gsum dge tshogs bcas / /
thugs rje che ldan tshogs rnams mnyes phyir 'bul / /
nyon mongs dbang gis sgo gsum sdig pa'i las / /
bgyis dang bgyid brtsal yi rang ci mchis pa / /
gnong zhing 'gyod pas rje btsun bla ma'i drung / /
bshags shing slan chad mi bgyid yang dag sdom / /
rang gzhan rnam dkar phung po ji snyed dang / /
khyad par chos kyi rgyal po tsong kha pa'i / /
sku gsung thugs dang yon tan 'phrin las kyi / /
skyon bral mdzad pa kun la rjes yi rang / / /
bdag sogs 'gro kun ma rig gnyid slong zhing / /
yang dag lam bzang kun nas gsal mdzad pa / /
sna tshogs gdul bya'i bsam pa ji bzhin du / /
zab rgyas chos kyi 'khor lo skor du gsol / /
mtha' dag phan bde'i pad tshal bzhad pa'i gnyen / /
mgon po khyod dang khyod kyi lugs bzang gi /
nyon mo'i dbang phyug 'gro ba'i mun sel du / /
grangs med bskal pa'i bar du bzhugs su gsol / /
'dis mtshon dge bas tshe rabs kun tu bdag /
rje btsun bla mas 'bral med rjes bzung ste / /
lung rtogs yon tan rgya mtsho'i mthar phyin nas / /
bla med byang chub dam pa'i rgyu ru bsngo / /
de nas dmigs brtse ma brgya stong sogs dmigs pa dang bcas pa'i sgo nas brjod / /
dus gsum bde gshegs kun gyi ngo bo nyid / /
brgyad khri bzhi stong chos phung 'byung ba'i gnas / /
rab 'byams 'phags tshogs yongs kyi 'dren pa mchog /
gsol ba 'debs so rje btsun blo bzang grags / /
mtshan tsam thos pas bar chad kun sel zhing / /
dran pa yis kyang ngan 'gro'i 'jigs las skyob / /
tshul bzhin bsten na dngos grub mchog @# / /
stsol ba'i / /
rje btsun bla ma'i zhabs la gsol ba 'debs / /
rab 'byams rgyal ba kun gyi rdo rje gsum / /
yon tan 'phrin las thams cad gcig bsdus nas / /
ngur smrig 'dzin pa'i gar gyis rnam rol ba / /
rje btsun bla ma'i zhabs la gsol ba 'debs / /
'jam mgon bla ma'i thugs rje'i 'od stong gis / /
bdag blo'i padmo'i ge sar rgyas mdzad de / /
rgya che gsal zhing myur dang zab pa yi / /
shes rab sbrang rtsi'i dga' ston rgyas par mdzod / /
mdo rgyud bstan bcos kun gyi tshig don rnams / /
gzhan dring mi 'jog legs par 'byed pa dang / /
thos bsam sgom dang 'chad rtsod rtsom gsum gyi / /
phun sum tshogs pa'i shes rab bdag la stsol / /
deng nas rang gzhan grub mtha'i pha rol son / /
ji snyed rig pa'i gnas rnams kun la mkhas / /
sgrib gnyis mun stug ma lus 'joms byed pa'i / /
kun mkhyen ye shes snang ba stsal du gsol / /
khyad par 'di snang 'gags tshe dga' ldan du / /
skyes nas mi pham 'jam dpal snying po yi / /
gsung gi bdud rtsi 'bral med longs spyad de / /
rgyal sras spyod pa rgya mtsho mthar phyin shog /
ces 'jug pa bde ba'i phyir rje btsun bla ma'i sgrub thabs tshigs bcad du bsgrigs pa 'di yang don gnyer can 'ga' zhig gis bskul ba'i ngor /
skyes tsam nyid nas rje btsun bla ma la mi phyed pa'i dad pa dang ldan pa'i btsun pa blo bzang chos kyi rgyal mtshan gyis /
chos grwa chen po dpal ldan 'bras spungs kyi gzims khang dga' ldan pho brang du sbyar ba'o / /
! / /
na mo gu ru many+dzu g+ho ShA ya /
'jig rten dbang phyug bshes gnyen tshul bzung nas / /
gangs ri'i khrod 'dir bstan pa rgyas mdzad pa / /
bka' drin mnyam med rje btsun thams cad mkhyen / /
'gro ba'i mgon po bla ma'i zhabs la 'dud / /
rjes 'jug dad po rnams la thugs rjes gzigs / /
blo kha chos la phyogs par byin gyis rlobs / /
sngon chad byas pa'i rang gi spyod tshul la / /
mdzub mo nang du bkug nas bsams pa'i tshe / /
seng lpags gyon pa'i wa skyes ji bzhin du / /
chos par brdzus nas chos min byas pas 'gyod / /
chos pa'i gzugs brnyan bdag la thugs rjes gzigs / /
phyin chad chos bzhin sgrub par byin gyis rlobs / /
mkhas grub du ma'i zhabs la gtugs lags kyang / /
sangs rgyas dngos kyi 'du shes ma skyes pas / /
gser dngul khrod du slog hrul drud pa bzhin / /
yon tan bor nas skyon 'dogs byas pas 'gyod / /
skal chad log lta mkhan la thugs rjes gzigs / /
dad gus rtsol med skye bar byin gyis rlobs / /
dal brgyad 'byor bcu'i rten bzang thob lags kyang / /
rnyed dka' don che snying nas ma dran pas / /
rin chen gling nas med zad slar log bzhin / /
don med ngang la mi tshe zad pas 'gyod / /
dal 'byor stong log mkhan la thugs rjes gzigs / /
tshe lhag don ldan byed par byin gyis rlobs / /
skyes mtha' 'chi bar gsungs pa go lags kyang / /
nam 'chi cha med snying nas ma dran pas / /
rang dbang thob pa'i gdengs shig yod pa bzhin / /
@# / /
rnam g.yeng gnyid kyis nyin mtshan 'das pas 'gyed / /
rtag 'dzin phyi bshol mkhan la thugs rjes gzigs / /
long med brtson 'grus rtsom par byin gyis rlobs / /
las 'bras rnam dbye cung zad shes lags kyang / /
yid ches dad pa gting nas ma skyes pas / /
mig can g.yang la mchong ba ji bzhin du / /
shes bzhin las 'bras khyad du bsad pas 'gyod / /
ngo tsha khrel med bdag la thugs rjes gzigs / /
sdig spong dge ba sgrub par byin gyis rlobs / /
skyes bu chung ngu'i skabs te dang po'o / /
thog med dus nas srid pa'i 'dam du bying / /
las nyon sdug bsngal du mas mnar lags kyang / /
mi gtsang khrod la dga' ba'i sbrang bu bzhin / /
da dung snying nas thar 'dod med pas 'gyod / /
'khor bar gtan 'khyams bdag la thugs rjes gzigs / /
thar pa'i lam sna zin par byin gyis rlobs / /
skra bregs gos bsgyur rab byung byas lags kyang / /
'khor 'das skyon yon snying nas ma bsams pas / /
ser gos gyon pa'i zhing pa ji bzhin du / /
da dung khyim pa'i sems ma spangs pas 'gyod / /
rab byung gzugs brnyan bdag la thugs rjes gzigs / /
nges 'byung rnam dag skye bar byin gyis rlobs / /
mkhan slob spyan sngar bslab sdom blangs lags kyang / /
dran dang shes bzhin bag yod ma bsten pas / /
lcags kyu med pa'i glang chen smyon pa bzhin / /
nyes ltung du ma'i 'dam du bying bas 'gyod / /
btsun pa'i gzugs brnyan bdag la thugs rjes gzigs / /
nyon mongs gnyen po dran par byin gyis rlobs / /
bka' dang bstan bcos man ngag nyan lags kyang / /
don go sems kyi thog tu ma khel bas / /
ri mor bris pa'i chos nyan ji bzhin du / /
sems la yar skyed cung zad med pas 'gyod / /
nyams len 'dres khyer bdag la thugs rjes gzigs / /
gang shes rgyud la sbyor bar byin gyis rlobs / /
gzhan gyi mig sngar phyi tshul bcos lags kyang / /
nang gi g.yo sgyu khram sogs ma spangs pas / /
chu skyar byi la'i spyod pa ji bzhin du / /
zog gis rang gzhan gnyis ka bslus pas 'gyod / /
phyi tshul tshul 'chos mkhan la thugs rjes gzigs / /
nang gi khong skran thon par byin gyis rlobs / /
phyir bcos dag la 'bad lo byas lags kyang / /
'gyod cing sdom sems snying nas ma skyes pas / /
nyi mas gdungs pa'i glang chen 'khrus bzhin du / /
nyes ltung du mas yang yang gos pas 'gyod / /
ngan 'gro'i rgyu sog bdag la thugs rjes gzigs / /
stobs bzhi'i bshags pa byed par byin gyis rlobs /
skyes bu 'bring gi skabs te gnyis pa'o / /
theg chen chos sgor zhugs lo byas lags kyang / /
'gro drug pha mar snying nas ma dran pas / /
rang don 'ba' zhig sgrub pa'i nyan rang bzhin / /
drin can ma rnams yal bar dor bas 'gyod / /
byang sems gzugs brnyan bdag la thugs rjes gzigs / /
bdag pas gzhan gces 'byongs par byin gyis rlobs / /
zab don lta khrid bsgom lo byas lags kyang / /
dngos 'dzin 'khrul pa'i bag chags tshan ches bas / /
@# / /
mtsho 'khyags thog tu chu rgyun bkram pa bzhin / /
bdag tu 'dzin pa sbram por lus pas 'gyod / /
lta ba kha bshad mkhan la thugs rjes gzigs / /
bdag med gnas lugs rtogs par byin gyis rlobs /
skyes bu chen po'i skabs te gsum pa'o / /
gsang sngags chos sgor zhugs lo byas lags kyang / /
dam tshig srog dang bsdos te ma bsrungs pas / /
'gram rtse zad pa'i khang rul ji bzhin du / /
dngos grub kun gyi sgrub gzhi stor bas 'gyod / /
dmyal ba'i bud shing bdag la thugs rjes gzigs / /
dam tshig tshul bzhin srung bar byin gyis rlobs / /
bskyed rdzogs zab mo sgom lo byas lags kyang / /
mnyam gzhag sems la brtan pa ma thob pas / /
smra mkhan ne tso'i 'don pa ji bzhin du / /
dge sbyor phal cher sgra spyir song bas 'gyod / /
sngags pa'i gzugs brnyan bdag la thugs rjes gzigs / /
nyams len gnad la mkhas par byin gyis rlobs / /
gsang sngags la 'jug pa'i skabs te bzhi pa'o|| gzhan la zab chos 'chad lo byas lags kyang / /
rang gi rgyud la nyams myong ma mchis pas / /
glu mkhan bro pa'i chos bshad ji bzhin du / /
gzhan la phan thogs cung zad med pas 'gyod / /
dred bo chos rgyus mkhan la thugs rjes gzigs / /
thog mar rang rgyud 'dul bar byin gyis rlobs / /
gzhan gyi yar 'dren byed lo byas lags kyang / /
rang gi sems la rang dbang ma thob pas / /
long bas long ba 'khrid pa ji bzhin du / /
rang gzhan gnyis ka phung la gtad pas 'gyod / /
'khos med bzang brdzu mkhan la thugs rjes gzigs / /
bslu med lam sna zin par byin gyis rlobs / /
gzhan phan 'gro don gyi skabs te lnga pa'o / /
chos sgor zhugs nas yun ring lon lags kyang / /
tshe 'di'i khong skran nang nas ma thon pas / /
mar gyi kogs dang chu rdo ji bzhin du / /
da dung rang rgyud rjen par lus pas 'gyod / /
sems dang chos ma 'dres la thugs rjes gzigs / /
tshe 'di blo yis thongs par byin gyis rlobs / /
shin tu 'ju dka'i dad zas gshin zas sogs / /
gdengs med bzhin du 'dzem med spyad lags kyang / /
'jal rgyu med pa'i dbul po'i bu lon bzhin / /
lan chags bu lon khur gyis non pas 'gyod / /
dkor gyi phung po bdag la thugs rjes gzigs / /
dkor sbyongs tshul bzhin byed par byin gyis rlobs / /
mtho mnyam dman pa'i grogs dang 'grogs lags kyang / /
dag pa'i snang ba skad cig ma 'byongs pas / /
phan tshun g.yul du zhugs pa'i dgra bo bzhin / /
phrag dog 'gran sems nga rgyal byas pas 'gyod / /
rgyud ngan rengs pa bdag la thugs rjes gzigs / /
kun la dag snang 'byongs par byin gyis rlobs / /
las ngan dbang gis snyigs ma'i dur 'dir skyes / /
kun dang bstun na dam pa'i chos dang 'gal / /
chos dang bstun na skye bo kun dang 'gal / /
ji ltar byas kyang khon du gyur pas 'gyod / /
'di phyi gnyis med bdag la thugs rjes gzigs / /
ci byas chos su 'gro bar byin gyis rlobs / /
sngon chad bsags pa sdig pa'i las las med / /
phyi ma'i 'gro sa ngan song kho nar nges / /
de phyir @# / /
kha tsam tshig tsam ma yin pa'i / /
snying khong rus pa'i gting nas gnong zhing 'gyod / /
tha chad snying re rje la thugs rjes gzigs / /
ngan 'gro'i skye sgo khegs par byin gyis rlobs / /
snang tshul 'di 'dra gzhan la'ang yod srid na / /
don snying nang nas rul bar the tshom med / /
'chi khar mi 'gyod tsam re ma byung na / /
rang gis rang nyid bslus par gdon mi za / /
bdag dang bdag 'dra'i 'gro la thugs rjes gzigs / /
rang gzhan smin cing grol bar byin gyis rlobs / /
sngon chad snying du gces par bzung ba rnams / /
sbun par song ba da gzod cung zad shes / /
da ni tshe 'di'i mdun ma rlung la bskur / /
nyin mtshan dal med chos la 'bad par smon / /
thugs rjes gzigs shing bla ma yi dam lha / /
gsol btab don rnams 'grub par byin gyis rlobs / /
slar yang skyon gyi khong nad lhag ma rnams phyir phyung nas / /
gnyen po'i lus zungs gso ba'i skabs te drug pa'o / /
zhes bla ma yi dam la gsol ba 'debs pa'i rab tu byed pa /
nang gi khong skran 'don pa'i skyug sman zhes bya ba 'di ni /
btsun pa blo bzang chos kyi rgyal mtshan gyis /
chos grwa chen po lhun grub bde chen gyi gzims chung 'og min chos kyi pho brang du sbyar ba'o / / / /
mang+ga laM / /
