@# / /
gur gum mdangs mdzes 'jam pa'i dbyangs / /
ngur smrig gar gyis rnam rol ba / /
blo bzang grags pa zhes bya ba'i / /
bla ma de la phyag 'tshal lo / /
rgyal kun mkhyen brtse'i 'od ris kyis / /
gang thugs gzhal med khang mdzes pa / /
tsong kha pa zhes bya ba yi / /
bla ma de la / /
mdo rnams gsung tshe shAkya'i rgyal / /
rgyud kun ston tshe rdo rje 'dzin / /
dus 'dir rgyal ba gnyis pa zhes / /
bla ma de la / /
mkhyen brtse nor bu'i me long gis / /
gang thugs rin chen phyag zung mdzes / /
'jam dpal rgya mtsho zhes bya ba'i / /
bla ma de la / /
'chad rtsod rtsom sogs shes bya'i gnas / / /
thams cad mkhyen cing grub pa'i gtso / /
dge legs dpal bzang zhes bya ba'i / /
bla ma de la / /
kun mkhyen gnyis pa tsong kha pa'i / /
rmad byung gdams pas skal bzang byas / /
chos kyi rgyal mtshan zhes bya ba'i @# / /
bla ma de la / /
'od gsal 'chi med lam las 'ongs / /
zung 'jug nam mkha'i 'ja' yis 'khyud / /
d+harma badzra zhes bya ba'i / /
bla ma de la / /
rnam dpyod 'dab brgya rgod pa'i rtser / /
sku gsum ze'u 'bru'i so phreng mdzes / /
blo bzang don grub ces bya ba'i / /
bla ma de la / /
'gro 'di'i bsod nams rgya mtsho'i 'jing / /
gang sku'i rin chen lhun po 'khrungs / /
bsod nams rgya mtsho zhes bya ba'i / /
bla ma de la / /
sangs rgyas ye shes dbang gi rgyal / /
gang thugs rgyal mtshan rtse mor 'dzegs / /
bud+d+ha dz+nyA na zhes bya ba'i / /
bla ma de la / /
dam chos smra ba'i bshes gnyen tshul / /
chos gos ngur smrig rgyal mtshan 'dzin / /
chos kyi rgyal mtshan zhes bya ba'i / /
bla ma de la phyag 'tshal lo / /
zhes pa 'di ni rgyal ba gnyis pa'i bstan pa bstan 'dzin dang bcas pa la mi phyed pa'i dad pa dang ldan pa lhun grub gling nas nang so sku mched kyis nan cher bskul ba la brten nas /
shAkya'i dge slong chos kyi rgyal mtshan gyis /
myang stod rig pa'i 'byung gnas kyi sa'i cha /
dpal bkra shis lhun gyis grub pa'i gling gi skyed mos tshal me tog rnam par rgyas pa'i lding khang du smras pa'o / / / /
