!dpal phyag na rdo rje gtum po phyag gnyis pa'i thugs kar phyag drug pa bkod pa'i sgrub thabs dang rjes gnang bya tshul gsang bdag dgyes pa'i mchod sprin dngos grub myur stsol zhes bya ba bzhugs so / /
na mo gu ru badzra pA Na ye /
'dir dpal phyag na rdo rje gsum po phyag gnyis pa'i thugs kar phyag drug pa bkod pa'i rjes gnang bya bar 'dod pas /
stegs kyi khar maN+Dal tshom bu'am phyag rdor gyi sku bzhugs su gsol /
mchod gtor phyag len bzhin mdzes par bshams la skyabs sems tshad med bzhi bsgom pa sngon du btang /
phyi nang snod bcud kyis bsdus pa'i gzung 'dzin gyi chos thams cad stong par sbyangs swa b+ha wa dang shu na+ya ta'i sngags brjod /
stong pa'i ngang las baM las padma dang /
raM las nyi ma'i dkyil 'khor gyi steng du rang gi sems nyid yi ge hUM mthing nag gcig tu gyur /
de las 'od 'phros /
don gnyis byas /
hUM la thim de yongs su gyur pa las skad cig gis rang nyid rje btsun gsang ba'i bdag po phyag na rdo rje sku mdog mthing nag /
zhal gcig phyag gnyis pa /
g.yas rdo rje nam mkhar 'phyar ba /
g.yon dril bu dku la bsten pa /
zhabs g.yas bskums pas tshangs pha ser po mnan ba /
g.yon brkyangs pas brgya byin dmar po mnan pa /
klu rigs lngas brgyan pa /
dbu skra kham ser gyen du brjes pa /
zhal bgrad pa mche ba gtsigs pa spyan gsum dang ldan pa /
sma ra'i ag tshom la me'i cha cha 'phro ba /
khro bo'i chas thams cad kyis brgyan pa ye shes kyi mi 'bar ba'i klong na bzhugs pa /
de'i thugs kar paM las padma /
raM las nyi ma'i dkyil 'khor gyi steng du hUM mthing nag /
de las 'od zer 'phros pas mdun du baM gcig chad pa 'od du zhu ba las padma 'dab ma brgyad pa /
de'i steng du a las zla ba /
raM las nyi ma'i dkyil 'khor gyi steng du hUM mthing nag /
de las 'od zer 'phros /
don gnyis byas /
'dus yongs su gyur pa las dpal gsang ba'i bdag po phyag na rdo rje zhal gsum phyag drug pa /
g.yas zhal dkar po /
g.yon zhal dmar po /
dbus zhal mthing ga /
phyag g.yas dang pos rdo rje rtse lnga ba nam mkhar 'phyar ba /
g.yon dang pos sdigs mdzub nam mkhar 'phyar ba /
phyag bar pa gnyis kyis sprul gdug pa can zhal du gsol ba /
phyag 'og ma gnyis kyis bdud bzhi thal bar rlog pa'i don du thal mo'i sgra sgrog pa /
ye shes kyi me 'bar ba'i klong na bzhugs pa /
de'i thugs kar paM las padma /
raM las nyi ma'i dkyil 'khor gyi steng du hUM mthing ga /
de las 'od zer 'phros /
bla ma sangs rgyas byang sems yi dam dkyil 'khor gyi lha @# / /
tshogs chos skyong bsrung ma dpa' bo mkha' 'gro'i tshogs thams cad spyan drangs /
mdun gyi bla ma phyag na rdo rje la thim /
de nyid la gsol ba btab pas /
byin rlabs dang dngos grub ma lus pa skad cig la 'byung bar bsams la /
sangs rgyas thams cad 'dus pa'i slu /
zhes sogs dang /
lcang lo can gyi gnas mchog dam pa na / /
gsang sngags rig sngags kun gyi bdag po ste / /
log 'dren bgegs kyi tshogs rnams 'joms mdzad pa / /
bcom ldan rdo rje 'dzin la phyag 'tshal lo / /
zhes bston /
rang dang mdun gyi lha'i phrugs kar nyi ma'i dkyil 'khor gyi steng du hUM mthing ga'i mthar bzlas bya'i sngags kyis bskor bar bsams la /
oM ngE laM b+ha ra d+ha ra badzra pA Ni hri da ya madA kro d+ha sa twa hUM phaT /
ces pa'i bzlas bci 'grub bya zhing gtor ma 'bul /
slob ma'i don cu gsol ba bdab /
de nas slob ma rnams khrus byas te nang du 'ongs nas maN+Dal phul la /
bla ma dang dkyil 'khor gyi lha tshogs la rtsa brgyud kyi bla ma yi dam sangs rgyas byang sems rnams kyis bskor nas bzhugs pa'i spyan sngar yan lag 'dun pa 'bul snyam pas /
ji snyed su dag ces sogs tshar gcig bya /
slar yang 'di'i rjes zlos mdzod /
sdig pa ming ge so sor bshags / /
dge ba bgyid la rjes yi rang / /
chos kyi 'khor lo bskor bar bskul / /
mya ngan mi 'da' gsol ba 'debs / /
bdag gi lus kyang dbul bar bgyi / /
byang tshul mchog tu sems bskyed do / /
dge tshogs byang chub chen por bsngo /
zhes tshar gcig brjod /
yang gsol ba 'debs pa 'di'i rjes zlos mdzod /
bla ma sangs rgyas chos kyi sku / /
chos rje bla ma la gsol ba 'debs so / /
bla ma longs spyod rdzogs pa'i sku chos rje + bla ma cir yang sprul ba'i sku / /
chos rje + sku lnga'i bdag nyid chos kyi rje / /
bla ma mi 'gyur rdo rje'i sku / /
chos sku bla ma + sku bzhi'i bdag nyid chos kyi rje / /
bla ma sangs rgyas rin po che / /
bla ma dam chos rin po che / /
bla ma dge 'dun rin po che / /
skyabs gsum gyi ngo bo chos rje /
skyabs mchog mtshungs med /
'dren pa mtshungs med /
ma rig mun sel /
dngos grub kun gyi 'byung gnas /
stong nyid snying rje'i bdag nyid bla ma la gsol ba 'debs so byin gyis brlab tu gsol /
lan gsum gyis gsol ba gdab /
mdun gyi maN+Dal tshom bu dang bcas pa phyag na rdo rje zhal gsum phyag drug par ngo sprod /
slob ma rnams phyag na rdo rje phyag gnyis par gong bzhin bskyed /
slar yang gsol ba 'debs pa 'di'i rjes zlos mdzod /
khyod ni glang po che'i rna ba can yin no / /
khyod ni bzang po'i rgyan dang ldan pa yin no / /
khyod ni rnam par gnon pa yin no / /
khyod ni yon tan rin po che'i 'byung khungs + khyod ni gzugs sdug pa'i rgyan dang ldan pa + khyod ni 'bar ba'i me lce can + khyod ni gzugs mdzes pa + khyod ni yid bzhin gyi nor bu rin po che + khyod ni rin po che'i 'byung gnas + khyod ni bcom ldan 'das rdo rje 'dzin pa chen po + bla ma phyag na rdo rjes bdag la byin gyis brlab tu gsol /
de ltar gsol ba btab pas /
mdun gyi bla ma phyag na rdo rje'i g.yas zhal dkar po'i smin mtshams nas 'od zer dkar po 'phros /
slob ma rnams kyi spyi bor thim pas tshe thog ma med pa nas gti mug dang lus kyi sgo nas bsags pa'i sdig sgrib thams cad dag /
bum pa'i dbang thob /
lus rdo rjer gyur pa'i mos pa mdzod /
oM sarba ta thA ga ta a b+hi Shiny+tsa oM /
g.yon zhal @# / /
dmar po nas 'od zer dmar po 'phros /
slob ma rnams kyi mgrin par thim pas tshe thog ma med pa nas 'dod chags dang ngag gi sgo nas bsags pa'i sdig sgrib thams cad dag /
gsang ba'i dbang thob /
ngag rdo rjer gyur pa'i mos pa mdzod /
AH sarba ta thA ga ta a b+hi Shiny+tsa AH dbus zhal mthing ga nas 'od zer sngon po 'phros /
slob ma rnams kyi snying gar thim pas tshe thog ma med pa nas zhe sdang dang yid kyi sgo nas bsags pa'i sdig sgrib thams cad dag /
shes rab ye shes kyi dbang thob /
yid rdo rjer gyur par bsams la chos thams cad yod med spros pa'i mtha' thams cad dang bral ba'i ngang la mnyam par zhog cig /
hUM sarba ta thA ga ta a b+hi Shiny+tsa hUM /
de nas maN+Dal gyi rjes gnang zhu ba'i don du 'di'i rjes zlos mdzod /
gsang ba'i bdag po phyag na rdo rjes bdag gi lus ngag yid gsum la mngon par dbang bskur du gsol /
lus ngag yid gsum rdo rjer byin gyis brlab tu gsol /
lan gsum gyis gsol ba gdab /
maN+Dal slob ma rnams kyi spyi bor bzhag ste /
gsang ba'i bdag po phyag na rdo rjes slob ma 'di rnams kyi lus ngag yid gsum la byin gyis brlab tu gsol /
lus ngag yid gsum gyi sdig sgrib dag par mdzad du gsol /
lus ngag yid gsum rdo rjer 'gyur bar byin gyis brlab tu gsol /
zhes lan gsum /
snying sngags dang dzaH hUM bo hoH sa gnyis su med par gyur /
tshe thog ma med pa nas dug gsum dang sgo gsum gyi sgo nas bsags pa'i sdig sgrib thams cad dag /
dbang bzhi pa thob /
lus ngag yid gsum rdo rjer gyur pa'i mos pa mdzod /
de ltar khyed rang rnams phyag rdor phyag gnyis par gsal ba la phyag drug pa bstim pas slob ma rnams kyang phyag na rdo rje phyag drug par lam gyis gyur pa'i thugs kar paM las padma /
a las zla ba /
raM las nyi ma'i steng du ye shes sems dpa' zhal gcig phyag gnyis pa /
khro bo'i rgyan thams cad kyis brgyan pa'i thugs kar pad nyi'i steng du hUM yig gis mtshan pa'i mos pa mdzod /
bla ma phyag rdor du gsal ba'i thugs ka'i hUM yig gi mthar oM nI laM b+ha ra d+ha ra badzra pA Ni hri da ya mahA kro d+ha sa twa hUM phaT /
ces pa'i sngags sngo khra me 'khod pa'i sngags 'phreng mar mi gcig las gnyis chad kyi tshul du byung /
zhal nas thon /
khyed rang rnams kyi zhal nas zhugs /
snying gar 'khor gcig byas nas lte ba nas thon /
bla ma'i lte ba nas zhugs te zhal nas thon /
slob ma rnams kyi zhal du zhugs pa sogs 'gal me ltar 'khor ba'i mos pa byas nas 'di'i rjes zlos mdzod byas la sngags kyi rjes zlos lan gsum bya /
de ltar khyed rang rnams kyi snying ga'i sngags 'phreng las 'od zer 'phros /
lus kyi nang thams cad 'od zer gyis khengs /
ba spu'i bu ga thams cad nas sngo khram gyis phyir thon /
sems can thams cad la phog pas sdig sgrib thams cad dag /
phyag na rdo rje'i skur gyur /
phyi snod kyi 'jig rten gzhal yas khang du gyur pa'i mos pa mdzod /
ces brjod /
mjug chog spyi ltar bya'o / /
zhes dpal phyag na rdo rje gtum po phyag gnyis pa'i thugs kar phyag drug pa bkod pa'i sgrub thabs dang rjes gnang gi cho ga nag 'gros su bkod pa gsang bdag dgyes pa'i mchod sprin dngos grub myur stsol zhes bya ba 'di 'ang gung pi lig thu chos rje lha btsun zhabs drung blo bzang e waM nas bskul ngor dus mtha'i dge sbyong ci bde ba @# / /
ngag dbang blo bzang bstan pa'i rgyal mtshan dpal bzang pos bka' gdams pa rnams kyi bsti gnas dge 'phel dga' ldan chos mdzod gling gi bla brang nas gsar bsgrigs bgyis pa'o / /
