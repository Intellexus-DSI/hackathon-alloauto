@# / /
chos rgyal gyi bshags pa bskang bzlog mnga' gsol tshes gcig gtor rten 'dzugs rnams bzhugs so / /
@## / /
dzaH 'jam pa'i dbyangs dang dpa' bo rdo rje dang / /
rgyal ba gnyis pa blo bzang grags pa'i dpal / /
mkhas grub dam pa dge legs dpal bzang sogs / /
rtsa brgyud bla ma'i tshogs rnams dgongs su gsol / /
dngos grub 'byung gnas rje btsun bla ma rnams / /
sku bzhi'i bdag nyid mchog tu ma rtogs par / /
nyon mongs dbang gis tha mal rang bzhin du / /
zhen cing log lta bgyis rnams mthol lo bshags / /
'jam dpal dpa' bo'i rim gnyis gru rdzings la / /
brten nas sku gsum rin chen len pa'i gegs / /
dpal ldan rdo rje'i theg pa'i dam tshig tshogs / /
ji snyed 'gal ba ma lus mthol lo bshags / /
lha chen chos kyi rgyal po 'khor bcas kyis / /
bdag cag g.yel med bu ltar bskyangs pa la / /
bsnyen cing bsgrub dang mchod @# / /
gtor rim pa yis / /
gtang rag dus su ma btang mthol lo bshags / /
blo bzang rgyal ba gnyis pa'i bstan pa la / /
log par 'khu ba'i gdug pa'i bsam pa can / /
'phrin las drag po'i stobs kyis ma bcom par / /
dbang bskur byin gyis brlabs pa mthol lo bshags / /
bshags dang bshags bya'i mtshan ma kun bral yang / /
bden 'dzin bag chags bcas pa dag bya'i phyir /
bla ma yi dam dam can tshogs rnams la / /
bshags pas sgo gsum dri ma dag gyur cig /
ces pa 'di yang chos kyi rje rnal 'byor gyi dbang phyug bsod nams grags pas nan gyis bskul ba la brten nas /
btsun pa blo bzang chos kyi rgyal mtshan gyis sbyar ba'o / / / /
@# / /
hUM dzaH lhun grub bde ba chen po'i rnam rol las / /
'dod dgu'i dam rdzas phyi nang mchod sprin tshogs / /
rab 'byams sa dang bar snang khyon gang bas / /
dam can 'khor bcas dgyes pa bskyed gyur cig /
dam nyams dgra bgegs snying gi khrag dron tshogs / /
gang+gA'i rgyun ltar babs pa 'khyil ba las / /
khrag zhag rgya mtsho g.yo ba'i rba klong gis / /
nam mkha'i khyon kun cig car 'gengs pa 'dis / /
bla ma yi dam 'khor bcas thugs dam bskang / /
dam can chos rgyal yab yum thugs dam bskang / /
'khor tshogs dam can rgya mtsho'i thugs dam bskang / /
thugs dam bskangs shing nyams chags gsos gyur nas / /
bar gcod kun gsol mthun rkyen ma lus sgrubs / /
padma ut+pal ku mu da la sogs / /
mdzes pa'i me tog bar snang khyon gang zhing / /
dgra bgegs dbang po'i me tog ri rab ltar / /
mthor brtsegs srid pa'i rtse mor bsnyegs pa 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X bar gcod kun X /
bskal pa'i me dpung la 'gran dur khrod mer / /
sha chen tshil chen gu gul nag po sogs / /
bsregs pa'i dud sprin dbyar skyes chu 'dzin ltar / /
nam mkha'i khams kun yongs su bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
dgra bgegs zhun chen mtsho ltar 'khyil ba'i dbus / /
dam nyams gzugs phung sbar ba las byung ba'i / /
me lce phyogs kun gsal ba'i 'od zer can / /
btso ma'i gser zhun khu ba 'thor 'dra 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
@# / /
bar gcod kun X /
ga bur tsan+dan gu gul la sogs pa'i / /
dri bzang gis bsgos 'jigs rung khrag gi mtsho / /
drag po'i sgra sgrog 'jigs pa'i rlabs g.yo zhing / /
zhing kun dmar chal gyis 'gengs dri chab 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
bsgral ba'i zhing bcu tshang ba las byung ba'i / /
sha khrag rus pa'i tshogs kyis sa gzhi gang / /
lha dang mi yi bza' bca' lhun por spungs / /
ro brgya ldan pa'i gser skyems rgya mtsho 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
sdig can rkang gling thod pa'i cang ti'u sogs / /
snyan brjid 'gyur ba'i rol mo sna tshogs pa / /
sa gsum cig car 'gengs pa'i sgra dbyangs can / /
dbyar skyes rnga gsangs stong gi sgra ldan 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs X /
bar gcod kun X /
stong gsum yud kyis myul ba'i shugs 'chang zhing / /
rgyu skar tshom bu la 'gran rus pas mdzes / /
char sprin ltar gnag 'jigs pa'i nga ro can / /
dgra bgegs srog 'phrog ma he'i tshogs rnams kyis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
mig sman mdangs chags zla ba'i mdongs ldan pa'i / /
rta nag rting dkar glog bzhin rgyu ba dang / /
drag po'i ngar sgras dgra bo'i snying 'gas pa'i / /
g.yag rog zhol chen sprin ltar 'thibs pa 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
dbang sngon mdog can zla bas spyi gtsug mdzes / /
dar gyi cod pan bzhad pa'i lug nag dang / /
rdo rje'i mchu sder 'jigs pa'i gshog sgra can / /
dgra bgegs klad la lding ba'i bya nag 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
khros pa'i kha gdangs 'bar ba'i mche ba gtsigs / /
khyi nag snying dkar dom ltar 'phyo ba dang / /
dbang po'i gzhu ltar bkra ba'i ri mo can / /
lha rdzas bla bre mdzes pa'i ru mtshon 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
rab gcod kun X /
khrag chen zham chu 'bab pa'i g.yang gzhi dang / /
mgo rlon do shal rgyu skar 'phreng ba la / /
'khu ldan 'od chags rus chen las grub pa'i / /
dpa' bo'i rgyan dang drag po'i chas rnams kyis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
dzaH stong gsum khyon ltar yangs pa'i thod pa'i nang / /
sha khrag dmar chen gtor ma ri ltar spungs / /
mthing @# / /
nag dar gyi cod pan gyis mdzes shing / /
sbyangs rtogs sbar byas bdud rtsi'i rgya mtsho 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
dgra bgegs srog la mthar byed mngon sum bzhin / /
drag po'i rdo rjes mtshan pa'i thod dbyug dang / /
btab pa tsam gyis sdig can ma lus pa / /
'ching byed mi bzad dus kyi zhags pa 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
rab gcod kun X /
rdo rje'i go khrab sna tshogs mtshon cha dang / /
mi dbang la 'os mdzes pa'i rin chen bdun / /
dngos bshams yid kyis sprul pa las byung ba'i / /
'jig rten 'jig rten 'das pa'i mchod sprin 'dis / /
bla ma yi dam X /
dam can chos rgyal X /
'khor tshogs dam can X /
thugs dam bskangs shing X /
bar gcod kun X /
rgyal ba'i yab gcig rje btsun 'jam pa'i dbyangs / /
ma rungs 'dul phyir gshin rje'i skur bstan kyang / /
rtsa brgyud bla ma sku bzhi'i bdag nyid du / /
yid ches gsol 'debs bla med rten mchog 'dis / /
bla ma yi dam 'khor bcas thugs dam bskang / /
dam can chos rgyal yab yum thugs dam bskang / /
'khor tshogs dam can rgya mtsho'i thugs dam bskang / /
thugs dam bskangs shing nyams chags gsos gyur nas / /
bar gcod kun gsol mthun rkyen ma lus sgrubs /
ces pa 'di yang mkhan chen mkhar brag pa nor bu padma 'od zer gyis bskul ba la brten nas /
btsun pa blo bzang chos kyi rgyal mtshan gyis chos grwa chen po gangs can chos 'phel gyi gzims khang du sbyar ba'o / /
@# / /
hUM dzaH bla ma yi dam gshin rje'i gshed po dang / /
lha chen chos kyi rgyal po 'khor dang bcas / /
bka' sdod dam can rgya mtsho'i dmag tshogs kyis / /
dam rdzas dmar chen gtor ma 'di bzhes la / /
rje btsun bla ma'i sku tshe 'phrin las kyi / /
bar gcod gdon rigs 'byung po'i gnod pa bzlog /
blo bzang rgyal ba gnyis pa'i mdo sngags kyi / /
bstan pa rin chen rgyas pa'i 'gal rkyen bzlog /
rnal 'byor dpon slob dgon gnas bcas pa la / /
pha rol rgol ba'i bsam ngan sbyor rtsub bzlog /
sna tshogs rdzas dang rten 'brel sngags sogs kyi / /
mi bzad drag po'i zor rnams 'phen pa bzlog /
gzhan gyi mnan gtad byad ka phur kha dang / /
mthu dang ngan sngags dag po'i rbod gtong bzlog /
yas kyi bdud g.yos mas kyi sri langs dang / /
'bangs kyi snying ngan nye ba'i byol kha bzlog /
gdon dang bgegs rigs stong phrag brgyad cu dang / /
glo bur ye 'phrog sum brgya drug cu bzlog /
ma mos dal yams kha rlangs gtong ba dang / /
rims dang bzhi brgya rtsa bzhi'i nad rnams bzlog /
bdud kyis khram bam zhags pa 'debs pa dang / /
'byung po gshin rje'i 'khor lo bskor ba bzlog /
sdig pa'i rmi lam mtshan ma ngan @# / /
pa dang / /
mi shis ltas ngan brgyad cu rtsa bzhi bzlog /
lo skegs zla skegs zhag skegs dus skegs dang / /
cho 'phrul ngan pa'i pho nya 'gyed pa bzlog /
gza' dang rgyu skar klu yi gnod pa dang / /
btsan dang rgyal sen smyo 'bog gtong ba bzlog /
khyad par rnal 'byor dam chos bsgrub pa'i gegs / /
phyi dang nang gi bar gcod ma lus bzlog /
bzlog bsgyur dam nyams dgra dang bgegs la b+h+yoH b+h+yoH bzlog dus la bab bo sa ma ya / /
hUM /
rnal 'byor dpon slob yon mchod 'khor bcas kyi / /
tshe dang bsod nams dpal 'byor snyan grags dang / /
'khor dang bshad bsgrub bstan pa'i bya ba rnams / /
rgyas par mdzod cig bla ma lha bsrung rnams /
ces pa 'di yang btsun pa blo bzang chos kyi rgyal mtshan gyis chos grwa chen po bkra shis lhun por sbyar ba'o / / / /
@# / /
hUM /
'jam dbyangs bka' sdod stobs chen gshin rje'i gtso / /
khyod ni drin can rtsa brgyud bla ma dang / /
rab 'byams rgyud sde bzhi dang yongs 'brel ba'i / /
yi dam lha tshogs ngo bor mnga' gsol lo / /
dran pa tsam gyis mchog dang thun mong gi /
'dod dgu'i char 'bebs sangs rgyas chos tshogs dang / /
gnas gsum dpa' bo mkha' 'gro chos skyong ba'i / /
bstan bsrung kun gyi gtso bor mnga' gsol lo / /
srid gsum skye 'gro'i srog la dbang bsgyur zhing / /
dge sdig shan 'byed bstan dgra kun gyi gshed / /
bstan 'dzin bu bzhin skyong ba'i dam tshig can / /
rnal 'byor dgra lha chen por mnga' gsol lo / /
khyad par rgyal ba gnyis pa tsong kha pa'i / /
bstan dang bstan 'dzin yon mchod ma lus pa / /
bu ltar brtse bas bsrung zhing skyong mdzad pa'i / /
bstan srog dpa' bo chen por mnga' gsol lo / /
mdor na rnal 'byor mi nor dgon gnas bcas / /
lha chen chos kyi rgyal po 'khor bcas la / /
bcol lo bltos so rtag tu gnyer mdzod la / /
'gal rkyen kun gsol mthun rkyen ma lus sgrubs /
ces lha chen chos kyi rgyal po'i mnga' gsol 'di yang sngags ram pa dbu mdzad dge 'dun 'jam dbyangs kyis nan gyis bskul ba la brten nas /
btsun pa blo bzang chos kyi rgyal mtshan gyis sbyar ba'o / / / /
@# / /
na mo badzra b+hai ra wA ya /
bla ma mchog dang skye 'gro'i 'chi bdag gshed / /
dbyer med bcom ldan 'das ma'i zhabs btud nas / /
de nyid dgyes byed mchod pa'i sprin gyi phreng / /
rab 'byams lha lam mdzes rgyan 'god tshul brjod / /
gnam lo rgyal po gsar pa'i dga' ba dang po'i chos kyi thog mar /
'dod khams dbang phyug ma la mchod gtor 'bul ba'i tshul ni /
dpal ldan lha mo'i sku rten dang /
mchod gtor /
dam rdzas /
spyan gzigs /
phyi nang gi rten rdzas sogs phul du byung ba bkod pas mdzes pa bshams /
sgrub pa po rnams 'khod nas /
nang mchod /
mchod gtor @# / /
dam rdzas sogs byin gyis brlabs /
de nas /
b+h+yoH rab 'byams rgyal ba kun gyi 'phrin las la /
zhes pa nas /
thogs pa med par myur du gshegs su gsol /
de nas /
rgyun du lha mo khyod bsten no /
zhes pa nas /
thugs dam dus bab da tshur spyon / /
e a ra l+li hriM hriM dzaH dzaH nag mo gdug tsan dregs pa can /
zhes pa nas /
phyag bgyid do zhes dzaH hUM baM hoH bzhag ste /
sh+lo ka gnyis po brjod /
de nas phyi nang gi mchod pa rgyas bsdus ci rigs pa 'bul /
nyi tshod kyis gtugs tshe /
mtshams 'dir gtor ma rgyas par 'bul /
de min dkyus ltar /
phebs gtor yan lag bdun pa'i bar bya /
de nas rten rdzas rnams 'bul ba ni /
b+h+yoH sprin gyi shugs 'chang dre'u rkyang ser 'di / /
srin po'i thod sga pags pas rab g.yogs shing / /
gong rmed srab mthur gdug pa'i sbrul gyis brgyan / /
stong gsum yud kyis bskor ba'i bzhon pa 'di / /
dpal ldan dmag zor rgyal mo'i rten du 'bul / /
'khor tshogs dam can rgya mtsho'i rten du 'bul / /
rten las ma 'da' 'bem las ma g.yo bar / /
sangs rgyas bstan pa phyogs bcur rgyas pa dang / /
rnal 'byor bcol ba'i 'phrin las sgrub par mdzod / /
de nas /
rta /
g.yag /
'o ma'i rgyun 'dzin 'dod pa kun 'jo zhing / /
char sprin lta bur mdzes pa'i rnga zhol can / /
rnam bkra dar gyi cod pan mang pos brgyan / /
nor 'dzin mdzes byed zhol mo'i tshogs 'di dag / /
dpal ldan sogs 'gre /
de nas bya khyi nad rkyal rnams ma gtogs /
bla med kyi rten gyi bar du 'bul /
rten 'bul bsdus tsam byed na /
dre'u /
rta /
zhol pho mo /
lug nag /
gtor ma /
nang rten /
gsang rten /
bla na med pa'i rten rnams 'bul /
de rjes /
gzhan yang dpal ldan lha mo la / /
bstan pa bsrung ba'i cha rkyen du / /
dgos pa'i yo byad thams cad 'bul / /
bstan pa bsrung la ma g.yel cig /
dam nyams sdig can sgrol ba dang / /
dgon gnas bsrung ba'i cha rkyen du / /
dgos pa'i yo byad thams cad 'bul / /
dgon gnas 'di la gnod pa yi / /
sems 'chang dgra dang bgegs rnams kun / /
skad cig nyid la brlag par mdzod / /
dpon slob dgon gnas bcas pa la / /
dgos pa'i yo byad ci byung yang / /
dpal ldan lha mo'i 'phrin las kyis / /
'bad med lhun gyis grub par mdzod / /
de nas skabs 'dir gtor ma dngos gzhi rgyas par 'bul /
de yang kA li di wi la kha kha khA hi khA hi btags pa /
nyung mtha' nyer lnga tsam brjod nas 'bul ba'i phyag len 'dug /
gtor rdzongs byas te /
gzhi bdag gtor ma phul /
lha la dbang bsgyur ma dang /
dpal gzugs ma'i /
khrag nad bdag mo /
zhes pa'i tshig gcig po de /
'dod dgu'i mchog sbyin dbyings phyug dpal 'bar ma /
zhes par bsgyur te bstod /
de nas thams cad langs te /
chos dbyings dbang phyug ma dang sbrel ba'i gshegs gtor spyi 'gro ltar bya /
slar gdan @# / /
la 'khod nas mnga' gsol dang bkra shis brjod de me tog gi char dbab bo / /
rgyal yum dbyings phyug dbyangs can ma / /
ma rungs bdud rigs bye ba'i dgrar / /
sgyu ma'i srin mo ltar ston cing / /
sna tshogs 'dod dgu'i 'o rgyun gyis / /
rnal 'byor bu bzhin skyong mdzad ma / /
de nyid dgyes pa bskyed pa yi / /
chog bsgrigs dam pa'i phyag len bzhin / /
bkod 'dis dge legs 'bar gyur cig /
ces pa 'di yang dbu mdzad sngags ram pa dge 'dun 'jam dbyangs sogs kyis yang yang nan gyis bskul ngor /
gshin rje'i gshed kyi rnal 'byor pa blo bzang chos kyi rgyal mtshan gyis /
bla ma dam pa rnams kyi phyag bzhes bzhin bris pa'o / / / /
@# / /
na mo mahA kA lA ya /
chos skyong so so'i thugs bkod pas mdzes pa legs par btsugs la /
mchod gtor bzang po bshams /
rang yi dam du gsal bas byin gyis brlabs /
de nas /
thugs rnams bsangs sbyangs /
chos skyong de dang der bskyed /
ye shes pa spyan drangs la bstim /
phyag drug pa ma gtogs /
gzhan rnams la dbang bskur /
rgyas btab /
thams cad la mchod gtor nang mchod dang bcas pa phul /
bstod pa rgyas bsdus ci rigs kyis bstod pas chos skyong de dang de rnams dgyes nas 'od du zhu bas /
thugs 'od zer rab tu 'bar zhing /
'od zer des yul khams dang gnas khang de dang der 'khod pa'i snod bcud thams cad la khyab pas /
nyer 'tshe thams cad las skyob pa thugs kyi rnam par gyur par bsams la /
brtan bzhugs dang shis pa brjod cing /
me tog gi char dbab par bya'o / /
yang /
chos skyong gi phyi rten 'dzugs par 'dod pas /
stag pa'am shug pa'i shing byang la /
oM badzra mahA kA la nas hUM hUM phaT phaT swA hA /
bdag cag dpon slob bam /
dpon g.yog 'khor dang bcas pa dar zhing rgyas par mdzad du gsol /
zhes pa dang /
ngos gcig la /
'di dpal ye shes kyi mgon po 'di zhes bya ba'i rten du 'bul lo / /
rten las ma 'da' 'bem las ma g.yo bar /
bdag cag dpon slob 'khor dang bcas pa'i 'gal rkyen sol /
mthun rkyen 'grub par mdzad du gsol /
zhes pa bris /
tshon dang sra rtsis mnan /
chos skyong de dang der bskyed /
ye shes pa bcug /
mchod bstod byas la /
zhu ba las byung ba'i yig 'bru gsal ba'i byang bur bsam /
phying ba'i shubs bya /
zhol g.yag sogs kyi sogs pa g.yas su btags /
chos skyong de dang de la phul /
r+wa dang rmig pa sogs la snum byug /
phye mar dang nang mchod blud /
bkra shis kyis brgyan par bya'o /
zhes pa 'di yang sde pa gzhi rtse rnam rgyal bkra shis kyis nan cher bskul ba la brten nas /
chos smra ba'i btsun pa blo bzang chos kyi rgyal mtshan gyis man ngag bzhin du sbyar ba'o / /
mang+ga laM / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun @# / /
thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
