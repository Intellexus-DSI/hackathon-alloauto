@# / /
rje btsun rig byed dbang mo'i tshogs 'khor dang bstod pa bzhugs so / /
@## / /
na mo gu ru ku ru kul+lA yai /
'dir rje btsun rig byed dbang mo'i tshogs 'khor bsdus pa byed tshul ni /
yo byad rnams legs par bshams shing bdag bskyed sngon du btang ste /
e ma hoH rmad byung bde ba chen po'i ye shes mdangs / /
chos dbyings snying po gsal ba'i 'od zer gyis / /
phyi nang snod bcud ye shes rol par sbyangs / /
ma dag 'khrul pa'i snang ba dbyings su nub / /
gang shar snod kyi 'jig rten gzhal yas khang / /
gnas gsum dpa' bo mkha' 'gro'i grong khyer dbus / /
bcud kyi sems can lha dang lha mo yi / /
rang bzhin bde stong rnam 'phrul chen por gyur / /
ces snod bcud byin gyis @# / /
brlabs /
rang gi thugs ka'i hrIH yig 'od zer gyis / /
rje btsun rig byed dbang mor rtsa brgyud kyi / /
bla ma yi dam mkha' 'gro chos skyong dang / /
rigs drug mgron gyis bskor ba spyan drangs te / /
phyi nang gsang ba'i mchod sprin rgya mtsho'i dbus / /
rin chen las grub mdzes pa'i gdan khri la / /
zhabs sen 'od chags brtan par bzhugs nas kyang / /
sgrub mchog bdag la dbang gi dngos grub stsol / /
dngos bshams yid kyis sprul pa las byung ba'i / /
phyi nang gsang ba'i mchod tshogs mtha' yas pa / /
kun bzang mchod pa'i sprin dang lhan cig tu / /
dgyes pa bskyed phyir 'khor dang bcas la 'bul / /
zhes brjod nas tshogs rdzas rnams nang mchod ltar byin gyis brlabs te /
hrIH zag med ye shes bdud rtsir byin brlabs pa'i / /
bde ba chen po'i tshogs kyi mchod pa 'di / /
lhan skyes rol ba bla gsal rgya mtsho tshogs / /
rtsa ba brgyud pa'i bla ma rnams la 'bul / /
dgyes bzhin bzhes nas sgrub mchog bdag cag la / /
khams gsum dbang du 'du ba'i dngos grub stsol / /
hrIH zag X bde ba X rje btsun bcom ldan rig byed dbang mo sogs / /
yi dam zhi khro rab 'byams rnams la 'bul / /
dgyes bzhin X khams gsum X hrIH zag X bde ba X slu med dkon mchog rin chen ma lus dang / /
khyad par dpa' bo mkha' 'gro'i tshogs la 'bul / /
dgyes bzhin X khams gsum X hrIH zag X bde ba X mgon po yid bzhin nor bu la sogs pa'i / /
ma lus chos skyong srung ma'i tshogs la 'bul / /
dgyes bzhin X khams gsum X hrIH zag X bde ba X mar gyur rigs drug sems can thams cad sogs / /
mgron du bos shing 'dus pa rnams la 'bul / /
dgyes @# / /
bzhin bzhes nas sgrib byang tshogs rab rdzogs / /
thams cad gzigs pa'i go 'phang myur thob shog /
ces phul nas /
las kyi rdo rjes /
hoH dpa' bo chen po dgongs su gsol / /
'di la the tshom mi bya ste / /
bram zi khyi dang gdol ba gsum / /
dbyer med gcig tu dgongs te rol / /
zhes phul rjes /
hrIH bdag nyid rgyal ba kun gyi yum / /
rje btsun rig byed dbang mo dngos / /
ye shes bdud rtsi'i rgya mtsho che / /
lha rnams tshim par bya phyir rol / /
a ho ma hA su kha /
zhes brjod de| longs spyad mthar tshogs lhag nang mchod ltar byin gyis brlabs la /
rang gi thugs ka'i hrIH 'i 'od zer gyis dur khrod brgyad la sogs pa nas /
dam can zhing skyong lhag la re ba'i sde brgyad 'byung po'i tshogs rnams spyan drangs /
a kA ros bsngos la /
hrIH zag med X bde ba chen po'i tshogs lhag mchod pa 'di / /
phyogs skyong zhing skyong dregs pa sde brgyad sogs / /
khas zhan skal chad lhag mgron rnams la 'bul / /
dgyes bzhin bzhes nas sgrub mchog bdag cag gi /
'gal rkyen kun sol mthun rkyen ma lus sgrubs / /
zhes brjod cing mi dmigs pa'i rgyas btab ste bsngo smon dang shis brjod bya'o / /
zhes pa 'di yang rje btsun rig byed dbang mo'i rnal 'byor pa dge slong d+harma b+ha dras sug bris su bgyis pa dge legs 'phel / /
! bcom ldan 'das ma ku ru kul+le la bstod cing gsol ba 'debs pa'i rab tu byed pa srid zhi'i gtsug rgyan zhes bya ba bzhugs so / /
! na mo gu ru many+dzu g+ho ShA ya /
lha mi klu dbang gtsug gi nor bu la / /
zhabs sen reg pa'i skal bzang ster ba'i mgon / /
dpal ldan sku bzhi'i dbang phyug bla ma dang / /
dbyer med bcom ldan 'das ma la phyag 'tshal / /
rab dmar chu skyes gsar pa'i lta bar bcu drug cha shas rdzogs pa'i steng / /
rab 'jigs srog bral mgo g.yas la bstan gan rkyal bsgyel ba'i tsit+tI khar / /
rab dgyes lha mo ku ru kul+le'i snyan shal bu ga yangs po la / /
rab gus bdag gis bstod tshig me tog ut+pal chen po dgod par bgyi / /
gur kum rgya mtshor slabs ba'i rgya skyegs ris / /
rta bdun bya ba'i 'od zer 'thungs 'dra ba'i / /
mtshan dpe'i lang tsho rgyas pa'i mdzes sdug gis / /
srid zhi'i yid dbang 'phrog pa'i chom rkun ma / /
byu ru'i 'khri shing yal ga la 'khu ba'i / /
g.yas g.yon dang po'i @# / /
phyag gi ut+pa la'i / /
thabs mchog gnam ru bkangs pa'i shes rab mdas / /
sgrib gnyis srog gi rtsa thag bcad min nam / /
thugs rje'i lcags kyus 'gro kun srid mtsho las / /
sgrol phyir 'khor ba'i grong du rtag gnas kyang / /
de yi skyon dris gos min mtshon pa'i slad / /
steng 'thung sngon po'i sdong bu bsnams par nges / /
rma skyes gsar pas byugs 'dra'i mdzes zhal mkhar / /
lcags gong phye mar 'thag nus mche ba dang / /
srab yangs ljags chen 'dril ba'i rnam 'gyur gar / /
bdud bzhi bcom pa'i dpa' rtags ru mtshon bzhin / /
dkar nag rnam par 'byes pa'i dkyus ring spyan / /
yon tan grangs su rdzogs pa'i zur mig gis / /
khams gsum dbang du sdud 'dis 'dod khams kyi / /
bdag po'i nyag phran khengs pa bcom gyis dogs / /
kham ser ral pa'i nags klung yangs ba'i khrod / /
rgyal kun gsung gi dbang phyug 'od dpag med / /
mnyam gzhag phyag rgya'i ze'u 'brur drang srong gi /
snod mchog bdud rtsi'i bcud ldan bsnams te bzhugs / /
dmar zlum mkhrang rgyas nu 'bur reg bya la / /
'gran 'dod lha rdzas dar gyi stod g.yogs dang / /
rab dkar rus pa'i phyag rgya rnam pa lngas / /
spras kyang spros pa'i mtshan ma med snyam grang / /
gsang ba'i chu skyes reg pa'i bde drod kyis / /
dpa' bo'i thugs kyi brtan pa 'phrog pa'i brdar / /
nags tshal dbang po'i g.yang gzhi lhab lhub tu / /
gsol te 'dod pa'i rnam 'gyur ston la brel / /
mnyam gzhag rdo rje'i skyil krung ltar brtan kyang / /
thugs rjes 'gro ba'i don la bzhengs pa khyod| |gser zhun rang mdangs dngoms pa'i ye shes kyi / /
me dpung rab tu 'bar ba'i klong na rtsen / /
mtha' med 'gro la 'doms pa'i chos tshul dbyangs / /
yan lag bcu phrag dus kyi nA da kaH gsung gcig nyid la rdzogs 'di rang byung gi /
mgrin skyes glu las 'phags pa'i khyad chos nyid / /
lhan skyes bde ba'i thugs kyis gnas lugs dbyings / /
ji bzhin gzigs pa'i rtse dgar rtag rol kyang / /
'gro kun bu ltar dgongs pa'i thugs rje'i dper / /
na kra'i grong khyer kho na 'os sam snyam / /
mdor na stobs bcu mi 'jigs rnam pa bzhi / /
ma 'dres chos tshul drug gsum bco brgyad sogs / /
zag med yon tan rin chen 'byung gnas khyod / /
'phrin las dbu 'phreng dkar pos ci yang mdzes / /
de phyir dug gsum 'dam skyes sdig ltung nags / /
@# / /
'phral rkyen rtag 'gros sbar ba'i srid gsum gyi / /
'khyag 'bar klong chud duH kha'i tsha reg kun / /
thugs rje'i 'bru phan rgyun gyis zhi bar mdzod / /
tshe dang bsod nams stobs 'byor mnga' thang dang / /
thos bsam sgom pa'i shes rab dri med dang / /
nges 'byung byang sems stong nyid lta ba sogs / /
lung rtogs yon tan zla ltar rgyas par mdzod / /
lha klu paN grub rgyal blon btsun mo 'bangs / /
yul 'khor khang zhing nor 'bru zas gos sogs / /
srid zhi'i legs tshogs mtha' dag khab len rdos / /
lcags phye lta bur dbang du 'du bar mdzod / /
khams gsum chos kyi rgyal po tsong kha pa'i / /
bstan dang bstan 'dzin spyi dang khyad par du / /
rnal 'byor bdag cag yon mchod 'khor bcas la / /
gnod byed dgra bgegs ming gi lhag mar mdzod / /
ral gri ril bu mig sman rkang mgyogs dang / /
mi snang bcud len mkha' spyod sa 'og ste / /
klu grangs grub pa'i sprin gyi bcud bzang gis / /
rtogs pa'i dbyar skyes 'dzum 'phreng bzhad par mdzod / /
khyad par mi gtsang 'byung lus lcags kyi khams / /
gsang gsum byin rlabs rin chen gser 'gyur rtsis / /
mi zad rgyan gyi 'khor lo'i dbang phyug gi /
sa zla'i dngos por ring min gyur bar mdzod / /
de ltar lhag pa'i lha mo rig byed mar / /
sgo gsum gus pas bstod cing gsol btab mthus / /
gang gi phyag zung padma'i lcug phran gyi / /
mgul rgyan 'chang ba'i dga' ston mngon 'gyur shog /
ces bcom ldan 'das ma ku ru kul+le la bstod cing gsol ba 'debs pa'i rab tu byed pa srid zhi'i gtsug rgyan /
zhes bya ba 'di ni shAkya'i dge slong d+harma b+ha dras lcags bya smin drug zla ba'i yar tshes bzang por dben gnas dga' ldan chos 'phel gyi sgrub khang du sbyar ba dge legs 'phel / /

