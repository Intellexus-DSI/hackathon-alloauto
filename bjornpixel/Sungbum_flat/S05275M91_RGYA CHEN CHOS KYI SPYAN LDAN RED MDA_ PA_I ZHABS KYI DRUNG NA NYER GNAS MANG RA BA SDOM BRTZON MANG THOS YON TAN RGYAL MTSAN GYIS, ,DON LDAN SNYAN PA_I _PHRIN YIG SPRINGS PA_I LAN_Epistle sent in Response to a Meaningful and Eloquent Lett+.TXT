! / /
thugs rje'i zegs ma'i cha shas zhugs pas kyang / /
gsung rab ro mchog myong ba'i dpal ster ba / /
'jam dbyangs bla ma'i rnam dkar 'phrin las kyis / /
rnam dpyod ldan pa'i bu khyod rgyal gyur cig /
rgya ba la bod kyi mtshams gnas skyid pa'i grong / /
rang byon 'phags pas byin brlabs sa yi phyogs / /
der ni 'gran zla bral ba'i bshes gnyen mchog /
rgya chen chos kyi spyan ldan red mda' pa'i / /
zhabs kyi drung na nyer gnas mang ra ba / /
sdom brtson mang thos yon tan rgyal mtshan gyis / /
don ldan snyan pa'i 'phrin yig springs pa yis / /
bdag gi yid ni rab tu mgu bar byas / /
legs bshad tshol la snying stobs mi dman pa'i / /
dpa' khyod dam pa las 'ongs legs bshad gtam /
sngon med 'ga' zhig rnyed cing da dung yang / /
mdo sngags gtam gyi snying po 'ga' yi phyir / /
de na ring du sdod ces smra ba legs / /
ci phyir zhe na gsung rab gnad kyi don / /
ji bzhin nges nas zhi ba'i nags su ni / /
tshul bzhin sgrub las ya mtshan gzhan med phyir / /
de nas kha che bal por legs sbyar skad / /
slob tu 'gro zhes smra ba sems can gyi / /
khams rnams du ma yin pas de tsam gyi / /
dbang du gtong na de la sus ci bya / /
de lta min na don chen sgrub pa'i lam / /
yal bar dor nas don chung lhur len pa / /
dgag bya che la dgos pa chung ba'i gnas / /
blo gros ma sbyangs pas kyang ring du 'dor / /
bdag kyang dge ldan ri bo'i ngos yangs su / /
rnam g.yeng dor nas dben pa'i ro myang zhing / /
mdo sngags lam gyi mthar thug gnas rnams la / /
sgom pa'i rtsol bas glo ba dga' zhing mchis / /
dpal ldan bla ma bde zhing dgyes par spyod / /
zab mo'i dge ba'i sbyor ba 'phel zhes pas / /
yid la dga' bskyed ring por ma thogs par / /
zhu ba'i 'phrin yig spyan sngar 'bul bar yod / /
rigs pa'i lam la byang ba'i blo mchog dang / /
gsung rab gdams par shar ba'i nyams len dang / /
tshig sbyor tshul la mkhas pa'i ngag gi dpal / /
sa steng 'di na rin chen rnam gsum snang / /
yon tan du ma'i gter 'dzin pas / /
rgyal mtshan tog ltar @# / /
mngon mtho ba / /
khyod kyis mngon par 'dod pa'i don / /
thams cad yid bzhin gyur zhig gu /
zhes zla ba bcu gnyis pa'i tshes drug la 'brog ri bo che dge ldan rnam par rgyal ba'i gling nas /
blo bzang grags pa'i dpal gyis smras pa dge legs su gyur cig /
