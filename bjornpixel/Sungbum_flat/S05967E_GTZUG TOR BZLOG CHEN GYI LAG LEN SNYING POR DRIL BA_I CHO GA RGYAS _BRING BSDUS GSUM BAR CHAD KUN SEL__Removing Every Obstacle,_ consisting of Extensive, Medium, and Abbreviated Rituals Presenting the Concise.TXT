@# / /
gtsug tor bzlog chen gyi lag len snying por dril ba'i cho ga rgyas 'bring bsdus gsum bar chad kun sel zhes bya ba bzhugs so / /
@## / /
na mo gu ru mu ni in+t+rA ya /
rgyal ba'i gtsug tor las 'khrungs bcom ldan ma'i / /
zhabs kyi padmor gus pas phyag byas te / /
de yi 'phrin las nad rims gdon bgegs sogs / /
ma lus bzlog pa'i rim pa deng 'dir bshad / /
'dir gtsug tor bzlog chen byed par 'dod pas /
dbus su sor bzhi'i zlum thig bskor /
de'i phyir yang sor bzhis bskor ba la rdo rje rgya gram bya /
de'i phyir yang sor bzhis bskor ba la padma 'dab brgyad bya /
de'i phyir sor bzhis bskor ba la 'khor lo rtsibs brgyad bya /
de'i phyir gru bzhi sgo bzhi pa bya ba'am bsdu na ma byas kyang rung /
lte bar padma 'dab brgyad lte ba dang bcas pa /
tshon rnams dbus dkar /
shar sngo /
lho ser /
nub dmar /
byang ljang ba /
dbus su gdugs dkar 'khor bcas kyi tshon @# / /
spungs /
'dab ma rnams la tshangs pa 'khor bcas /
sna tshogs rdo rje'i r+wa bzhir rgyal chen bzhi phyags mdog /
padma 'dab brgyad la shar du brgya byin nas byang shar du lha chen gyi bar rang mdog /
rtsibs brgyad la shar du 'byung po /
lhor gza' gdan /
nub tu se bdag /
byang du lha min /
shar lhor mi'am ci /
lho nub tu mkha' 'gro ma nub byang du ma mo /
byang shar du nam mkha' lding /
shar sgo'i phyi'i shar du lto 'phye /
lhor rnal 'byor ma /
nub tu klu'i gdon /
byang du 'byung ba dang /
gdon spyi'i tshogs kyi tshon spungs dgod /
mdor bsdu na padma 'dab brgyad kyi steng du tshon spungs tsam dgod /
g.yas g.yon rgyab gsum du chos 'byung gi nang du legs ldan mched gsum gyi tshon spungs dgod /
gzhan yang mi mo sogs glud gzugs du ma dang /
zor sna du ma dang /
'ug sgro bskyon pa'i skyer pa'i mda' gzhu sogs dang /
gtor ma yang so gsum gyi dang po bcom ldan 'das ma 'khor bcas la dkar gtor /
gnyis pa dang gsum pa spyi sgos kyi chos skyong la dmar gtor gnyis gnyis /
bzhi pa la gzhi bdag /
lnga pa bo de tse dang rak sha /
drug pa zho 'o ma /
bdun pa shing thog sna tshogs /
brgyad pa sbrang rtsi /
dgu pa sbyar spos /
bcu pa mngar gsum /
bcu gcig pa 'bras yos dang de'i zan /
bcu gnyis pa sha rjen btsos pa /
bcu gsum pa rkang mar /
bcu bzhi pa me tog sna tshogs dang rtsi gcud /
bco lnga pa sbrang rtsi /
bcu drug pa snye ma dang 'bru sna tshogs /
bcu bdun pa 'khur ba /
bco brgyad pa la phug sgog btsong /
bcu dgu pa phyi tshil nang tshil /
nyi shu pa dkar gsum /
nyer gcig pa sgo nga /
nyer gnyis pa sha rul /
nyer gsum pa dar snabs /
nyer bzhi pa zhag /
nyer lnga pa khrag sna /
nyer drug pa chu sna /
nyer bdun pa bu ram dang shing kun /
nyer brgyad pa rgun chang 'bras chang /
nyer dgu pa lhag ma kun bsags pa /
sum cu pa bzang drug sogs sman sna /
so gcig so gnyis pa dkar gtor /
so gsum pa dmar gtor rnams ba dan dkar po'am sna tshogs pas brgyan /
gzhan yang 'jig rten dang 'jig rten las 'das pa la 'bul ba'i mchod pa rgyas par bshams /
cho ga la 'jug pa ni /
skyabs 'gro sems bskyed sngon du btang /
swa b+h+wA was stong par sbyangs /
de ltar bdag gi de kho na nyid don dam par spros pa thams cad dang bral ba @# / /
ji ltar yin pa de bzhin du lha'i de kho na nyid kyang de bzhin yin pas de gnyis chu dang 'o ma 'dres pa bzhin du rnam par mi rtog pa'i snang ba'i sgo de nyid du bdag dang lha'i de kho na nyid dbyer mi phyed par gyur /
stong pa'i ngang las oM sarbA ta thA ga ta uSh+NAM Sha si tA ta pa tre hUM phaT swAhA zhes pa'i sngags kyi gdangs kyi rnam pa nam mkha' la grag par gyur /
bdag dang lha'i de kho na nyid dbyer mi phyed pa'i rnam pa can gyi rang gi sems zla ba'i dkyil 'khor du gyur pa'i steng du sngags kyi gdangs kyi rnam pa nam mkha' la grag pa de shin tu dag pa'i dngul chu gser gyi bye ma la zhen pa ltar /
yig 'bru bris pa'i rnam pa can du 'khod pa yongs su gyur pa las /
gdugs dkar po'i tog la oM yig gis mtshan pa'i mthar oM sarbA ta thA ga ta X phaT swAhA zhes pas mtshan par gyur /
zla ba dang phyag mtshan sngags dang bcas pa las 'od zer sna tshogs byung ba'i rtse mo la gdugs dkar po can gyi lha'i gzugs dpag tu med pa byung nas nam mkha'i dbyings thams cad khyab par byas /
rgyal ba thams cad la mchod pa'i sprin chen po sprul pas legs par mchod /
gzhan yang sprin chen po sprul pa las bdud rtsi'i char rgyun babs pas dmyal ba la sogs pa'i 'gro ba thams cad kyi sdug bsngal gyi me rnams zhi zhing de rnams tshim par byas nas lha'i sku dang bcas pa'i 'od zer slar log rang gi sems zla ba'i dkyil 'khor dang phyag mtshan sngags dang bcas pa la zhugs pa yongs su gyur pa las /
rang nyid bcom ldan 'das ma gdugs dkar po can rdo rje gtsug tor phyir bzlog pa chen mo /
sprul pa'i dbu stong mnga' ba /
phyag stong mnga' ba /
spyan bye ba brgya stong mnga' ba /
mi phyed 'bar ba'i mtshan rtags can /
rdo rje yangs pa chen mo sa gsum gyi dkyil 'khor la mnga' mdzad pa /
sku mdog dkar mo sgeg pa dang dpa' ba'i nyams can gyi rtsa zhal nyis brgya dkar ba /
'jigs su rung ba dang rgod pa'i nyams can gyi g.yas zhal nyis brgya ser po /
gshe ba dang rngams pa'i nyams can gyi rgyab zhal nyis brgya dmar po /
snying rje ba dang zhi ba'i nyams can gyi g.yon zhal nyis brgya ljang khu /
ngo mtshar ba dang drag po'i nyams can gyi steng zhal nyis brgya sngon po /
zhal re re yang spyan gsum gsum dang ldan cing /
dbu re re la khro bo'i rdo rje 'bar bas mtshan pa /
dbu'i steng du gdung bdun /
bde gshegs bcu sogs yang dag par rdzogs pa'i sangs rgyas bye ba phrag bdun gyi cod pan 'chang ba /
phyag g.yas g.yon gyi dang pos 'khor lo dang bcas pa'i skyabs sbyin dang /
mda' dang bcas pa'i gdugs dkar po'i yu ba thugs kar 'dzin cing /
g.yas g.yon gyi lhag ma dgu bcu rtsa dgu na 'khor lo dang mda' /
g.yas kyi phyag lhag @# / /
ma bzhi brgyas rdo rje rin po padma sna tshogs rdo rje rnams brgya phrag re re 'dzin cing /
g.yon gyi phyag lhag ma bzhi brgyas gzhu dang ral gri zhags pa lcags kyu rnams brgya phrag re re 'dzin pa /
rin po che'i rgyan sna tshogs kyis brgyan cing /
dar gyi stod g.yogs dang smad g.yogs mdzes par gsol ba /
zhabs g.yas pa lnga brgya brgyangs pas rgyal po'i chad pa'i 'jigs pa la sogs pa 'jigs pa chen po thams cad gnon par mdzad cing /
g.yon pa lnga brgya bskums pas mdangs 'phrog pa la sogs pa'i gdon thams cad 'joms par mdzad pa /
sku'i cha thams cad la zur gyis blta ba dang /
cher bgrad pa dang glog ltar 'gyu ba dang /
drag tu gzir ba la sogs pa'i spyan bye ba brgya stong mnga' ba /
gar gyi nyams dgu dang ldan cing /
ba spu'i bu ga thams cad nas bskal pa'i me lta bu'i rdo rje'i me 'od rab tu 'bar bas sa gsum gyi dkyil 'khor rgyas par 'gengs pas sems can thams cad 'jigs pa ma lus pa las skyob pa'i bdag nyid can du gyur /
de'i g.yas g.yon rgyab gsum du pad nyi ro'i gdan la hUM las legs ldan mched gsum sku mdog mthing nag zhal gcig phyag gnyis pa /
g.yas gri gug dang /
g.yon thod khrag thugs kar 'dzin pa'i mchan khung na tsan dan gyi beng chen bsnams pa /
sku la dar nag gi 'jol ber dang /
zhabs la sag lham nag khra gsol ba /
khros shing gtum pa /
thod pa skam rlon gyis brgyan cing /
ye shes kyi me 'bar ba'i dbus na g.yas bskums g.yon brkyangs kyi stabs kyis bzhugs par gyur /
gtso 'khor rnams kyi spyi bor oM dkar po /
mgrin par AH dmar po /
thugs kar hUM sngon po /
de bzhin gshegs pa'i dam rgya bcas la / /
oM sarbA ta thA ga ta ud b+ha wa ye swAhA /
zhes brjod cing /
thugs ka /
smin mtshams /
mgrin pa /
dpung mgo gnyis su reg la byin gyis brlab bo / /
slob dpon gzhan gyis ye shes pa dgug gzhug dbang bskur rgyas btab gsungs pa ltar mdor bsdus byas kyang rung la /
slob dpon sangs rgyas gsang ba sogs kyis ma bshad pas /
ma byas kyang 'gal ba med ces rje thams cad mkhyen pa gsung ngo / /
de nas rgyud sde 'og ma ltar byin gyis brlabs la /
chu gnyis nyer spyod rol mo dang bcas pa sngags dang phyag rgya tsam gyis 'bul /
rgyal ba kun gyi mtshan mchog gtsug tor nas / /
legs par 'khrungs pa'i rmad byung lha mo ni / /
gzhan gyis mi thub gtsug tor gdugs dkar zhes / /
yongs su grags pa de la phyag 'tshal lo / /
srin po'i gzugs kyis gdug pa can / /
tshar gcod byang chub sems dpa' ste / /
grong khyer gsum brtsegs 'jig byed pa / /
gtum po rnams la bdag bstod do /
zhes pas bstod /
oM sarbA ta thA ga ta uShN+yi Sha si tA ta pa tre hUM phaT /
hUM ma ma hUM ni swAhA /
zhes pa'i nye snying dang snying po @# / /
gang rigs dang /
legs ldan rnams la g.yas skor gyis /
oM mahA kA la du hri b+h+yo hUM phaT /
oM mahA kA la shrI hUM phaT /
oM mahA kA la duSh+TaM hUM phaT /
ces dmigs pa dang bcas pa'i bzlas pa byed cing mjug tu dge ba bsngo /
de nas mdun bskyed bsgrub pa ni /
dkyil 'khor dang dbyer med du mos te rang gi mdun du rin po che du ma las byas pa'i sa gzhi gser gyi bye ma bdal bar gyur /
oM tsa la pI hUM swAhA /
de'i steng du 'o ma'i rgya mtsho chen po nya lcibs la sogs pa'i skyon dang bral ba /
padma dang ut+pa la la sogs pa'i me tog gis brgyan pa /
rin po che'i bya'i tshogs mang po lding bar gyur /
oM bi ma la d+ha ha hUM /
de'i dbus su ri rab gru bzhi pa /
ngos bzhi nas gser dang dngul dang in+t+ra nI la dang sbur long las byas pa'i them skas kyi 'phreng bas brgyan pa /
mtha' thog thag dpag bsam gyi shing legs par 'khrungs pa la rnam par rgyal ba'i ba dan stong 'phur bas brgyan pa /
de'i steng du padma'i sdong bu rin po che du mas brgyan pa'i rin po che sna tshogs kyi 'dab ma can /
gser gyi ze ba dang sbur long gi ze'u 'bru dang ldan pa /
snying po'i thog la dngul gyi ri mos bskor ba dpag tshad du ma'i khyon can ri rab kyi dbus brtol nas byung ba'i lte bar b+h+ruM las mtshan nyid thams cad yongs su rdzogs pa'i gzhal yas khang gdan dang bcas pa /
na maH sarbA ta thA ga tA nAM sarbA thAkhaM ung+ga te s+phar NA hi maM ga ga na khaM swAhA /
steng du bla bre dang bcas pa skad cig gis byung bar gyur /
oM traM ban+d+ha swAhA /
rol mo dbyangs dang bcas pas /
hUM /
rgyal ba kun gyi thugs rje yi / /
gtsug tor las 'khrungs bcom ldan ma / /
'phags ma gdugs dkar 'khor bcas rnams / /
spyan 'dren gnas 'dir gshegs su gsol / /
sangs rgyas bstan pa bsrung ba'i gtso / /
legs ldan nag po mched gsum dang / /
gzhan yang dam chos skyong ba'i tshogs / /
ma lus 'khor bcas gnas 'dir gshegs / /
lha chen tshangs pa 'khor bcas dang / /
rgyal chen bzhi dang phyogs skyong bcu / /
lha klu gnod spyin 'byung po dang / /
gza' gdon sa bdag lha ma yin / /
mi'am ci dang mkha' 'gro ma / /
rnal 'byor ma dang ma mo'i tshogs /
dri za mkha' lding lto 'phye dang / /
bgegs rigs stong phrag brgyad cu dang / /
gdon rigs sum brgya drug cu sogs / /
srid gsum 'byung po ma lus kun / /
mchod sbyin gnas 'dir gshegs su gsol / /
dzi na dzi ka e hya hi /
shrI mahA kA la sarbA d+harmAH pA la da sha di ka lo ka pA las pa ri wA ra ehya hi /
ar+g+haM pra tI ts+tsha swAhA /
zhes mchod yon phul /
bcom ldan 'das ma gdugs dkar po can gyi lha tshogs la rig sngags dang gsang sngags dang khro bo dang /
legs ldan nag po mched gsum dang mngag gzhug pa dang mngag gzhug ma dang dpal mgon bdun cu rtsa lnga srid pa gsum gyi sde brgyad 'byung po ma lus pas nam mkha'i dbyings khyab cing khor yug tu bskor nas byon pa ni @# / /
dbus su bcom ldan 'das ma gdugs dkar po can phyag rgya'i tshogs dang /
legs ldan mched gsum sogs ye shes pa'i 'khor gyis bskor ba'i phyi rol du mi mdzad kyi bdag po tshangs pa 'khor dang bcas pa /
rgyas par byed na bdag bskyed ltar mngon rtogs gsal 'debs /
'jig rten skyong ba bzhi /
phyogs skyong bcu /
lha chen po brgyad /
klu chen po brgyad /
gza' chen po brgyad /
rgyu skar nyi shu rtsa brgyad /
'jigs byed chen po dgu /
bgegs rigs stong phrag brgyad cu /
gdon rigs sum brgya drug cu /
byis pa'i gdon chen bco lnga ste /
mdor na srid pa gsum gyi sde brgyad 'byung po'i tshogs thams cad 'khod pa'i gtso 'khor thams cad kyi spyi bor oM dkar po /
zhes pa nas /
de bzhin gshegs pa'i dam rgyas byin gyis brlabs pa'i bar bdag bskyed ltar bya /
ka ma la ye stwaM zhes gdan phul /
mchod rdzas rnams traM ban+d+has bsangs /
rgyud sde 'og ma ltar byin gyis brlabs /
rol mo dbyangs dang bcas pas /
lha rdzas mchod yon rgya mtsho 'di / /
bcom ldan gdugs dkar 'khor bcas sogs / /
srid zhi'i mgron rnams kun la 'bul / /
bar gcod bzlog phyir bzhes su gsol / /
zhes nyer spyod 'dod yon rin chen sna bdun gyi bar du sbyar te mchod /
rgyal ba bye bdun ma dang /
sngar gyi legs ldan gyi bstod pa dang /
phyi rol khor yug la gnas pa'i / /
'jigs byed lha klu gza' skar dang / /
phyogs skyong rgyal chen phyag 'tshal zhing / /
'jig rten pa kun bstod par bgyi /
zhes pas bstod /
rgyud sde 'og ma ltar gtor ma byin gyis brlabs la /
snying po si tA ta pa tre'i mjug la sa pa ri wA ra i daM ba liM ta kha kha khA hi khA hi gsum mam bdun gyis gtso 'khor dang /
gnyis pa dang gsum pa spyi sgos kyi chos skyong la rang rang gi sngags la sa pa ri wA ra i daM sogs sbyar nas slar bzhin 'bul /
ar+g+haM sogs kyis mchog mdor bsdu na /
mtshams 'dir /
mi za dgu za'i gtor ma thams cad bshams shing sngags drug dang phyag rgya drug gis byin gyis brlabs /
oM ru tra ye zhes pa nas nA ge b+h+yaH de ba nA ga zhes pa nas /
a ma nu Sha sa pa ri wA ra b+h+yo bi shwa mu khe b+h+yaH sarbA tA ta khaM ut+ga te s+phar Na hi ma ga ga na khaM swAhA /
zhes pa lan bdun la sogs pas cig car du bsngo /
ar+g+haM sogs kyis mchod /
'phags ma gtso 'khor la 'phrin las bcol ba ni /
hUM| phas rgol 'joms la mthu ldan gtso mo dang / /
drag shul che sogs 'jigs rung phyag rgya'i tshogs / /
bdud 'dul legs ldan nag po 'khor bcas kyis / /
mthun pa'i mchod gtor rgya mtsho 'di bzhes la / /
rnal 'byor bdag cag dpon slob 'khor bcas la / /
gdon dang rgyu skar gza' yi gnod pa dang / /
dus min 'chi dang sdig pa'i rmi lam dang / /
dug mtshon me chu dgra yi 'jigs pa rnams / /
khyod zhabs dran pa tsam gyis bzlog par mdzod / /
rlung mkhris bad kan 'dus pa'i nad rnams @# / /
dang| |mdze dang phol mig g.yan pa lhog pa dang / /
gzhogs phyed na sogs nad rims mtha' dag dang / /
lha klu lha min sogs kyi gdon tshan rnams / /
khyod zhabs X /
sog dang gzi brjid mdangs rnams 'phrog pa dang / /
mngal dang sha khrag la sogs za ba dang / /
nyin re ba sogs rims kyi gnod pa dang / /
dmag dang chom rkun rgyal po'i 'jigs pa sogs / /
khyod zhabs X / /
seng ge stag sogs gcan gzan gnod pa dang / /
gzhan yab gdon chen rigs rnams mtha' dag dang / /
kun tu rgyu dang tshangs pa sred med bu / /
drang srong dmod pa grub pa'i ngan sngags sogs / /
khyod zhabs X /
mdor na rna khyor dpon slob 'khor bcas kyi / /
sngon las 'phral rkyen ngan pas bskyed pa yi / /
gzhan gyi bsam ngan sbyor ba rtsub pa dang / /
lus srog longs spyod tshe yi bar gcod rnams / /
khyod zhabs X /
gang gi sgo nas mi srun skye bo yi / /
bdag cag bde legs 'phrog pa'i rig sngags sogs / /
ma lus bcad dang 'bar ba'i phur bu yis / /
de dag rnams la gdab pa'i 'phrin las mdzod / /
bstan pa bshig cing dkon mchog smod pa dang / /
rnal 'byor dpon slob dam chos sgrub pa la / /
gnod cing 'tshe ba'i dgra bgegs ma lus pa / /
'bar ba'i phur bus thob la brlag par mdzod / /
ces bzlog bsgyur gyi 'phrin las bcol nas /
'byung po spyi bskul bas te /
zor rnams dgra phyogs su 'phen /
rgyas par byed na byin rlabs kyang re re nas byed cing /
mgron rnams kyang re re nas phral te gtor ma phul 'phrin las bcol bas shin tu rgyas par 'gyur ro / /
! / /
'bring du byed na /
lhag ma gtor ma nyer dgu pa lnga chen gcig dang /
brgyad tshan gnyis dang /
yang lnga tshan gcig dang /
gsum tshan gcig tu bshams la /
rim dang cig car ci rigs par sngags drug dang phyag rgya drug gis byin gyis brlabs /
oM pra h+ma NA ya /
oM tsa tur ma NA rA dza sa pa ri wA ra zhe sogs lan gsum gyis 'bul /
tshangs pa yab yum 'khor bcas dang / /
yul 'khor srung dang 'phags skyes po / /
spyan mi bzang dang rnam thos sras / /
rang rang 'khor dang bcas pa la / /
phyag 'tshal bstod de mchod gtor 'bul / /
zas su 'phreng ba srog 'bras bu / /
skyugs pa bdug pa za ba yi / /
gdon tshogs 'khor dang bcas pa la / /
rang rang dgyes pa'i gtor ma ni / /
'bru bcud sbyar ba 'di phul bas / /
so so'i gdon bgegs nad rims dang / /
tshe srog bar chad bzlog tu gsol / /
brgyad tshan dang po / /
yang| oM in+t+ra ye /
oM ak+na ye /
oM ya ma ye /
oM ni ri te ye /
oM mahA shwa ri /
oM nA ga rA dza /
oM bA yu bai ye /
oM ku bai ra ye sa pa ri wA ra zhes sogs lan gsum gyis 'bul /
'phrin las bcol ba ni /
hUM| dbang po me lha gshin rje srin / /
lha klu rlung lha gnod sbyin ni / /
yab yum sras dang g.yog bcas la / /
phyag 'tshal X /
zas su mngal bsreg sha rkang dang / /
me @# / /
tog mchil ma lo tog dang / /
'khur ba za ba'i gdon rnams la / /
rang rang dgyes pa'i X /
'bru bcud X /
so so'i X /
lo nyes ngan sngags gnod pa dang / /
tshe srog bar chad bzlog tu gsol / /
brgyad tshan gnyis pa yang /
oM b+hU ta a ti pa ta ya /
oM sarbA gra ha b+h+yaH oM sarbA nak+Sha tra /
oM b+hU mi pa ti /
oM a su re b+h+yaH oM kin na re b+h+yaH oM ma tri ga Ne b+h+yaH /
oM DA ki ni b+h+ya sa pa ri wA ran maH zhes sogs lan gsum gyis 'bul /
'phrin las bcol ba ni / /
'byung po gza' tshogs rgyu skar dang / /
sa bdag lha min mi 'am ci / /
ma mo mkha' 'gro'i tshogs bcas la / /
phyag 'tshal X /
zas su mi gtsang tshil mngar gsum / /
snabs rnag dar snabs zhag dang ni / /
khrag 'thung ba yi gdon rnams la / /
rang rang dgyes X /
'bru bcud X /
so so'i X /
gza' gdon mtshan ma ngan pa dang / /
tshe srog X /
snga tshan gnyis pa yang /
oM ba ru Na ye b+h+yaH oM ga ru Da b+h+yaH oM tsa tur b+h+yo b+h+yaH oM rA k+Sha si b+h+yaH oM ma ho ra ge b+h+ya sa pa ri wA ra na maH zhes sogs lan gsum gyis 'bul / /
'phrin las bcol ba ni /
klu tshogs mkha' lding sring mo bzhi / /
rnal 'byor ma dang srin mo rnams / /
lho 'phye'i tshogs rnams 'khor bcas la / /
phyag 'tshal X /
zas su stor khung 'bab 'thung dang / /
btsas za gcin 'thung lhag ma dang / /
dri za ba yi gdon rnams la / /
rang rang X /
'bru bcud X /
so so'i X /
'og gdon mi nad phyugs nad dang / /
tshe srog X /
rtsa bdun pa sngar gyi de dag tu ma 'dus pa'i gdon bgegs 'byung po spyi dang /
khyad par lan chags shar gnyer ba rnams la /
oM gung ka ri gung ka ri swAhA /
oM pi tsi pi tsi swAhA /
oM gung gung swAhA sa pa ri wA ra na maH zhes sogs lan gsum gyis 'bul /
'phrin las bcol ba ni /
sngon chad mchod sbyin ma thob pa'i / /
gdon bgegs 'byung po thams cad dang / /
lan chags sha 'khon gnyer rnams la / /
phyag 'tshal X /
bgegs rigs stong phrag brgyad cu dang / /
gdon rigs sum brgya drug cu dang / /
byis pa'i gdon chen bco lnga sogs / /
steng 'og bar gsum dbye ba yi / /
gdon bgegs 'byung po'i tshogs rnams dang / /
thog ma med nas da lta'i bar| |bsang dang bcings dang brdeg pa dang / /
phrogs dang brkus pa la sogs pa'i / /
lan chags sha 'khon gnyer ba dang / /
bu lon chags pa rnams la bsngo / /
gnod 'tshe'i bsam sbyor rgyun chod la / /
bu lon sha 'khon dag par gyis / /
nyer brgyad pa rigs drug thams cad dang /
khyad par du glo bur du lhags pa rnams la sam+b+ha ra lan bdun gyis 'bul /
'phrin las bcol ba ni /
yang yang drin gyis bskyangs pa yi / /
rigs drug sems can thams cad dang / /
skal chad glo bur lhags rnams la / /
phyag 'tshal X /
rang X /
'bru X /
so so'i X /
byang chub sems kyis rgyud gang zhing / /
nyon mongs g.yul ngo bzlog tu gsol / /
nyer dgu pa phyogs bzhi'i bgegs 'khor bcas @# / /
la| oM sarbA big+h+na na b+h+ya sa pa ri wA ra na maH sarbA ta thA ga ta zhes sogs lan gsum gyis 'bul /
'phrin las bcol ba ni /
khams gsum bdag po sprin sgron ma / /
rdo rje bi nA ya ka sogs / /
phyogs bzhi'i bgegs tshogs thams cad la / /
phyag 'tshal X /
gang zhig mtshan mo rgyu ba yi / /
zhes pa nas /
de ring phan chad bskyed par gyis /
zhes pa'am yang na /
hUM| nyon cig ma lus bgegs kyi tshogs / /
bdag gi de ring khyod mchod kyis / /
songs shig bgegs chen 'gro bar gyis / /
phyin chad 'di ltar ma byed cig /
khyod kyi stobs dang rtsal mthong na / /
khyod kyis bgegs kyang byed par nus / /
khyod ni lha yi sprul pa ste / /
khyod kyis bgegs byed mi nus med / /
sngon chad mchod sbyin ma thob pas / /
de ring bdag gis khyod mchod kyi / /
me tog spos dang mar me dang / /
dri dang zhal zas 'di snoms la / /
bgegs kyi rgyal po 'gro bar gyis / /
sngon gyi lan chags yod na yang| |mchod sbyin 'di yis bral bar gyis / /
dkon mchog gsum gyi bka' dag dang / /
dam tshig nyams pa'i nyes pa yis / /
gnod par gyur na ma legs kyis / /
bgegs chen khyod ni da songs shig /
de nas sngar legs ldan sogs la phul ba'i dmar gtor sogs zor sna rnams bsangs sbyangs /
hUM las thog dang mtshon cha me phung rab tu 'bar ba dgra bgegs bar gcod bzlog pa la mthu dang ldan par bsams la /
hUM /
bde gshegs gtsug tor las 'khrungs shing / /
sa gsum skrag mdzad bcom ldan ma / /
'jigs rung phyag rgya'i tshogs bcas pas / /
zor chen rdzas kyi stobs bskyed cig /
legs ldan mched gsum tshangs pa dang / /
rgyal chen bzhi dang phyogs skyong bcu / /
dregs pa sde brgyad bcas pas kyang / /
zor chen X /
ces bskyed cing byin gyis brlabs pa'i zor sna rnams tshar du dngar /
sgrub pa po rnams lha'i nga rgyal brtan pos zor lam dbye ba drug cu pa ltar ram /
yang na /
hUM| nyi zla gza' dang rgyu skar tshogs rnams dang / /
tshangs pa la sogs steng na gnas pa yi / /
mtho ba'i lha rnams thams cad zhabs bskums la / /
de ring rnal 'byor bdag la thor lam phye / /
sa yi lha mo bstan ma 'khor bcas dang / /
gdengs can dbang po sa bdag klu gnyan sogs / /
'og na gnas pa kun kyang dbu chums la / /
de ring X /
dbang po me lha gshin rje srin po sogs / /
phyogs dang mtshams na gnas pa thams cad dang / /
dri za la sogs bar snang gnas pa rnams / /
g.yas dang g.yon du cung zad gzur mdzod la / /
de ring X /
dregs pa sde brgyad 'khor bcas thams cad dang / /
yul 'di'i gzhi bdag gnyan po 'khor bcas kyis / /
kun slong ru nga phrag dog ma mdzad par / /
de ring X /
de nas slar yang 'phrin las bskul ba ni /
hUM /
shAkya'i rgyal po'i mtshan mchog gtsug tor nas / /
legs 'khrungs bdud kyi rigs kyis mi @# / /
thub cing / /
phas kyis rgol ba thams cad phyir bzlog pa / /
gzhan gyis mi thub gtsug tor gdugs dkar dang / /
drag shul che sogs nyer gnyis phyag rgya'i tshogs / /
gdug pa 'dul ba'i las la thogs med pas / /
nag po'i sde rnams rdul du brlag mdzad pa'i / /
rig sngags lha mo'i tshogs rnams 'khor bcas dang / /
rnal 'byor bu bzhin skyong mdzad mthu stobs can / /
legs ldan nag po mched gsum 'khor bcas dang| |lha chen tshangs pa chen po 'khor bcas kyis / /
de ring bdag gi las 'di grub par mdzod / /
mchog gsum bstan srungs rgya mtshor bcas pa dang / /
dkar phyogs skyong ba'i lha rnams thams cad dang / /
drang srong bden tshig grub pa kun gyis kyang / /
de ring X /
dpal mgon bdun cu dregs pa sde brgyad bcas / /
yul lha gzhi bdag gnyan po 'khor bcas kyang / /
kun slong ru nga phrag dog ma mdzad par / /
de ring X /
ces pa'i mjug gam| yang na /
hUM| bcom ldan gdugs dkar lha tshogs dang / /
dregs pa sde brgyad 'khor bcas kyis / /
mthun pa'i dam rdzas 'di bzhes la / /
rnal 'byor yon mchod 'khor bcas la / /
gzhan gyi bsam sbyor ngan pa bzlog /
ces sogs bzlog pa'i mjug tu gtor ma dang zor rnams 'phen /
slob dpon gyis rting mnan nang du 'ongs nas gtang rag sogs shis brjod kyi bar bya'o / / / /
smras pa /
snyigs dus rkyen ngan sna tshogs pa| |mi 'dod char bzhin 'bab pa la / /
thugs rjes brlan pa'i rgyal ba yi / /
mtshan mchog shar gyi sa 'dzin las / /
legs 'ongs 'phags ma'i rta dmar can / /
mi shis gdung mun mthar byed cing / /
dge legs bdab brgya bzhad pa'i gnyen / /
sngon med nam mkha'i me long 'khrungs / /
gang gis zhabs sen dran pa yi / /
rdo rje'i go cha bgos tsam gyis / /
bar gcod bdud sde'i mda' char kyang / /
ri mo'i gnas la mtshungs par 'god / /
de lta'i dpal ldan dpa' mo yi / /
'phrin las bzlog chen go cha 'di / /
dam pa'i skye bo mang po yis / /
lan gcig min par bskul ba'i ngor / /
'phags mas rjes bzungs dge bsnyen mchog /
tsan+t+ra gau mi'i gzhung bzhin du / /
paN chen bzang po bkra shis kyis / /
legs par phye ba'i srol ji bzhin / /
rgyas 'bring bsdus pa ci rigs par / /
lag tu blangs chog rim pa 'di / /
byed po blo bzang chos rgyan te / /
dge bas 'gro kun bde gyur cig /
ces pa 'di yang chos grwa chen po bkra shis lhun po'i gzims khang du sbyar ba'i yi ge pa ni dge tshul blo bzang phun tshogs so / /
ti ShTHa / / / /
@# /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun bdi spel / /
sarba dza ga taM / / / /
