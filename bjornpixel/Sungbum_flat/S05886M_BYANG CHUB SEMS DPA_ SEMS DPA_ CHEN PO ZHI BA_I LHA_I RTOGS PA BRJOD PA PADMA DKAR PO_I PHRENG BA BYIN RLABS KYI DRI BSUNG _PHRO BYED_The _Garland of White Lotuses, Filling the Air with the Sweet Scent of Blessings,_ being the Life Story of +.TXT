@# / /
byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba bzhugs so / /
@## / /
byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba /
sangs rgyas dang byang chub sems dpa' thams cad la phyag 'tshal lo / /
ma lus sangs rgyas kun gyi ye shes ni / /
srid 'dir brtse bas bskyod pa'i zlos gar las / /
blo bzang grags pa'i ba dan mdzes pa'i zhabs / /
rten byed padmo'i phreng ba spyi bor 'dzin / /
yid 'ong 'char ba'i tshon ris la 'khu zla ba dmar ba'i 'dzum 'od can / /
tshogs gnyis rdul mang cha shas yongs rdzogs mtshan dpe 'od brgya'i dra bas 'khyud / /
rmongs pa'i tsha gdung ma lus sel byed thugs rje'i bsil zer phyogs bcur 'gyed / /
blo gros ku mud bzhad pa'i dpal ster ngag gi dbang por phyag bgyid do / /
mkhyen @# / /
brtse'i chu gter gting mtha' mi mngon zhing / /
yon tan rin chen du mas yongs su gang / /
rmad byung 'phrin las rlabs phreng g.yo ba can / /
rgyal sras rgya mtsho che rnams rgyal gyur cig /
gang gi yon tan padmo'i mtshor / /
bdag yid bung ba song gyur pas / /
snyan ngag mgrin pa'i rnga gsangs stong / /
sgrog la su zhig btang snyoms 'dzin / /
bung ba bung ba gzhon nu'i thabs mkhas kyis / /
chu srin chu yi 'byung gnas 'dren byed pa / /
de bzhin de bzhin gshegs pa'i sras chen 'di / /
bsngags kyang bsngags pa'i yul las 'das na yang / /
thog med dus nas byung rgyal smra ba yis / /
ngag ni don dang bcas las rnam par gol / /
da ni ro 'dzin snying po blang ba'i phyir / /
rtogs brjod pad dkar phreng ba spel bar bya / /
gang yang snyed pa dang bkur sti dang grags pa sogs rtsa ltar dor te /
gzhan gyi don tshul bzhin du bsgrubs na yongs su rtog pa med par 'dod dgu thams cad rtsol ba med par sbyin pa bla na med pa'i byang chub kyi nor bu rin po che yang rnyed par dka' ba min na /
tshor ba gdung ba'i rnam pa can phyir bcos pa /
mngon par mtho ba'i bde ba tsam lta ci smos /
de'i phyir bdag la phan par 'dod pa'i skye bo rnams kyis yang dag pa'i bde ba'i dpal la dus rtag tu 'jug par bya ba'i phyir /
bla na med pa'i byang chub las slar ldog pa med pa'i go cha bgo ba dang /
skye bo phal po ches rjes su yi rang ba tsam yang bya dka' ba'i gsal mchog rnams kyi spyod pa la slob pa dang /
gzhan gyi don la brtson pas rang gi don yal bar 'dor ba'i rgyal sras rnams kyi rnam par thar pa la yang blta bar bya'o / /
de yang 'di ltar /
rmad du byung ba'i thugs rje chen po ni dal 'gro'i phung po'i 'jing ltar zab /
shes bya mtha' dag la khyab pa'i mkhyen pa ni lha'i lam ltar mtha' yas /
sems can thams cad la ni rgyu med par bdag nyid kyi bu bzhin du byams /
thub pa'i bstan pa la ni rgyal sras dam pa zhi ba'i lha zhes /
mi'i seng gi ltar snyan pa'i grags pa phyogs kyi pha mthar 'gro ba de nyid kyi rmad du byung ba'i mdzad pa rgya mtsho lta bu las /
zegs ma tsam zhig mchog tu dad pa'i rnga yab kyi rtse mos blangs te snyan ngag gi snyim pas mchod par bya'o / /
rgyal sras gsar pa'i zla tshes ches phra yang / /
lha bcas bde 'byung gtsug tu bsten par 'os / /
de'i phyir gang gi yon tan cha shas tsam / /
mgrin pa'i rgyud mang lam du mtshon byed pa / /
de las byung ba'i gnam bskos khor yug gi /
sa 'dzin khongs su yangs pa min no zhes / /
nyi ma'i gnyen gyi ljags @# / /
yangs pad tshal dbus / /
lung mang bung ba'i dbyangs kyis legs par bsgrags / /
de'i slad rnam dpyod ku sha'i phon / /
gang gi yon tan rgya mtsho la / /
rig pa las byung ngo mtshar gyi / /
chu thig blangs te gar bgyid do / /
lhag bsam dag pa'i sprin gseb nas / /
dam pa rnams kyi mdzad pa yi / /
dbyar skyes rnga gsangs bsgrags pa la / /
rab dga' mi rgyas mdongs ldan su / /
de yang 'di skad thos te /
bskal pa bzang po'i sangs rgyas stong gis chos kyi 'khor lo bskor ba'i bsti gnas dam pa /
rdo rje'i gdan gyi nub phyogs na dge ba bcu'i yon tan gyis ched du brgyan pa lta bu'i yul 'khor mo bzang po zhes bya bar /
sngon gyi lha'i lha dam pa du ma la bsod nams kyi sa bon yongs su bskrun pa /
mchog tu dkar ba kha ba'i dum bu 'khrigs pa lta bu'i rigs dang ldan pa'i lha mi'i dbang phyug shing sA la chen po lta bu /
yab rgyal po dge ba'i go cha zhes bya ba dang /
yum ni rdo rje rnal 'byor ma'i sprul par grags pa zhig ste /
gnyis ka'ang rang bzhin gyis dbang po rnams ni yongs su dul /
ya rabs kyi spyod tshul du gu la'i gos ni gyon /
ngo tsha'i ska rags khrel yod nor bu'i za ra tshags 'phyang bas ni dkris / /
dad pa'i lang tsho gtong ba'i rgyan gyis mchog tu mdzes pa zhig go /
rab rmongs pha rol mtshon gyi g.yul bzlog pa'i / /
dge ba'i go cha don mthun rigs kyi ni / /
thig le gang gis 'dzin pa'i dpal mo mchog /
byang chub sems dpa'i ma ma mdzes sdug ma / /
don kun grub pas sgyu 'phrul bzhin / /
rmad byung snying stobs rab rdzogs pa'i / /
phun tshogs rgyal ba'i myu gu yis / /
de yi mngal ni skal bzang byas / /
skye rga na 'chi'i tshang tshing 'khrigs pa ma lus pa / /
bdag med ye shes byin za 'bar bas bcom gyur kyang / /
bdag bzhin gzhan la rnam par blta ba'i rlung shugs kyis / /
kun nas drangs pas yum gyi lhums su de yid khyer / /
de ltar zla ba'i grangs yongs su rdzogs pa na /
rgyal bu don thams cad grub pas /
lha mo chen mo sgyu 'phrul la ji lta ba bzhin du /
yum la tshor ba gdung ba'i reg pas gos pa med par /
khye'u gzugs byad shin tu mdzes shing blta bas ngoms pa med pa mgo zlum zhing rgyas pa /
dpral ba'i dbyes zla ba ltar che ba zhig 'khrungs par gyur to / /
min ma 'dul byed gzhu yi sgyu 'phrul gyis / /
mdzes ldan zla ba'i bzhin can ri dwags mig /
gser gyi rdul mang brtsegs pa'i ljon pa zhig /
mi rnams ya mtshan mtshon slad bskrun pa snyam / /
ji ltar 'dam las skyes pa'i ka ma la / /
mi gtsang 'dam gyi dri ma spangs pa bzhin / /
mngal gyi chu 'dzin lto ba las 'ongs kyang / /
de yi 'ching ba'i rgya las rnam par grol / /
mi bzad snyigs ma mtsho ltar bdo ba'i mthus / /
bu ram shing pa nyin mo'i dbang phyug kyang / /
dus kyi nub ri'i rtse mor gos dmar bzung / /
de'i tshe sras bcas phyogs bcu'i rgyal ba yi / /
mkhyen brtse'i chu shel rdzogs pa las 'khrungs pa'i / /
rgyal @# / /
sras dpa' bo smra ba'i zla ba zhig /
'phags yul shar ri'i rtse mor mngon 'phags te / /
thub bstan kun+da'i tshal la ngal bso byin / /
de nas btsas pa'i cho ga rnams rgyas par byas te /
mtshan yang zhi ba'i go cha zhes brtags so / /
de de ltar gdugs re re 'das pa na'ang /
yar ngo'i zla ba ltar gzi mdangs ni je che je cher gyur /
byis pa nas pha ma dang rgan rabs rnams la ni bsnyen bkur bar byed /
mnga' ris kyi skye bo rnams ni bdag gi bu bzhin du skyong /
le lo med cing rang bzhin gyis yid gzhungs pas rgyal srid skyong ba dang rjes su mthun pa'i rig pa'i gnas bco brgyad rtogs pa'i blo rgya chen por gyur to / /
de la dam pa'i rjes 'gro blo yi dbyig /
dbyar gyi dpal mo dar la bab pa'i dus / /
rgya mtsho chu bo'i rgyun gyis gang ba ltar / /
phan tshun 'gran pa bzhin du 'phel bar gyur / /
mtha' dag shes bya'i chu gter cher / /
rnam dpyod gru yis legs zhugs te / /
le lo'i dgra yis bskyod pa las / /
pha rol son par cis mi 'gyur / /
de lta bu'i gzhon nu de skyed cher bsrings te /
lo lnga drug tsam lon pa'i tshe /
grub pa thob pa'i rnal 'byor pa sbas pa'i brtul zhugs spyod pa zhig dang mjal te /
'jam dpal rnon po bsgrub pa'i thabs zhus nas /
nyin mtshan kun tu g.yeng ba'i go skabs sgom bzlas dang /
mchod bstod sogs la brtson pa'i bya bas phrogs pas /
ring po ma lon par 'jig rten gyi mdzes pa gcig tu bsdus pa lta bu'i rje btsun 'jam pa'i dbyangs kyi zhal bzang mngon par dga' ba'i ri dwags /
gzhon nu de'i lta byed rnam par g.yo ba'i sgro ldan gyis bzung bar gyur to / /
grub pa'i man ngag padmo'i 'byung gnas kyi / /
sbyor bas 'jam dbyangs zhal bzang padmo'i tshal / /
rnam par phye ba'i mdzes pa la chags pa / /
gzhon nu rkang drug ldan pa mgon dang bcas / /
brtse bas srid gnas srid pa'i nyes pa spangs / /
rigs kyis mtho yang mtho ba'i rlom pa med / /
shes rab gsal yang gsal mchog gzhan la gus / /
'di lta'i rgyal sras rgyal ba'i gdung 'tsho ba yin / /
yon tan de dang de dag gi /
dkyil 'khor yongs su rdzogs pa ni / /
yid 'ong lang tsho'i mdangs bkra ba / /
rgyan gyis brgyan pa bzhin du gyur / /
de rim gyis nar son par ni gyur /
rlugn gi lhag pa'i lha gang yin pa'i yi dam gyi lha'i zhal ni mthong /
'jungs pa la dga' ba'i 'dris pa yongs su dor zhing /
rang bzhin bzang bas nang mi'i 'khor rgya chen po dag dang /
mnga' 'og gi skye bo rnams kyi spyi bos bsten cing /
tshe rabs kun tu kun+da lta bu'i las rnam par bsags pa'i 'bras bu phun sum tshogs pa'i dpal la bde bar spyod pa las /
re zhig gi tshe /
bsags pa kun gyi mtha' 'dzad cing / /
mthon po'i mtha' ni dma' ba yin / /
zhes pa dang /
kye ma 'dus byas rnams mi rtag /
skye zhing 'jig pa'i chos can yin / /
zhes gsungs pa ltar dus kyi pho nyas brda' sprod pa med par @# / /
yab rgyal po 'jig rten 'di las pha rol tu song bar gyur to / /
bsags pa'i longs spyod spyod pa'i mthu med par / /
gnyen dang nor rdzas sogs la chags bzhin du / /
'jigs rung bar do'i 'phrang der 'gro dgos na / /
sems dang ldan pa su zhig bde bar 'dug /
de nas blon 'bangs thams cad kyis sems dpa' chen po de nyid rgyal tshab tu 'byon par gsol ba na / /
bdag nyid chen po de skye ba dpag tu med pa'i snga rol nas rab tu byung ba la goms pas /
khyim na gnas pa ni bya ba ngan pas brel zhing nye bar zhi ba dang 'gal ba /
sdug bsngal mang po'i 'bem du gyur cing chog mi shes pa /
bag med pa'i gnas su gyur par ni rig /
rab tu byung ba ni nyes pa de dag las gzhan du gyur cing /
dge ba'i chos byang chub kyi phyogs rnams dang rjes su mthun par ni shes /
'dus byas rnams ni shin tu mtho ba'i sa 'dzin gyi rtse mo nas lhung ba'i 'bab chu drag po ltar sdod pa'i go skabs med par mthong nas /
de'i tshe yid la bsam pa 'di lta bu skyes par nges so / /
'dod dgu'i 'byor pa chu yi chu sbur bzhin / /
lang tsho'i dpal yang ston ka'i sprin tshogs bzhin / /
'tsho ba'i tshe ni glog phreng bro gar bzhin / /
gnas pa mi brtan rgya mtsho'i rlabs phreng bzhin / /
'jigs rung skye rga na 'chi'i zhags pa yis / /
'gro ba 'di lta bur ni bcings gyur te / /
mthu chen dgag par mi nus yod bzhin du / /
dogs pa tsam yang mi sems dga' zhing spyod / /
dpyid dus me tog gzhon nu mdangs mdzes pas / /
kun gyi yid dang mig la dpal ster yang / /
dbyar dus de la su zhig dga' bar sems / /
de bzhin dbyar dus skyes pa'i me tog kyang / /
snyan pa'i sgra 'byin bung ba'i khyu 'khrigs shing / /
mdzes pa'i 'dab stong rgod pa'i 'dzum ston kyang / /
nam zhig stan du gyur pa'i dus kyi tshe / /
ba mo'i reg pas thams cad mog por byed / /
de bzhin 'gro ba'i rgyud na g.yo ba la / /
blo dang ldan pa su zhig dga' bar sems / /
bsags pa kun kyang mtha' na 'dzad pa ste / /
de bzhin 'dus pa'i mtha' ni 'bral ba nyid / /
dar ba'i mtha' yang rgyud pas bsnyegs pa la / /
skad cig 'jigs pa lhod pa kye ma mtshar / /
de ltar de yis 'dod pa'i dpal / /
rlung gis bskyod pa'i lo ma'i rtser / /
greng ba'i chu thigs ltar mthong nas / /
'dod la chags pa rign du dor / /
de ltar des 'dus byas kyi ngang tshul g.yo ba'i tshul rtogs shing /
dben pa'i gnas ni dge ba dang rjes su mthun pa'i bde ba du ma'i 'byung khungs su gyur pa dang /
khyim na gnas pa tshul khrims kyi gnyen por shes pas dga' bar ma gyur to / /
de ltar dga' bar ma gyur kyang /
thog ma med pa nas gzhan gyi ngo bsrung ba la goms pas bzlog par ma nus pas zhal gyis bzhes te /
nang par kun gyi gtsug rgyan du mnga' gsol ba'i do nub gzhon nu de'i rmi lam du /
sang rang gi zhabs sen nar bu'i lan tshar gyis mdzes par byed rgyu'i khri de la /
rje btsun 'jam pa'i dbyangs bzhugs pa'i zhal nas /
su gcig 'di ni nga yi stan yin te / /
nga ni khyod kyi dge ba'i bshes gnyen yin / /
nga dang khyod gnyis stan @# / /
gcig la 'dug pa / /
'di ni rnam pa kun tu rigs ma yin / /
zhes gsungs par gsal nas gnyid sad pa na /
rgyal srid kyi dpal la longs spyod mi rigs par shes te /
de ma thag bdag nyid gcig pur dpal nA len+d+ra'i lam du zhugs nas song ngo / /
nyi gzhon 'char ka'i mdangs 'dzin 'jam pa'i dbyangs / /
yid 'ong sku yis mig la bdud rtsi bskrun / /
the tshom spangs pa'i gsung gis lung yang bstan / /
de'i tshe rgyal sras mkha' lding dbang po de / /
phun tshogs kun dga' bskyed pa'i rgyal po'i dpal / /
dug can lag 'gro gnas pa'i tshang tshing ltar / /
legs par mthong bas rtsa bzhin dor byas te / /
zhi ba'i gnas mchog sa 'dzin ngogs su song / /
gang gi don du gnyis skyes rnams / /
'bad pa bsgrub byed rgyal srid kyi / /
dpal de lag na 'dug bzhin du / /
yongs su 'dor ba e ma mtshar / /
de nas bdag nyid che de de nyid la / /
dwangs ba'i chu gter rlabs kyis bskyod pa lta'i / /
thugs kyi bya lam dga' bde'i chu khur can / /
mtha' dbus spros pa med par kun tu khebs / /
byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba las /
khyim na gnas pa'i skabs kyi rtogs pa brjod pa ste 'dab ma dang po'o / / / /
zla zhal ri dwags mig can mdzes pa'i sku / /
mnyen lcug 'khri shing dal bus bskyod pa ltar / /
ldem ldem gar gyis rol pa'i 'jam pa'i dbyangs / /
da dung ngag la spobs pa'i mchog sbyin stsol / /
de nas dpal ldan nA len+d+rar phebs te /
rgyal ba'i ring lugs pa chen po /
rtsod pa'i dus 'dir thams cad mkhyen pa ltar /
paN+Di ta lnga brgya'i gtsug na rgyal mtshan gyi rtse mor baiDUr+ya bzhin mdzes pa'i mkhan po rgyal ba'i lha las tshigs snga ma dge tshul gyi sdom pa mnos te /
legs par gsungs pa'i chos 'dul ba la rab tu byung nas mtshan yang zhi ba'i lha zhes gsol to / /
tsan+dan yal ga ji bzhin mnyen pa'i thugs / /
bung pa lta bur spong ba'i sems kyis rtsen / /
shing bal ltar 'jam sku yi lhun po ni / /
dmar ser bla gos mtshams sprin gzhon nus 'khyud / /
rin chen do shal nor bu'i rna cha yis / /
rab rmongs byis pa'i tshogs rnams spras pa ltar / /
ngo tsha dran dang shes bzhin bag yod pas / /
bdag nyid chen po de ni yongs su brgyan / /
gang gi dul ba'i dpal gyis bcu phrag bcu'i / /
lo dag yongs su brgal bar tshangs spyod kyi / /
brtul zhugs rnam par bsten pa'i drang srong yang / /
sar pa'i dge sbyong gnas la rab tu bkod / /
de tshe thub dbang gnyis pa zhig /
'og min gnas nas byon pa bzhin / /
legs bris bcas pa'i 'jig rten 'di'i / /
yon gnas bla na med par gyur / /
tshul khrims ma la ya dag gi /
dri bzhon gsar pa'i dga' ston gyis / /
phyogs kyi bu mo'i dri 'dzin la / /
bdud rtsi'i mchog kyang de yis byin / /
de ltar rab tu byung nas phyi rol gyi g.yeng ba'i dgra sde ma lus bdug can nyon mongs pa'i dpung dang lhan cig pham @# / /
par mdzad cing /
ched du rje btsun 'jam pa'i dbyangs kyi gsung gi bdud rtsi ngoms pa med par gsol ba dang /
gsol ba dag kyang rtse gcig tu dril nas yang dag par 'jog pa dang /
phyi rabs kyi gdul bya gzhan dag la ma bu gcig po la yid kun tu brtse ba lta bu'i thugs rje chen pos bskul nas /
yang dag pa'i bstan bcos rtsom pa sogs rnam pa thams cad du mkhas pa'i bya bas dus 'da' bar mdzad kyang /
dam pa ma yin pa'i skye bo rnams kyi ched dor zas kyi 'tsho ba bsten pa dang /
gyi nar 'dug pa dang /
'chag pa ma gtogs ma mdzad cing /
phal mo ches ma rig pas /
b+hu su ku 'du shes gsum pa zhes grags so / /
de'i tshe mngon par shes pa'i lta byed dang bral ba 'ga' zhig gis /
phyi'i kun tu spyod pa de dag la dpags te /
dam pa'i chos 'dul ba la rab tu byung ba rnams kyis las su bya ba ni 'khor lo gsum gyi rol par gnas pa sha stag yin pa la /
'di ni gang dang yang mi ldan pa zhig ste /
de bas na dad pas byin pa la longs yongs su spyad par mi btub pas na gzhan du bskrad par bya'o / /
de yang mdo 'don res byas pas don de nyid 'grub par 'gyur ro snyam nas /
bdag nyid chen po de la mdo 'don par gsol bas /
de lta bu bdag gis ji ltar nus ces /
zhal gyis ma bzhes pas /
slar yang nan tur bskyed de gsol bas /
de ltar na bgyi'o zhes zhal gyis bzhes so / /
de nas dpal ldan nA len+d+ra'i dge 'dun thams cad 'dus pa'i dbus su /
nyams sad par bya ba'i phyir /
'jigs bral gdong lngas bteg pa'i khri mthon po bshams nas /
de la ji ltar 'dzeg pa dag kyang mi shes so snyam na /
phyag gis cung zad mnan nas steng du thogs pa med par gshegs pas /
sems dpa' chen po de la zhe 'bras su blta ba rnams kyang sems shin tu the tshom du gyur to / /
de nas bdag nyid chen po des 'dzum zer gsal bar phyung ste /
mdo sngon chad grags pa zhig 'don nam /
ma grags pa zhig 'don zhes dge 'dun rnams la bka' stsal pa ni 'di ltar /
kho bo'i blo gros dbyar skyes khang bzang las / /
legs bshad sar pa'i chu char spros pa yis / /
thub bstan rtsi bcud rgyas par bya'am ci / /
'on te sngon grags legs bshad dga' ston 'gyed / /
ces gsungs pa na /
sngon ma grags pa zhig gsung bar zhus pas /
bzhin gyi mdangs gsal por phyung nas /
lha'i rnga ltar rna bar 'ong zhing yid du 'bab pa /
rgyal ba rnams kyi rnam pa thams cad pa'i dbyangs kyi rjes su 'gro ba'i gsung gi shel skyogs bzang pos /
'dus pa rgya mtsho'i tshogs kyi rnam par dpyad pa'i ro 'dzin gyi dbus su /
byang chub sems dpa'i spyod pa la 'jug pa'i legs bshad kyi ro bcud phun sum tshogs pa'i btung ba stsal bas /
dpag tu med pa'i gdul bya bla na med pa'i byang chub tu rigs nges pa'i bde bas khyab par mdzad do / /
de yang shes rab le'u'i /
gang tshe dngos dang dngos @# / /
med dag /
ces pa nas rdzu 'phrul gyis nam mkha' la 'phags te /
mthar sku mi mngon par bsngo ba'i le'u bton nas gshegs so / /
kun 'dus mthon po'i khri la mgon po de / /
zhum phyir dam chos ston par gsol ba na / /
gang gi zhabs sen gsar pa'i zla ris ni / /
mtho yangs shar ri'i rtse mor mngon par 'dzegs / /
lhun po lta bur mtho ba'i spobs pa dang / /
rgya mtsho lta bur zab pa'i mkhyen pa yis / /
don zab sdeb legs sngon med gaN+Di'i dbyangs / /
ma lus rna rgyan bzhin du mdzes par gyur / /
gser gyi 'dab brgya rgod pa'i zhal bzang ngogs / /
dung ltar dkar ba'i tshems kyi ze'u 'bru'i gseb / /
zab gsal sbrang rtsi rgyas pa'i dus ston gyis / /
blo gsal bung ba'i tshogs la phan bde bsgrubs / /
de tshe lha yi lam bzang nas / /
ga bur dri bzang gis bsgos pa'i / /
yid 'ong chu skyes gzhon nu rnams / /
phan tshun rtse zhing rnam par lding / /
de nas bdag nyid che de de ma thag /
je mtho je mthor rdzu 'phrul gshog rlabs kyis / /
mkha' dang mkhyen pa 'gran par chas pa na / /
'dis ni bdag gi pha mtha' ston no zhes / /
mkha' dbyings mdzes ma za 'og phag tu bros / /
de ltar bdag nyid chen po des rdzu 'phrul chen po mngon par 'du byed pa de ltar bstan pa dang /
'dus pa'i tshogs rnams las gang dag sdang bar sems pa dag ni lhag par 'gyod cing /
mchi mas mgrin 'gags te 'dzer 'dzer po'i cho nge 'don /
gzhan thams cad dad pas yi rang nas dang bas thal mo snying gar sbyor bar byed do / /
de'i shul du rna ba'i mngon par shes pa dang /
mi brjed pa'i gzungs la dbang 'byor pa'i paN+Di ta rnams kyis gzhung bsdus pa na /
kha che ba rnams kyis le'u dgu pa'i bdag nyid sh+lo ka bdun brgya yod par bzung zhing /
yul dbus pa rnams kyis le'u bcu pa'i bdag nyid sh+lo ka stong yod par bzung bas ma mthun pa dang /
bslab pa kun las btus pa yang / /
nges par yang dang yang du blta / /
yang na re zhig mdor bsdus pa'i / /
mdo rnams kun las btus pa blta / /
zhes gsungs pa'i bstan bcos gnyis po'ang ji ltar yin ma rig pas the tshom du gyur pa na /
dus nam zhig gi tshe mchod rten dpal yon can zhes bya ba na bzhugs pa thos te / /
dge slong gnyis spyan 'dren du btang bas /
gzhung gi tshad yul dbus pa rnams kyis bsdus pa ltar yin /
bslab pa kun las btus pa dang /
mdo kun las btus pa gnyis po kho bo'i spong khang gi gdung gseb na paN+Di ta 'i yi ge phra mos bris nas yod ces de dag gi bshad pa dang bsgrub pa'i bka' yang gnang ngo / /
gser mdog rlon ldan phyogs su myul ba ltar / /
mdzes pa'i sku ni lha yi lam na mdzes / /
dri za'i rgyud mang sgra la 'gran bzod pa'i / /
snyan pa'i gsung ni legs bshad rtse dags 'khyud / /
de'i tshe 'dzin ma'i ngos su gur kum gyi / /
dog pa bkod 'dra'i 'dus pa rgya mtsho'i tshogs / /
pad dkar dra bas khebs pa'i chu yi gter / /
ring nas mig lam gyur pa'i ngang pa bzhin / /
gang @# / /
gi mdzad pa'i snang ba cha tsam zhig /
dang ba'i yid ngor shar bar gyur ma thag /
mig gi bu gar mchi ma'i chu thigs g.yo / /
lag pa'i padmo snying gar 'dzum par byed / /
'bras bzang khur gyis non pa'i ljon pa bzhin / /
gtsug gi cod pan sa la dud par byed / /
ma lus yid kyis dad pa'i spu long 'dzin / /
dag pa'i sems ni rangs pa'i zhags pas bcings / /
slar yang yid gnyis mun pa stug po rnams / /
brtse ba'i 'od tshogs 'dus pa'i sgron me yis / /
bsal zhing legs par bshad pa'i 'od dkar gyis / /
thub bstan kun+da'i tshal rab rgyas par mdzad /
byang chub sems dpa' sems dpa' chen po zhi ba'i lha'i rtogs pa brjod pa pad ma dkar po'i phreng ba byin rlabs kyi dri bsung 'phro byed ces bya ba las /
khyim nas khyim med par rab tu byung nas /
thub pa'i bstan pa la bya ba ji ltar mdzad pa'i rtogs pa brjod pa ste /
'dab ma gnyis pa'o / / / /
rgan las thos dang bdag skyes sbrang rtsi'i bu / /
khrung khrung 'joms sogs ches cher rlom rnams kyi / /
ral pa'i nags nang zhabs sen rtag 'god pa / /
rje btsun 'jam pa'i dbyangs kyis dge legs mdzod / /
de nas bdag nyid chen po de shar phyogs logs su song ste /
rtsod pa chen po byed pa zhig gi 'thab zla byas nas /
rdzu 'phrul gyis zhi bar mdzad de /
yang dag pa'i bde ba la bkod nas /
slar yang bdag nyid kyis gdul bar bya ba'i 'gro ba gang na 'dug mngon par shes pa'i blta bas brtags so / /
kun rtog rtog pa'i dri ma dang bral ba'i / /
spros zhi zhi ba'i yid kyi me long dbyings / /
yongs dag dag dang nyes spyod 'gro ba'i tshogs / /
ma lus lus pa med par yongs su gsal / /
de ltar gzigs pa na /
yul ma ga d+ha'i nub phyogs ha cang mi ring ba zhig na /
ya mtshan can gyi lta ba log pa 'dzin pa lnga brgya tsam gnas shing /
de lta bu'i lta ba bzung bas ngan 'gro'i sgo ni dbye ba ltar byas mngon par mtho ba dang /
nges par legs pa'i lam las ni ring du gol /
dam pa'i bshes gnyen dang bral bas legs nyes so sor 'byed pa'i blo gros kyi mig ni ldongs /
de dag kho nar ma zad gzu bor gnas pa du ma'ang sdig grogs kyi brang 'gros bcings nas nyam nga ba'i g.yang du lhung bar gzigs nas /
shin tu snying brtse bar gyur te /
de las ldog pa'i thabs bsams so / /
bgrang yas dus nas legs sbyang lhur blangs phun tshogs r+wa bas bskor ba'i dbus / /
dus kyi ba mo'i mdangs lha'i lhag bsam na chung mdzes ma'i lus smin zhing / /
rin chen 'od tshogs mdzes par 'khu ldan byams pa'i me tog thod kyis sgeg /
margad zhum ma'i lang tshor 'gran byed brtse ba'i lag mnyen phyogs bcur g.yo / /
'gro 'di'i bla na med pa'i yon gnas de / /
skye bo ngan 'gro'i lam 'jug gsir bu yis / /
yid kyi padmo lan brgyar bskyod pa ni / /
ngo mtshar dri yis phyogs kun yongs su @# / /
'gengs / /
chu yi lcid kyis non pa'i bsil byed 'phel / /
sprin gyi sgra dbyangs ma bsgrags mi ldog bzhin / /
kun gyi 'dod dgu sbyin pa'i bsam 'phel dbang / /
phongs pa re ba'i 'bras bu cis mi stsol / /
de nas bdag nyid chen po des bsams pa /
da ni nges par dus la bab pa snyam nas /
rang gi lus mthu dang stobs kyi skal ba dman pa rid rid po zhig tu sprul nas /
zla bas 'phel las rgyan 'dzin dang / /
rgyan 'dzin las kyang sprin gyi bcud / /
de las chu bo'i rgyun ji bzhin / /
de ni rim gyis song bar gyur / /
de ltar mthar gyis song song ste /
lta ba ngan pa 'dzin pa de dag gi 'khor du bsdad nas /
de rnams kyis de ltar bsgo ba bzhin /
mnyan zhing gus pa ltar byas pas /
de rnams kyi yid du 'thad par gyur nas /
bzhin 'dzum zhing mig bgrad de legs so legs so zhes brjod par byed do / /
de nas bdag nyid chen po de'i mthu phun sum tshogs pa dang /
log par smra ba de dag gi yang sngon gyi las dang smon lam rnam par dag pa'i mthu las /
dus nam zhig gi tshe zhag bdun gyi bar du bu yug chen po byung nas /
bza' ba dang btung bas 'ongs pas nyon mongs par gyur te /
dper na mde'u dug can gyi mda' gnad du phog pa dag /
'di lta bu'i zug rngu 'byin pa'i sman pa zhig na ma rnyed par 'gyur snyam pa las gzhan du yid la byed pa med pa de bzhin du /
zas dang skom yid la sams shing /
ngag tu'ang /
kye bdag cag 'di lta bu'i bkres skom gyi sdug bsngal las skyob par nus pa'i bza' btung tshol bar nus pa su yod /
de lta bu'i nus pa dang ldan pa yod na ji ltar yin yang rung dpon du bkur zhing /
bka' spyi bos len no / /
zhes thams cad mgrin gcig tu brjod par byed do / /
de ltar brjod pa na bdag nyid chen po des /
da ni bdag gi don legs par grub bo snyam nas byams pa dang snying rjes /
grang ba la 'dzem pa dang tsham tshom med par 'bras chen lhung bzed gang tsam gyi bsod snyoms bslangs shing /
ting nge 'dzin gyis mang por byin gyis brlabs te byin pas /
de rnams tshim zhing bde bar mdzad de /
sngar gyi lta ba ngan pa de rnams tshul dang mi mthun par gtan tshigs du ma'i sgo nas sun phyung ste /
yang dag pa'i lta ba la chud par mdzad do / /
dge ba rnams ni dma' ba'i tshul bzung nas / /
'gran bral mthon po'i rtse mor chos srid thob / /
khengs dang dregs pa'i chang gis rab myos pa'i / /
skye bo phal pa de dang nye ba min / /
'di ltar /
rin chen rdul brtsegs ji bzhin mdzes pa'i sku / /
lha yi rnga chen lta bur 'doms pa'i gsung / /
mtha' bral rgya mtsho'i 'jing ltar zab pa'i thugs / /
'gro mang dbus na yon tan tshogs kyis mtho / /
lam ngan kun+da'i gnyen gyi zhags pa yis / /
yongs su bsdams pa'i yid can 'dab stong can / /
nyin mo'i dbang phyug 'di yi nu zho yis / /
bskyangs bas thal mo rang 'byung sa la lhung / /
byams pa'i thugs kyis kun tu rgyu rnams la / /
gang tshe dge @# / /
ba'i snang ba mtshon byas pa'i / /
bdud rtsi bas kyang dkar ba'i grags pa'i tshogs / /
gzur gnas kun gyi rna ba'i rgyan du 'chad / /
de'i tshe rgyal sras dpa' bo chen po de / /
lung rtogs 'dod dgu 'byung bas bltams pa yi / /
thugs kyi chu gter dga' ba'i rlabs phreng gis / /
mtha' dbus kun tu rnam pa khebs par gyur /
de ltar rang nyid ji ltar 'dod cing yid la gcags pa'i gnas ni 'bras bu dang bcas par gyur /
khengs pa dang dregs pa'i skyon thams cad ni nag phyogs kyi zla ba ltar bri /
nags kyi dgon par gnas shing na tshod yongs su yol ba'i drang srong ltar dul ba'i pha rol tu ni son /
mthong ba dang /
thos pa dang /
dran reg gis kyang gzhan yid thar pa la 'khul bar nus pa'i rgyal sras chen po de /
yid kyi mkha' ni kun tu rtog pa yi / /
sgrib byed spros pa'i chu 'dzin stug po rnams / /
chu la chu ltar dbyings su thim pa yis / /
ting 'dzin dbang sngon mdangs bzang ci yang 'dzin / /
slar yang /
sgyur ma lta bu'i brtan g.yo kun / /
sgyu ma lta bur thugs chud pas / /
sgyu ma lta bu'i rnam rol gyis / /
sgyu ma lta bur 'gro ba sgrol / /
de lta bu'i ral pas dgon pa'i gnas rnams rgyu rgyu zhing song ba las /
re zhig gi tshe /
sems can rnams yid srubs bdag po gnyen dang bcas pas rgyud bslad pas /
mi srun pa'i las 'ga' zhig spyad pa'i 'bras bu mngon par grub ste /
mu ge chen pos 'gro ba du ma nyam nga bar gyur cing /
khyad par sngon sbyin pa'i bya ba la rgyab kyis phyogs pas /
shin tu dbul ba slong ba 'ba' zhig la brten nas tshe 'di rdzogs par byed pa'i sprang po stong tsam /
mu ge des gzhan gyis 'tsho ba cung zad kyang sbyor bar byed pa ma byung bas /
'chi bdag mngon sum du 'ongs pa bzhin du 'gum pa la ni phyogs /
bkres pa dang skom pas yongs su gzir bas lus ni skya bo seng seng por gyur /
skad kyi gdangs nyams pas 'dar zhing 'di skad ces /
kye ma bdag cag rnams skyob par byed pa'i snying rje dang ldan pa su yod /
dus la bab bo /
kyi hud kyi hud ces shugs nar 'byin pa bdag nyid chen po des gsan pas /
lus la lcags gzer btab pa bzhin gyur pa ni 'di ltar /
phongs pa rnams kyis mya ngan shugs 'byin pa'i / /
byin zas yid kyi bud shing bsregs pa na / /
'thor byed shugs kyis rang dbang phrogs pa yi / /
'dab ma lta bur de yid rab tu g.yos / /
de nas bdag nyid chen po des /
phongs pa rnams la byams pas bsgos pa'i blta ba dang ldan pas /
dbugs phyung ba dang /
de rnams yid gsos pa snyam byed cing /
'di skad du /
phyogs rnams dag ni thams cad du / /
brgya phrag ngal ba rab bsten nas / /
yang dag gtong ba btsal bas kyang / /
nam mkha'i padmo bzhin du gyur / /
da ni bdag cag rnams /
nyin mo'i dbang phyug zer gyis phye ba yi / /
gur kum mdangs sam 'char ga'i thun mtshams kyi / /
stod g.yogs gsar pa'i dpal yang 'phrog byed pa'i / /
dpa' bo khyod nyid mthong bar gyur ma thag /
bdag cag mgon dang bcas par gyur snyam sems / /
@# / /
ces des mtshon pa'i sems dpa' chen po de'i yon tan brjod cing /
re ba'i mtshan ma gsal bar byed pa na /
bdag nyid chen po des myur du kha zas bsod pa dpag tu med pa'i sta gon byas te /
dkar mnyen padma'i rtsa ba lta bu'i phyag gis de rnams la bstsal bas /
lus zungs yongs su rdzogs par bskyed cing /
dam pa'i chos kyi bdud rtsi'i ros kyang rab tu tshim par mdzad pas /
phongs pa de dag kyang yid shin tu rangs te /
grong dang grong khyer dang yul ljongs rnams myul zhing /
slob dpon de'i bka' drin bsams te /
e ma ho shin tu rmad du byung zhing ngo mtshar ro / /
zhes smras nas /
phyogs dang phyogs mtshams rnams su'ang don de dran no / /
'khri shing lcug phran lta bur mnyen pa'i phyag /
bdog pa ma lus gtong ba'i rgyan gyis spud / /
kun la khro ba spangs pa'i thugs rje ni / /
dbul ba rnams la dpag bsam ljon pa bzhin / /
de yi gtong ba las thon grags pa'i tshogs / /
rgya mtsho'i gos can mtha' gru yongs su brgal / /
'od gzi bdag po'i mdun sar cha shas can / /
ri dwags rgyal po'i drung na ri dwags bzhin / /
zhing 'dir ston pa'i bstan la mgon khyod las / /
mchog tu gyur pa'i sems dpa' ga la zhig /
byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba las /
'thab rtsod dang lta ba ngan pa bzlog pa dang /
phongs pa rnams gtong ba'i phyag gis dbugs phyung ba'i rtogs pa brjod pa ste 'dab ma gsum pa'o / / / /
yid 'phrog kur kum gzhon nu'i sa 'dzin rtse / /
in+d+ra nI la'i sprin gyis g.yogs pa bzhin / /
dmar ser mthon mthing ral pa'i zur phud can / /
rje btsun mkhyen pa'i gter gyis ring du skyongs / /
de nas bdag nyid chen po de /
de lta bu'i rgyal ba'i sras kyi bya dka' ba'i spyad pa spyod pa'i ngang nas shar phyogs su song ste /
a ri bi sha na zhes bya ba'i rgyal po'i pho brang gi nye logs kyi bzhi mdo rnams myul zhing bzhugs pa na /
ma tsa la'i gnod pa zhes bya ba 'tsho ba ma phyid pas gzhan gyi rdzas 'joms pa la dga' zhing snying rje med pa /
drag shul can /
rtsub pa /
mi srun pa /
yul gzhan nas kyang de dang tshul mtshungs pa du ma 'dus pa las /
grangs kyang shin tu mang ba dag /
rgyal po de'i 'byor pa la bltas nas 'ongs pa ni /
tsha bas nyen pa'i ba glang gi khyu tshogs bsil ba'i mtshor chas pa bzhin du gyur to / /
sos kyi dus su nam mkha'i nor bu yi / /
gdung bas nyen pa'i nags tshal lag ldan rnams / /
steng nas chu skyes bla bre g.yogs pa yi / /
dwangs ba'i mtsho yis mgon du gnyer ba bzhin / /
de rnams 'dus pa dang mi'i bdag po de bzhin gnags te /
'di ltar /
gnod byed 'di rnams 'byor pa kun gyis mgu bar byas na ni /
sa'i bdag po'i dpal yang chu shing gi snying po lta bur 'gyur la /
gal te gzhan du bgyis na ni gnod byed 'di dag gis lus dang sems gnyis po phan tshun phra mas rnam par 'byed par gdon mi za ba zhig go snyam nas smre sngags @# / /
'don pa na /
sems dpa' chen po de rgyal po la thugs brtse bas de dag bsrung bar zhal gyis bzhes te sku bsrung mdzad do / /
g.yo med rdo rje lta bu'i thugs mnga' zhing / /
byams pa'i mgo skyes shes bya'i mkha' lam khyab / /
snying rje'i mig rtsa dmar po rab tu 'khrug /
phas rgol gnyis 'thung 'joms pa'i sbar khyim can / /
rten 'byung rigs tshul nga ros srid pa gsum / /
g.yo ba'i chu nang zla ba'i gzugs ji bzhin / /
kun kyang 'gros pa lta bur rtsom pa na / /
gang zhig de la 'tsho ba'i rgol ba ngan / /
me tog mda' can dpung dang lhan cig par / /
mi bzad rdo rje'i gnam lcags 'bar ba yis / /
rdul tshogs sa 'dzin spo la ji bzhin du / /
skad cig nyid la mtha' dag phye mar byas / /
de ltar mthu tshad med pas gnod byed de rnams zil gyis mnan nas /
skye dgu thams cad dang /
khyad par sa'i bdag po 'bangs dang bcas pa rnams bde bar byas te /
rang nyid la'ang bkur sti chen po thob pa na /
dam pa 'di nyid la rje btsun gyi phyag char bcangs pa'i shing gi ral gri zhig ma gtogs /
rang bzhin gyi mtshon gyi rigs dang bral ba /
phrag dog gi zug rngus sems gzu bor mi gnas pa'i grogs kyis mthong bar gyur to / /
zhe sdang bzhin ras snying rje'i mdangs dang bral / /
khro ba'i mtshon gyis bzod pa'i ljon pa dbyung / /
yid kyi 'dzin ma phrag dog tsher mas bltams / /
'di dag skye bo ngan pa kun gyi gnas / /
ngan pa de lta bus ma bzod par rgyal po la 'di ni skyes bu g.yo can lags te /
mtshon cha yang shing gi ral gri zhig las med pa'i phyir /
lha nyid kyi sku bsrung bar mi nus pas brtag 'tshal lo / /
zhes gsol bas /
rgyal po de rab tu khros te bdag nyid chen po de la mtshon cha ji lta bu 'dug brtag pa'i phyir /
gzhan rnams la'ang snyad btags te /
mtshon cha rim gyis phyung ngo / /
sems dpa' chen po des bdag gi ral gri phyung na lha nyid la ngan par 'gyur ro zhes go bar byas na yang /
phra mas spyos pas /
ngan yang bla'i /
phyungs shig zer ro / /
dbyen gyi gnam lcags ser ba bab gyur na / /
mdza' ba'i me tog gzhon nu lhag mar 'gyur / /
de lta na'ang dge ba'i skyes bu rnams / /
nyes pa byas pa sems la goms mi 'gyur / /
'o na lha'i spyan gcig khob la /
gcig gis gzigs su gsol gsungs nas ral gri phyung bas /
de'i 'od zer gyis blta bar brtsams pa'i mig de 'bras bzang smin pa'i mgrin pa grang reg gi dbyug pas bsnun pa bzhin du /
rang dbang med par 'dzin ma'i mthil du lhung ngo / /
de nas 'khor dang bcas pa skrag cing /
'di ni mthu dang ldan pa'i dpa' bo zhig ste /
da ni bzod pa dang skyabs dam par gsol nas bka' 'bangs su 'chi bar bgyi'o snyam du bsam nas smras pa /
lhag bsam rtsa ba rab brtan mkhyen pa'i yal ga rab tu rgyas / /
brtse ba 'dab brgya'i phreng 'khrigs mdzad pa'i grib bsil phyogs su 'bab / /
mthu stobs 'bras bus brjid cing rigs @# / /
drug 'dod lha'i nyer 'tsho ru / /
legs 'khrungs 'dod dgu spyi dang rnam grol bdud rtsi'i dpal rab ster / /
legs tshogs nam mkha'i grong du gnas bcas shing / /
chos kun yongs su gzigs pa'i mig stong ldan / /
phyir rgol lha min 'joms pa'i rdo rje can / /
mtho ris mgon po khyod kyis bzod pa'i rigs / /
ces bzod par gsol nas skyabs su gsol ba dang /
rgyal po de yang dge ba'i chos kyi snod du rung bar mkhyen nas /
phan pa'i gdams ngag gis yang dag par tshim par mdzad do / /
dmigs med kun la snyoms pa'i dbyar skyes phreng / /
legs bshad chu char zegs ma'i ral pa yis / /
mi dbang rgya mtsho'i gos can dge legs kyi / /
rin chen myu gu mtha' dag rgyas par mdzad / /
yon tan bcud kyis bltams pa'i 'dab brgya pa / /
de dang nye ba'i shes ldan bung ba la / /
ched du bsgos pa med par yon tan gyi / /
sbrang rtsi'i dog pa lag pa dag la dgong / /
de nas yang sems dpa' chen po de 'gro ba du ma rjes su bzung ba'i phyir rings ba ltar chas te 'byon par brtsams pa na /
mi'i bdag po des bsod nams kyi zhing du bzhugs par lan cig lan gnyis lan gsum gyi bar du gsol yang /
rgya mtshor 'jug pa'i gang+gA'i rgyun ni sus kyang slar bzlog pa med pa bzhin du ma gnang nas /
dpal gyi ri'i lho phyogs kyi ngos su zhabs kyi thig le bden par gsal bar bkod nas /
uts+tshu sma'i spyod pa zhes bya ba sku gcer bu sprang po'i cha byad can /
khrung ma pho ba'i tshigs ma tsam gyi 'tsho ba la brten cing /
rig pa brtul zhugs kyi spyad pa spyod cing gnas pa na /
kha ta bi ha ra'i rgyal po'i phran mo ka tsa ma hAs khrung ma'i bya ba byas te /
chu pho ba'i zegs ma 'thor ba slob dpon chen po de'i zhabs la phog pa /
lcags bsregs la bran pa ltar khol zhing 'bar ba mthong /
de'i tshe rgyal po de la mu stegs byed kyi ston pa shang kar de wa zhes bya bas nang pa'i paN+Di ta dang rtsod cing rdzu 'phrul 'gran par byas te /
de yang ji ltar pham pa de /
rgyal ba de'i bstan pa la 'jug cing chos dang gtsug lag khang sogs kyang bsreg par byed pas /
khyod kyis gnang bar mdzad cing drang por bzhugs su gsol /
zhes gsol ba ltar /
rgyal pos pho nya bkye ste dge 'dun rnams bsdus nas don de bsnyad pa na /
sus kyang khas len ma nus pas /
rgyal po de /
skyon bral an+d+ra rnyil gyi bsti gnas su /
gnyis med gsung ba'i lugs bzang ga bur gyi nyal 'gro'i phung po mu stegs ha la'i phye mas rnyog par gor ma chag go snyam nas /
yid kyi skyes bu mya ngan gyi khang bur zhugs pa ni /
lha bu lang tsho gsar pa 'dod dgu'i 'byor bas kun dga' bskyed pa'i skyed tshal nas /
dus kyi srin pa'i myang byed kyi lam du 'jug pa'i mtshan ma mngon du gyur pa'i dka' thub la 'gran pa bzhin du gnas pa na /
sngar bdag nyid chen po'i rdzu 'phrul gyi cha shas rdul phran gyi gos tsam dag pa'i mig yul du gyur pa'i bran mo des /
zhib mor ston pa'i ngag gis @# / /
gsol nas /
de yi nus pa ma lags sam zhus pa dang /
de lta bu'i rnal 'byor pa de gang na 'dug kyang spyan drongs shig ces pho brang 'khor gyi mi rnams la bsgo'o / /
de ltar bsgo ba dang /
skye bo du ma slob dpon chen po de btsal ba'i phyir phyogs dang phyogs mtshams rnams su song song ba las /
shing sdong po zhig gi drung du mjal nas /
rgyu mtshan rnams zhus pas /
de lta bu kho bos nus kyi /
khyed rang rnams chu ka la sha gang /
me /
ka shi'i ras zung rnams sta gon gyis shig /
ces bka' stsal to / /
bka' stsal pa ltar dgos pa'i yo byad rnams ni sbyar /
skye bo'i tshogs 'dus pa'i khrod du gdan khri tshad med par bshams pa'i dbus su ni rgyal po /
g.yas g.yon du ni sems dpa' chen po dang /
mu stegs kyi ston pa rnams 'khod nas rtsod pas /
bdag nyid chen po'i lung dang rigs pa'i mthu phul du byung bas /
phyir rgol ba de nyid kyi spobs pa lan brgyar phye mar brlag go /
'gran 'dod rnyog pa'i chu gter che las byung / /
'brel bral ngag gi me tog 'thor ba na / /
gang gi lung dang rigs pa'i ba mo yis / /
reg pas sgra yi lhag ma tsam du gyur / /
rlabs chen smon lam rta bdun shugs kyis drangs / /
rgyal sras spyod pa lhun po'i ngos na mdzes / /
ngo mtshar mdzad pa'i 'od zer 'bum phrag 'gyed / /
rigs pa'i nyin byed dbang po shar ba'i tshe / /
rab rmongs rgyu skar dbus na gsal / /
phrag dog ri dwags mtshan mas brgyan / /
lus med bdag po gser mig ldan / /
mgu ba bsgrub pa'i bran g.yog de / /
gtan tshigs ldan pa'i lam las rnam par gol / /
gzhan la smod pa'i ngag tshig mda' rgyang 'phen / /
rang nyid 'dod pa'i lam las lkog gyur kyang / /
gcam bu'i ngag gis spyi bo'i gtsug tu bsten / /
shin tu dpa' ba'i rab 'bar mtshon cha la / /
nyam chung dbyug pas 'gran pa las kyang mtshar / /
slar yang mu stegs byed de chog ma shes par rdzu 'phrul 'gran par chas te /
bar snang la dbang phyug chen po'i dkyil 'khor bris nas shar sgo tsam zin pa na /
slob dpon chen po des zad par rlung gi ting nge 'dzin la snyoms par zhugs par gyur to / /
mnyam par bzhag ma thag tu 'tshub ma chen po byung nas /
dkyil 'khor dang bcas pa'i mu stegs byed dang rgyal po btsun mo dang bcas pa rnams ni 'tshub mas gos ched du bshams pa ltar gyur cing khyer /
shing ljon pa rnams ni phan tshun 'thab pa ltar 'khrugs /
ri bo rnams ni bser bu'i shugs ma bzod par nyal ba bzhin du nyal bar gyur to / /
dus kyi 'thor byed drag po 'ongs pa ltar / /
'ur 'ur 'jigs pa'i sgra chen sgrog byed cing / /
myul ba'i lag pa g.yo ba'i gar byed pas / /
dngos kun stong pa'i dbyings su 'dren nam snyam / /
yang na 'khor yug sa 'dzin khong seng nas / /
grangs med rdul mang dpa' ba'i dmag tshogs ni / /
phyi rol dkyil 'khor nam mkhar gnas pa rnams / /
@# / /
skyengs par byed la ched du byas pa bzhin / /
rdzu 'phrul mngon par 'du byed pa de ltar bstan nas / /
thugs rje chen pos smin mtshams nas 'od zer spros te /
rgyal po btsun mo dang bcas pa la lam bstan nas mdun du bkug ste /
lus gos dang bral ba rdul gyis g.yogs nas 'dug pa chus bkrus te /
ras gsar pa g.yogs /
me la bsros nas bde bar mdzad pas /
bdag nyid chen po'i mdzad pa la yi rangs te ut+pa la'i wa ba ltar bzhin 'dzum zhing a la la zhes brjod par byed do / /
de nas yul de dang de'i nye logs na yod pa'i mu stegs byed kyi lha khang rnams dang /
ngan pa'i chos rnams dang /
dbang phyug chen po la sogs pa'i gzugs brnyan lugs ma dang /
ras bris la sogs pa rnams la 'jig dus kyi me'i bskal pa mngon sum du 'ongs ba ltar ni byas /
de dang de'i srol 'dzin pa'i gtso bo dang /
rjes su spyod pa'i log lta can mang po sngar rang nyid spyod pa'i brtul zhugs dor nas /
skra dang kha spu ring po ni bregs /
gos kha dog legs par bsgyur ba'i ngur smrig ni bgos /
dam pa'i chos 'dul ba la rab tu byung zhing /
dul ba dang sdom pa'i dpal la yang dag par gnas par mdzad do / /
byams dang brtse ba'i mche sder mi bzad pas / /
sdug bsngal zla ba'i 'byung gnas gzir byed cing / /
thabs dang shes rab 'dab ma'i shugs bskyod pas / /
rnam grol lha yi gnas la dbang bskur ba'i / /
rgyal sras mkha' lding kun gyi dbang po khyod / /
mthong ba lta zhog sgra yi pho nya ba / /
rna ba'i drung du bsnyegs pa tsam zhig gis / /
chu srin rgyal mtshan gdengs ka can gyi tshogs / /
bzod glags med pa'i mya ngan me lce yis / /
yid kyi bud shing bsregs pas spa bkong gyur / /
de lta bas na khyim na gnas pa ni tshul khrims kyi gnyen por gyur cing /
sdug bsngal mang po'i 'byung khungs su gyur pa'i phyir /
bdag bde bar 'dod pa rnams kyis ni yongs su btang ngo / /
zhes khyim gyi nyes pa stan pa la yang brjod par bya'o / /
dgon pa zhi ba rnams su dam pa'i chos legs par bsgrub nus kyi /
khyim na de las phyir phyogs so zhes rab tu dben pa'i gtam bya ba la yang brjod par bya'o / /
byang chub sems dpa'i spyod pa ni shin tu bya dka' zhing rmad du byung ba'i phyir /
de la phyogs pa'i sems can rnams la brnyes par mi bya'o / /
zhes byang chub sems dpa' rnams kyis yon tan bsngags pa la yang brjod par bya'o / /
skyes bu dam pa rnams dang phrad na ji ltar yin yang rung /
dge bar 'gyur bas bdag nyid legs par 'dod pa rnams kyis ni skye bo dam pa btsal bar bya'o / /
zhes skyes bu dam pa'i yon tan bsngags pa la yang brjod par bya'o / /
snying rje chen po dang ldan pa rnams kyis gzhan sdug bsngal gyis gdungs ba mthong ba na /
lus srog la yang phangs pa med par bdog pa thams cad yongs su gtong ngo zhes gtong ba la dpa' ba rnams gzengs bstod pa dang /
@# / /
snying rje chen po'i yon tan bsngags pa la yang brjod par bya'o / /
de ltar skyes bu dam pa rnams kyis dka' ba du mas dam pa'i chos btsal zhing yongs su bsgrubs pa'i phyir /
rim gro bskyed de chos nyan pa la yang brjod par bya'o / /
byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba las /
rgyal po dang /
mu stegs byed rnams btul ba'i rtogs pa brjod pa ste /
'dab ma bzhi pa'o / / / /
gang zhig rgyal ba'i sras kyi mdzad pa gang / /
kun gyi ded dpon mkhas pas bsngags pa kun / /
tshul bzhin dgongs pa ma nor gsal ba'i tshul / /
rgyan mang sdeb legs tshig gis rnam par brgyan / /
lhag bsam rnam dag dag pa'i snyim pa chen po yis / /
mdzad pa rab bkra bkra ba'i me tog gzhon nu ni / /
dkar ba'i padma ma lus dga' bskyed mgrin skyes kyi / /
srad bu'i lam du du ma'i mngon brjod ze'u 'brus phyug /
chos dang mthun pa'i ro yis kun nas bltams / /
byin rlabs dri bsung bzang po'i ngang dang ldan / /
spel legs sarga'i 'dab ma phyogs bzhir mdzes / /
rtogs brjod padma dkar po'i phreng ba 'di / /
'gran dang grags 'dod bser bu yis / /
rang dbang phral bas lhung ba min / /
yan lag drug bcu'i phun tshogs kyi / /
'bras bzang bskrun phyir 'di bsgrubs so / /
rnam thar gsar pa'i chu ris bkra ba'i sprin phreng las / /
ya mtshan bzhad pa'i sgra dbyangs rna bar 'ongs pa na / /
dang bas mgrin bteg dbyangs can sor mos mchod pa yi / /
snyan brjid 'gran zla ca co'i glu dbyangs 'di bsgrags so / /
mkhas rnams zla shel yid 'ong me long ngos / /
don zab sdeb legs tshon gyis bsgos pa yi / /
rtogs brjod rma bya'i lus kyi me tog 'di'i / /
ngo mtshar snang brnyan 'dzin par cis mi byed / /
rmongs pa'i rab rib zug rngu las / /
ring du gyur pa'i shes rab kyi / /
mig dang ldan pa'i gzhon nu dag /
ci dgar snyan tshig sgrog par gyis / /
tshul 'dir 'bad las byung ba'i bsod nams gang / /
gang zhig mchog tu dkar ba zla 'dra kun / /
kun tu bsdoms pa de yis 'gro ba kun / /
kun mkhyen rdzogs pa'i sangs rgyas myur thob shog /
bdag kyang deng nas skye ba thams cad du / /
rin chen byang chub sems dang mi 'bral zhing / /
rlabs chen kun tu bzang po'i spyod pa la / /
brten nas 'gro ba 'dren pa'i dpal gyur cig /
gnas skabs su yang mgon po zhi ba'i lha'i / /
dri med rnam thar ji bzhin legs bzung nas / /
bstan dang 'gro ba'i don mchog bsgrub pa la / /
mgon po 'jam pa'i dbyangs dang mtshungs par shog /
ces byang chub sems dpa' sems dpa' chen po zhi ba'i lha'i rtogs pa brjod pa padma dkar po'i phreng ba byin rlabs kyi dri bsung 'phro byed ces bya ba 'di ni /
rje btsun dam pa de nyid kyi rnam par thar pa mthong bas /
@# / /
dang ba'i dad pa chen pos nye bar bskul te /
shAkya'i btsun pa blo bzang chos kyi rgyal mtshan zhes bya bas /
na tshod lo bcu drug lon pa'i tshe /
grub pa'i gnas mchog dben sa chos kyi pho brang gi gtsug lag khang du bdag nyid kyis sug bris su bgyis pa'o / / / /
'dis kyang rgyal ba'i bstan pa spyi dang /
khyad par theg pa mchog gi bstan pa dar zhing rgyas la yun ring du gnas par gyur cig / / /
