@# / /
sbyor ba yan lag drug gi khrid zab mo'i dmigs rim gyi lag rjes bzhugs so / /
@# / /
na ma H shri'i kA la ts+k+raM ya /
gzhi dngos po'i gnas tshul /
lam bgrod pa'i rim pa /
'bras bu mngon du byed pa'i tshul dang gsum /
dang po la /
gnas pa rtsa /
g.yo pa rlung /
bkod pa byang chub kyi sems bshad pa'o / /
dang po la rtsa chen drug bshad pa /
rtsa 'khor drug bshad pa'o / /
dang po ni /
ro rkyang dbu ma gsum gyi mar sna rtags kyi rtse dang bshad pa'i sgor zug cing /
lus kyi dbus drang thad sgal tshigs phyogs la cung nye ba na yar gyen du song ste /
thod pa'i 'og nas brgyud de 'ongs pa'i yar sna smin mtshams na yod do / /
de'i lte ba yan gyi dbu ma la /
sgra gcan dang /
gnyis spangs dang /
a wa d+hU tI zer /
kha dog ljang gu nam mkha'i khams pa /
gtso bor rlung 'bab /
g.yas kyi rtsa la ro ma dang /
ra sa nA dang /
nye ma'i rtsa zer /
kha dog dmar po me'i khams pa /
gtso bor khrag 'bab /
g.yon gyi rtsal /
rkyang ma dang /
la la nA dang /
zla ba'i rtsa zer /
kha dog dkar po chu'i khams pa /
gtso bor khu ba 'bab /
lte ba man gyi dbu ma g.yas su 'khyogs te /
rtags kyi rtser zug cing /
de la kun rdar ma dang /
dung can ma dang dus me zer /
kha dog sngon po ye shes kyi khams pa /
gtso bor khu ba 'bab /
g.yon gyi rtsa dbus su 'khyogs te rtags kyi rtser zug cing /
lug ces bya ba kha dog nag po rlung gi khams pa /
gtso bor dri chu 'bab /
g.yas kyi rtsa @# / /
g.yon du 'khyogs te /
bshad pa'i sgor zug cing /
dmar ser zhes bya ba /
kha dog ser po sa'i khams pa gtso bor bshad pa 'bab pa'o / /
rtsa 'khor drug ni /
nor bu'i dbus na rtsa 'khor 'dab ma brgyad pa /
gsang gnas na rtsa 'dab so gnyis pa /
lte bar rtsa 'dab re bzhi pa /
snying gar brgyad pa /
mgrin par so gnyis pa /
dpral bar bcu drug pa /
gtsug tor na rtsa 'dab bzhi pa rnams su yod do / /
d+hU tI'i yar sna mar sna gnyis dang /
rtsa 'khor de rnams kyi dbus ni lus la gnad du bsnun pa yin no / /
ci'i phyir gnad du bsnun pa yin na /
gang du dmigs pa bzung nas gnad du bsnun na ye shes khyad par can skye bas de skad ces bya'o / /
'khor lo gang la yan lag drug gang gis bsnun na /
sor bsam gnyis kyis d+hU tI'i yar sna dang /
srog rtsol rjes dran gnyis kyi lte ba dang /
'dzin pas rtsa 'khor drug ga dang /
ting nge 'dzin gyi d+hU tI'i mar sna nas yar sna la thug gi bar la bsnun no / /
rlung la /
srog 'dzin /
thur sel /
mnyam gnas /
gyen rgyu /
khyab byed /
klu /
rus sbal /
rtsangs pa /
lhas byin /
nor las rgyal te bcu yod cing /
rlung bcu po de las zhag gcig la 'pho chen bcu gnyis yod la /
'pho mtshams su dbu ma nas rlung lnga bcu rtsa drug rkang bcas re rgyu bas /
zhag gcig la dbu ma nas rlung drug brgya don lnga re rgyu'o / /
de rnams skye ba gnas pa dang /
rgyu ba ni snying ga'i rtsa mdud yan gyi dbu ma ni srog 'dzin skye ba dang /
gnas pa'i gnas kyi gtso bo yin la /
rgyu ba ni de yan gyi ro rkyang dbu ma gsum la ci rigs par rgyu'o / /
snying kha'i rtsa mdud man gyi dbu ma ni /
thur sel skye ba dang gnas pa'i gnas kyi gtso bo yin la /
rgyu ba ni de man gyi ro rkyang dbu ma gsum la ci rigs par rgyu'o / /
de bzhin du /
shar dang shar lho'i rtsa 'dab la /
mnyam gnas dang /
rus spal /
lho dang lho nub kyi rtsa 'dab la /
gyen rgyu dang /
rtsangs pa /
byang dang byang shar gyi rtsa 'dab la /
khyab byed dang /
lhas byin /
nub dang nub byang gi rtsa 'dab la /
klu dang /
nor las rgyal ba rnams skye ba dang gnas pa'i gnas kyi gtso bo byed la /
rgyu ba ni yur po che gcig nas 'bab pa'i chu yur phran du mar gyes nas 'bab pa bzhin /
rtsa bcu la rgyu ba'i rlung de rnams mang por gyes te /
rtsa phran rnams la rgyu ba'i tshul gyis lus kyi rtsa thams cad la rgyu ba yin no / /
byang chub kyi sems la /
sad pa bskyed pa'i thig le /
rmi lam bskyed pa'i thig le /
gnyid 'thug bskyed pa'i thig le /
bzhi pa'i gnas skabs bskyed pa'i thig le rnams su yod la /
de yang gtsug tor na sad pa bskyed pa'i sku'i thig le /
mgrin pa na rmi lam bskyed pa'i gsung gi thig le /
snying ga na gnyid 'thug bskyed pa'i thugs kyi thig le /
lte ba na bzhi pa'i gnas skabs bskyed pa'i ye shes kyi thig le yod cing /
slar yang lte ba na sad pa bskyed pa'i lus kyi thig le /
gsang gnas na rmi lam bskyed pa'i ngag gi thig le /
nor bu'i dbus na gnyid 'thug @# / /
bskyed pa'i yid kyi thig le /
nor bu'i rtse na bzhi pa'i gnas skabs bskyed pa'i ye shes kyi thig le yod do / /
de yang lte ba dang nor bu'i rtser bzhi pa'i gnas skabs 'jog pa ni /
khams zhu ba gnas de gnyis su sleb pa na lus kyi gnas gzhan du sleb pa las /
bde ba'i 'gyur ba che ba re /
gzhi dus su pho mo 'dod pa spyod pa na 'byung ba yin la /
de yang de gnyis na bzhi pa'i gnas skabs bskyed pa'i thig le re yod pas yin no / /
sad pa /
rmi lam /
gnyid 'thug gi thig le /
zhes pa ni /
gnyid 'gro dus yas rlung rnams snying ga dang /
mas rlung rnams nor bu'i dbus su 'du /
rmi lam 'od dus yas rlung rnams mgrin pa dang /
mas rlung rnams gsang gnas su 'du /
sad pa'i dus su yas rlung rnams gtsug tor dang /
mas rlung rnams lte bar 'du ba yin no / /
des na gzhi dus nas rang rgyud la yod pa'i chos gcig thabs mkhas kyi lam du blangs pas /
sangs rgyas kyi yon tan bsgyur ba ni mtshan nyid theg pa dang /
rgyud sde 'og ma rnams la med pa'i bla med kyi khyad chos yin pas /
'dir yang /
sad pa /
rmi lam /
gnyid /
bzhi pa'i gnas skabs kyi thig le rnams kyi steng na /
ma dag pa'i yul snang dang /
yul snang cam dang /
smra brjod 'khrul pa dang /
sgra tsam dang /
mi gsal ba dang /
mi rtog pa dang /
'dzag pa dang /
bde ba bskyed pa'i nus pa re yod pas /
ma dag pa'i yul snang dang /
smra brjod 'khrul pa dang /
mi gsal pa dang /
'dzag pa bskyed pa'i nus pa rnams sbyangs nas /
yul snang tsam dang /
sgra tsam dang /
me rtog pa dang /
bde ba bskyed pa'i nus pa rnams lam du byas pas /
rim pa bzhin lam dus su stong gzugs dang /
gzhom du med pa'i sgra dang /
mi rtog ye shes dang /
mi 'gyur ba'i bde bar 'gyur la /
de rnams gong nas gong du khyad zhugs pa las /
sangs rgyas kyi sku gsung thugs rnam pa thams cad pa dang /
ye shes chos kyi skur 'gyur ro / /
dri ma de rnams yan lag drug po gang gi sbyongs na /
sor bsam gnyis dang /
rjes dran gyi phyogs gcig gis sad pa'i thig le'i steng gi dri ma sbyong zhing rigs lam du byed do / /
lam ni /
kha cig /
sor sdud kyi dmigs pa lus kyi smin mtshams kyi phyi rol gyi nam mkha' la 'jog pa mi 'thad de /
rlung dbu mar zhugs gnas thim gsum byas pa las du ba la sogs pa'i rtags rnams 'char dgos la /
lus kyi phyi rol du dmigs pas bzung bas /
dbu mar zhugs gnas thim gsum 'byung ba mi srid pa'i phyir ro / /
de nas sor sdud kyi dmigs pa dbu mar 'dzin dgos te /
ye shes le'u las re ga nag po dri med 'od zer 'phro ba dus kyi rtsal mthong bar 'gyur gyi bar du'o / /
zhes pa'i 'grel chen du /
dus kyi rtsa zhes pa a wa d+hU tI la mthong gi bar du'o / /
zhes pa'i bar dang /
nam mkha' kun nas zhen pa'i sems dang mig ni mi 'dzum rdo rje'i lam du rab tu zhugs pa yis /
zhes pa'i 'grel chen du /
rdo rje'i lam du rab tu zhugs zhes pa 'dir srog dbu ma'i lam du rab tu zhugs pas stong pa kho na las du ba la sogs pa'i mtshan ma rnams mthong ste /
zhes gsungs pa'i phyir ro / /
de @# / /
yang dbu ma'i yar snar bsgom dgos te /
sgrub ler /
bsnyen pa la ni dang po'i rnal 'byor rnam bcu mkha' la 'khor lo can gyis khro bos blta bas so / /
bgegs mthar byed pa'i lta ba bdud rtsis lam du son pa yis kyang nye ba'i sgrub pa yan lag drug ces pa'i 'grel chen dus 'khor lo can gyi lta ba zhes pa gtsug tor can gyi lta ba zhes pas mig mi 'dzum par steng du bltas pas /
mtshan mar 'gyur te zhes dang /
bgegs mthar byed kyi lta ba zhes pa la bgegs mthar byed ni bdud rtsi 'khyil pa yin la /
de'i lta ba ni bdud rtsi'i lam du son pa ste steng du son pa'o / /
zhes dang /
ri gi a ra li'i rgyud las /
mig phyed gyen du ldog nas ni / /
smin ma'i dbus su bsams byas nas /
zhes dang /
paN chen shAkya shrIs /
dbu mar rengs pa'i lta stangs nyid /
ces gsungs pa'i phyir ro / /
de ltar bsgoms pas rlung dbu mar zhugs pa'i rtags sna bug yi rlung shed mtshungs su rgyu /
gnas pa'i rtags sna bug gi rlung rgyu ba chad /
thim pa'i rtags shar lho'i rtsa 'dab la rgyu ba'i rlung rus sbal thim pa'i rtags du ba /
lho nub kyi rtsa 'dab la rgyu ba'i rlung rtsangs pa thim pa'i rtags smig rgyu /
byang shar gyi rtsa 'dab rgyu ba'i rlung lha sbyin thim pa'i rtags mkha' snang /
nub byang gi rtsa 'dab la rgyu ba'i rlung nor las rgyal thim pa'i rtags mar me /
shar gyi rtsa 'dab la rgyu ba'i rlung mnyam gnas thim pa'i rtags 'bar ba /
lho'i rtsa 'dab la rgyu ba'i rlung gyen rgyu thim pa'i rtags zla ba /
byang gi rtsa 'dab la rgyu ba'i rlung khyab byed thim pa'i rtags nyi ma nub kyi rtsa 'dab la rgyu ba'i rlung klu thim pa'i rtags sgra gcan /
steng gi rtsa 'dab la rgyu ba'i rlung srog 'dzin thim pa'i rtags mchog gam glog gi rtsa 'dab la rgyu ba'i rlung thur sel thim pa'i rtags thig le'am re gnag po dri med pa 'od zer lnga 'phro ba'i dbus su nges pa lnga ldan gyi stong gzugs 'char ba yin no / /
nges pa lnga ni /
dus nges pa rtags bcu rdzogs pa'i mjug /
gnas nges pa dbu ma'i nang /
ngo bo nges pa rdul phra rab bsags pa las ma yin par rang gi sems kyi snang ba las grub pa /
sku nges pa bcom ldan 'das dus kyi 'khor lo / /
rnam pa nges pa yab yum zhal sbyor du bzhugs so / /
de nas stong gzugs bsam gtan bsgoms pas /
rim pa bzhin /
du ba /
smig rgyu /
mkha' snang /
mar me 'bar ba /
zla ba sgra can /
nyi ma /
mchog gam /
glog gi snang ba /
thig le'am re nag po /
dri ma med pa'i 'od zer lnga 'pho ba'i dbus su nges pa lnga ldan gyi stong gzugs 'char ro / /
bsam gtan la rtog dpyod dga' bde rtse gcig pa'i yan lag lnga yod /
de yang stong gzugs kyi ngo bo rags par rtog pa /
rtog pa zhib par rtog dpyod pa /
lus shin sbyangs kyis drangs pa'i dbang shes 'khor gyi tshor ba sim pa ni dga' ba /
sems shin sbyangs kyis drangs pa'i yid shes 'khor gyi tshor ba sim pa ni bde ba /
rang gi sems dang stong gzugs ngo bo gcig pa la rtse gcig tu gnas pa ni rtse gcig pa'i yan lag yin no / /
de nas srog rtsol bsgoms pas du ba nas stong gzugs kyi bar sdar bzhin /
de'i tshe byang sems zhu ba gtsug tor nas @# / /
dpral bar slebs pa na dga' ba /
de nas snying gar slebs pa na mchog dga' /
de na gsang gnas su slebs pa na khyad dga' /
de nas nor bu'i rtser slebs pa na lhan cig skyes pa'i dga' ba 'byung zhing /
de dang stong gzugs ngo bo dbyer med du bsgom /
slar yang nor bu nas lta bar slebs pa na dga' ba /
snying gar slebs pa na mchog dga' /
dpral bar slebs pa na khyad dga' /
gtsug tor du slebs pa na lhan cig skyes pa'i dga' ba 'byung zhing /
de dang stong gzugs ngo bo dbyer med du bsgom par bya'o / /
de nas srog thur gnyis dang /
rang gi sems stong gzugs bzhi ngo bo dbyer med du byas nas spyir rtsa 'khor drug ga dang /
khyad par du lte bar 'dzin pa bsgom pas du ba smig rgyu nas stong gzugs kyi bar sngar bzhin 'char /
dga' bzhi lugs 'byung lugs bzlog sngar bzhin lhan skyes kyi dus su stong gzugs kyi ngo bor bsgom par bya'o / /
de nas rjes dran bsgom pa'i rnal 'byor pa la dbang po rtul 'bring rno gsum yod pa'i dbang po rtul po las rgya dang snyoms par 'jug bzhin pa'i ngang nas yid ngo'i stong gzugs yab yum snyoms 'jug byed /
'bring pos ye rgyu dang snyoms pa 'jug bzhin pa'i ngang nas yid ngo'i stong gzugs yab yum snyoms 'jug byed /
rnan pos las dang ye shes kyi phyag rgya la mi ltos par yid ngo'i stong gzugs yab yum snyoms 'jug byas la /
du ba nas 'od zer lnga 'phro ba'i bar sngar bzhin /
de'i dbus su nges pa lnga ldan gyi stong gzugs dngos gnas la 'char ro / /
de ni bsdus rgyud pa gzhan gyi lus kyi dod yin la /
de'i ba spu'i bu ga'i 'od zer gyis 'jig rten gyi khams brgya snang bar byed do / /
rjes dran mthar phyin pa'i rnal 'byor pa de la yang /
dbang po rtul 'bring rno gsum yod pa'i rtul po las rgya dang snyoms par 'jug bzhin pa'i ngang nas stong gzugs yab yum dngos gnas la snyoms 'jug byed /
'bring pos ye rgya dang snyoms par 'jug bzhin pa'i ngang nas stong gzugs yab yum dngos gnas la snyoms 'jug byed /
rnon pos las dang ye shes kyi phyag rgya la ma ltos par stong gzugs yab yum dngos gnas la snyoms 'jug byas pas khams dkar po gyen du song zhing /
dmar po thur du babs pa d+hU tI'i yar sna mar sna mi 'gyur bar gnas pa la ting nge 'dzin 'jog pa yin no / /
ting nge 'dzin de la so skye dang 'phags pa'i sa gnyis yod pa'i dang po la /
khams dkar dmar brtsegs pa stong brgyad brgya /
mi 'gyur ba'i bde ba dang stong gzugs ngo bo gcig pa brgyad brgya /
nyon sgrib mngon gyur mgo gnon pa'i gnyen po bar chad med la ma stong brgyad brgya /
mngon gyur mag mnon pa'i rnam grol lam stong brgyad brgya /
las rlung 'gags pa stong brgyad brgya /
bem po'i khams zad pa stong brgyad de brgya rnams mnyam gzhag tu 'byung zhing /
rjes thob tu mi 'gyur ba'i bde bas nges ngor stong nyid nges pa dang /
snang ngor 'jig rten gyi khams brgya snang bar byed do / /
'phags pa la /
sa dang po rab tu dga' ba /
gnyis pa dri ma med pa /
gsum pa 'od 'phro ba /
bzhi pa 'od byed pa /
lnga @# / /
pa sbyangs dka' ba /
drug pa mngon du gyur pa /
bdun pa ring du song ba /
brgyad pa mi g.yo ba /
dgu pa legs pa'i blo gros /
bcu pa chos kyi sprin te /
bcu yod la khyad par ba gcig dang gnyis yod do / /
sa dang po rab tu dga' ba la khams dkar dmar brtsegs pa stong brgyad brgya /
mi 'gyur ba'i bde bas stong nyid mngon sum du gsar du rtogs pa dang /
stong gzugs ngo bo gcig pa brgyad brgya /
nyon sgrib kyi dngos gnyan bar chad med lam stong brgyad brgya /
nyon sgrib spangs pa'i rnam brol lam stong brgyad brgya /
las rlung 'gags pa stong brgyad brgya /
bem po'i khams zad pa stong brgyad brgya rnams gzhag tu 'byung zhing /
rjes thob tu mi 'gyur ba'i bde bas nges dor stong nyid nges pa dang /
snang ngor 'jig rten gyi khams nyis brgya snang ba 'byung ngo / /
sa gnyis pa dri ma med pa la yang khams dkar dmar brtsags pas stong brgyad brgya /
mi 'gyur ba'i bde bas stong nyid mngon sum du rtogs pa dang /
stong gzugs ngo bo gcig pa stong brgyad brgya /
rang gi ngos skal gyi shes sgrib kyi dngos gnyen bar chad med lam stong brgyad brgya /
ngos skal gyi shes sgrib spangs pa'i rnam grol lam stong brgyad brgya /
las rlung 'gags pa stong brgyad brgya /
bems po'i khams zad pa stong brgyad brgya rnams mnyam gzhag tu 'byung zhing /
rjes thob tu mi 'gyur ba'i bde bas nges ngor stong nyid nges pa dang /
snang ngor 'jig rten gyi khams brgya snang pa rnams 'byung ngo / /
de bzhin du sa bzhi pa nas bcu pa'i bar du 'byung zhing /
bcu pa khyad bar ba la khams dkar dmar brtsegs pa stong brgyad brgya /
mi 'gyur ba'i bde bas stong nyid mngon sum du rtogs pa dang stong gzugs ngo bo gcig pa stong brgyad brgya /
shes sgrib kyi dngos gnyen bar chad med lam stong brgyad brgya /
shes sgrib spangs pa'i rnam grol lam stong brgyad brgya /
las rlung 'gags pa stong brgyad brgya /
bem po'i khams zad pa stong brgyad brgya rnams 'byung zhing /
de'i tshe stong nyid mngon sum du rtogs pa'i mi 'gyur ba'i bde bas shes bya thams cad mngon sum du cig car rtogs pa dang /
stong gzugs longs spyod rdzogs pa'i skur gyur ba dang /
shes sgrib ma lus par spangs pa dang /
gdul bya las dag la sprul sku bye ba ther 'bum ston pa rnams dus mnyam du 'byung ba yin no / /
de 'dra ba'i chos gzugs tshogs pa'i sku'i rgyur rjes dran gyi yan lag 'gro dgos /
de'i rgyur 'dzin pa /
de'i rgyur bsam gtan /
de'i rgyur sor sdud kyi yan lag 'gro dgos /
de'i rgyur bskyed rim phra rags mthar phyin pa 'gro dgos /
de'i rgyur dbang mtshan nyid tshang ba thob ste dam tshig sdom pa tshul bzhin du 'gro dgos /
de'i rgyur smon sems dang mjug sdom blangs te /
rgyal sras kyi spyod pa rlabs po che la slob pa'i skyes bu chen po'i lam 'gro dgos /
de'i rgyur 'khor ba'i sdug bsngal gyi nyes dmigs mthong ste thar pa la don gnyer gyis bslab pa gsum la tshul bzhin du slob pa'i skyes bu 'bring gi lam 'gor dgos /
de'i rgyur 'chi ba mi rtag pa dang /
ngan song gsum gyi nyes dmigs mthong ste /
dkon mchog @# / /
gsum la skyabs su 'gro ba dang /
las 'bras la yid ches kyi dad pa skye ba /
mi dge bcu spong gi skyes bu chung ngu'i lam 'gro dgos /
de'i rgyur dal 'byor don che rnyed dka' bsams pa 'gro dgos /
de'i rgyur lam gyi rtsa ba bshes gnyen tshul bzhin du bsten pa 'gro dgos pa yin no / /
dmigs pa'i zhib cha rnams shes dgos pa yod lags so / /
-i thi /
dge'o / /
sbyor drug khrid kyi dmigs rim lag rjes 'di / /
blo bzang grags pa'i zhal shes snyan brgyud yin / /
srog pas gces bzung snod min gsang ba gces / /
rtse gcig sgrubs dang sangs rgyas lag mthil yod / /
mang+ga laM / / / /

