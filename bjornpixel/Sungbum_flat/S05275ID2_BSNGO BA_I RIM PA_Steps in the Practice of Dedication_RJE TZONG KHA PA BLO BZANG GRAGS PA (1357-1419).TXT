! / /
phyogs bcu na bzhugs pa'i sangs rgyas dang byang chub sems dpa' thams cad sbyin pa'i bdag po 'khor dang bcas pa rnams la dgongs su gsol / /
sbyin pa las byung ba'i dge @# / /
ba'i rtsa ba rgya chen po 'dis mtshon byed du byas nas rang gzhan gyis 'das ma 'ongs da ltar dus gsum du bsags pa'i dge ba'i rtsa ba rnams kyi mthu la brten nas / /
bla ma dam pa bde bar gshegs pa rnams kyi thugs kyi dgongs pa khyad par can gong nas gong du yongs su rdzogs par gyur cig /
phan bde ma lus pa'i rtsa ba sangs rgyas bcom ldan 'das kyi bstan pa rin po che phyogs thams cad du dar zhing rgyas par gyur cig /
bstan pa rin po che bshad pa dang sgrub pa'i sgo nas 'dzin pa'i dam pa thams cad sku khams bzang zhing sku tshe ring bar gyur cig /
de dag gi rnam par dkar ba'i 'phrin las phyogs thams cad du dar zhing rgyas par gyur cig /
dge 'dun gyi chos spyod bcu'i sgrub pa 'phel zhing rgyas par gyur cig /
de'i byin rlabs dang thugs rje la brten nas sbyin pa'i bdag po'i thar pa dang thams cad mkhyen pa sgrub pa'i 'gal rkyen bar du gcod pa thams cad nye bar zhi bar gyur cig /
mthun pa'i rkyen tshe dang dpal dang 'byor pa dang bsod nams thams cad zla ba yar gyi ngo bzhin du gong nas gong du 'phel zhing rgyas par gyur cig /
gzhan yang dge ba'i rtsa ba 'di dag gi mthu la brten nas /
bdag cag rnams kyis deng nas bzung ste sangs ma rgyas kyi tshe rabs thams cad du rgyal ba rnams kyi dam pa'i chos ma lus pa rgyal ba'i dgongs pa ji lta ba bzhin du 'dzin nus par gyur cig /
de la gegs kyi rnam pa skad cig kyang mi 'byung bar gyur cig /
mthun pa'i rkyen dge ba'i bshes gnyen la brten pa dang gnas dang grogs dang tshe dang 'tsho ba'i yo byad rgyal bas gnang ba thams cad gtugs pa med par bde blag tu 'grub par gyur cig /
de dag gi 'gal rkyen sel zhing mthun rkyen sgrub pa la /
sngon sangs rgyas mthong ba /
dam pa'i chos thos pa /
'phags pa'i dge 'dun la brten pa /
bstan pa dang 'khor rnam bzhi skyong bar zhal gyis bzhes pa'i srung ma dam tshig can rnams kyis skad cig kyang g.yel ba med par grogs mdzad par gyur cig /
phyogs bcu na bzhugs pa'i sangs rgyas dang byang chub sems dpa' thams cad bdag ming 'di zhes bgyi ba la dgongs su gsol / /
tshe dang ldan pa ming 'di zhes bgyi ba gzhi gsum gyis bsdus pa'i dge ba'i rtsa ba 'di rnams kyi mthu la brten nas / /
nam mkha' dang mnyam pa'i sems can thams cad kyi don du sangs rgyas kyi go 'phang rin po che thob par gyur cig /
de ma thob pa'i tshe rabs thams cad du yang rigs mtho ba dang gzugs bzang ba rnams kyi nang nas mchog tu gyur cig /
tshe ring ba dang nad med pa rnams kyi nang nas mchog tu gyur cig /
'byor pa dang dbang phyug che ba rnams kyi nang nas mchog tu gyur cig /
shes rab che ba dang dad pa che ba rnams kyi nang nas mchog tu gyur cig /
mang du thos pa dang tshul khrims srung ba rnams kyi nang nas mchog tu gyur cig /
gtong ba la dga' ba dang ngo tsha shes shing @# / /
khrel yod pa rnams kyi nang nas mchog tu gyur cig /
gzhan yang dge ba'i rtsa ba 'di dag gi mthu la brten nas /
'jig rten gyi khams thams cad du chang chu dus su phebs par gyur cig /
lo tog rtag tu legs par gyur cig /
mi nad dang phyugs nad thams cad rgyun chad par gyur cig /
dus kyi 'khrug pa thams cad nye bar zhi bar gyur cig /
sems can gdug rtsub can gyi bsam sbyor ngan pa thams cad nye bar zhi bar gyur cig /
sems can thams cad phan tshun pha ma ltar byams pa la gnas par gyur cig /
sems can thams cad rang rang gi rdzas dang longs spyod dang dbang phyug dag gis chog shes par gyur cig /
sems can thams cad bdud kyi zhags pa las yongs su thar bar gyur cig /
sems can thams cad bde dang ldan gyur cig /
ngan 'gro thams cad rtag tu stongs par shog /
byang chub sems dpa' gang dag su bzhugs pa /
de dag kun gyi smon lam 'grub gyur cig /
rgyal ba'i dkyil 'khor bzang zhing dga' ba der / /
zhes sogs bya /
zhes pa blo bzang grags pa'i dpal gyis sbyar ba'o / /
! / /
phyogs bcu na bzhugs pa'i sangs rgyas dang byang chub sems dpa' thams cad tshe las 'das pa ming 'di zhes bgyi ba la dgongs su gsol / /
tshe las 'das pa ming 'di zhes bgyi bas 'khor ba thog ma med pa nas sbyin pa btang ba dang /
tshul khrims bsrungs ba dang /
ting nge 'dzin bsgoms pa la sogs pa'i dge ba'i rtsa ba dpag tu med pa bgyis pa dang /
bgyid du stsal ba dang /
gzhan gyis bgyis pa la rjes su yi rang bgyis pa dang /
gzhan yang 'brel pa shul na mchis pa rnams kyis /
dus las 'das pa'i phyir du bla ma dang dkon mchog la mchod pa phul ba dang /
dge 'dun la bsnyen cing bkur ba dbul po la sbyin pa gtong ba bgyis pa dang /
gzungs sngags kyi bzlas brjod bgyis pa /
gsung rab bsgrags pa /
dkyil 'khor du bcug cing dbang bskur te /
sdig sbyong bgyis pa sogs kyi dge ba'i rtsa ba rnams kyi mthu la brten nas dus las 'das pa ming 'di zhes bgyi ba /
gal te las kyi dbang gis 'gro ba rigs drug gang du skyes sam skye bar 'gyur ba'i mi las can zhig yin na'ang /
dge ba'i rtsa ba 'di dag thams cad de'i rjes su 'brangs shing /
rjes su zhugs par gyur cig /
rjes su zhugs nas kyang rigs drug so so'i sdug bsngal las thar nas myur du mngon par rdzogs par 'tshang rgya bar gyur cig /
ces gsungs la /
de lta bu ma thob pa'i tshe rabs thams cad du lus kyi rten dal ba phun sum tshogs pa thob par gyur cig /
de yang mtho ris kyi yon tan bdun dang ldan par gyur cig /
'phags pa'i ner bdun dang ldan par gyur cig /
gzhan yang tshe rabs thams cad du sangs rgyas mthong ba dang mi 'bral bar gyur cig /
dam pa'i chos nyan pa dang mi 'bral bar gyur cig /
'phags pa'i dge 'dun la bsnyen bkur byed pa dang mi 'bral bar gyur cig /
gzhan @# / /
yang tshe rabs thams cad du rnam par smin pa la mi re ba'i sbyin pa gtong bar gyur cig /
srid phyir skye ba la 'dun ba dang bral ba'i tshul khrims srung bar gyur cig /
sems can la zhe 'gras pa med pa'i bzod pa sgom par gyur cig /
dge ba'i rtsa ba thams cad myur du sdud pa'i brtson 'grus rtsom par gyur cig /
gzugs med pa'i khams rnam par bsal ba'i ting nge 'dzin la snyoms par 'jug par gyur cig /
thabs snying rje chen po dang ma bral ba'i shes rab kyi pha rol tu phyin pa'i don rtogs shing khong du chud par gyur cig /
dus las 'das pa ming 'di zhes bgyi ba rgyal ba'i dkyil 'khor bzang zhing dga' ba der / /
zhes bsngo ba ni gong 'og 'brel bsgrigs nas gnas skabs dang bstun nas mdzad par zhu /
zhes pa blo bzang grags pa'i dpal gyis sbyar ba dge /
