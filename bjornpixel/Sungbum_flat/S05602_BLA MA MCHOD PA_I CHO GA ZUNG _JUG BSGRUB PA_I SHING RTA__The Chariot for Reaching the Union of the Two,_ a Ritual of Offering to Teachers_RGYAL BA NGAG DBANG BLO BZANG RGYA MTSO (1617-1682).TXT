! / /
dza ma ka sA d+ha na sya ra tha nA mo gu ru pU dza nA na m+bi d+hi b+bi ha ra ti sma / /
@# / /
bla ma mchod pa'i cho gzung 'jug bsgrub pa'i shing rta zhes bya ba bzhugs so /
mang+ga laM / /
@## / /
swa sti pra dza b+h+yaH sa nA dA dza yan+tu /
legs byas rin chen bye ba'i gter gyur ye shes dbu ba'i do shal can / /
sku gsum go 'phang rlabs phreng stsol la nam yang yol ba med pa yi / /
rgyal ba rgya mtsho'i bdag nyid gcig pu rdo rje slob dpon zhabs pad zung / /
gtsug gi rgyan du 'bral med bsten no dngos grub ma lus char ltar phob / /
blo gros yangs pa'i dga' tshal gsar pa las / /
mkhas btsun bzang po'i dpag bsam yongs 'du'i ljon / /
grags snyan lo 'bras dud pa'i rkang 'thung dbang / /
bslu med 'dren pa khyod ni gtan gyi skyabs / /
rgyal kun yab gcig zur phud lnga pa gang / /
bshes gnyen dam par bstan la nges rnyed phyir / /
sangs rgyas rnams kyang gang gi skur tshang bas / /
khyod nyid mchod pa dngos grub kun gyi gzhi / /
'on kyang sngon rabs dam pa'i gsung sgros dag /
cung zad rgyas bsdus tsam gyis bsgyur ba la / /
sbyar byang bkod min sngon med legs bshad kyi / /
rjod byed tshig gi snyan 'gyur ldan pa'i steng / /
don bzang rgyud sde'i dgongs pa ma 'phyugs par / /
rdo rje'i slob dpon tshul bzhin dgyes bskyed pa'i / /
zung 'jug bsgrub pa'i @## / /
shing rta chen po 'di / /
kho bos legs bshad do rang 'dren no kye / /
bsod nams zhing gi mchog gyur pa / /
rtsa brgyud bla ma mchod 'dod pa'i / /
blo dang rnam dpyod brtson pa can / /
bzang po'i skal ba ldan rnams kyis / /
thog mar gnas khang chags chag gdab / /
dkon mchog spyi yi rten rnams dang / /
khyad par lam rim brgyud pa sogs / /
zhwa ser cod pan 'dzin rnams kyi / /
dbang khrid rgyab rten lung man ngag /
mdo rgyud bshad srol stsol mdzad pa'i / /
bla brgyud bris 'bur rab gnas can / /
bkod pas khyad par mdzes ba bstar / /
mdun du chu bzhi nyer spyod lnga / /
bkra shis rtags rdzas rin chen bdun / /
bza' dang bca' ba btung ba'i tshogs / /
bltams byed rin chen mdzes pa'i snod / /
maN+Dal sna tshogs rol mo dang / /
gzhan yang steng 'og phyogs mdzes pa'i / /
phan gdugs rgyal mtshan bla bre sogs / /
ci 'byor 'bad ba chen pos bsham / /
sla chos ser snas nyer bcings pa'i / /
ngan ngon mchod pa'i than sprin la / /
dngos grub char chen 'babs 'dod pa'i / /
gsol 'debs dgun gyi 'brug sgra bzhin / /
de phyir rang nyid legs 'dod rnams / /
bcam bu g.yo sgyu'i zol spangs nas / /
bsod nams tshogs chen gru gzings las / /
don gnyis nor bu'i gling du bgrod / /
thog mar skyabs 'gro sems bskyed dang / /
tshad med bzhi bsgom sngon btang nas / /
phyi nang gsang mchod bla med bzhin / /
byin brlabs dngos gzhi 'di ltar ro / /
! rmad byung 'khor 'das brtan g.yo'i chos ma lus / /
kun rdzob sems kyi 'khrul ngor btags tsam las / /
gdod nas rang bzhin dag pa dbu ma'i lam / /
snang stor zung 'jug bde ba chen po'i ngar / /
mdun gyi mkha' dbyings sra khregs rdo rje'i gur / /
bdud dpung sreg pa'i ye shes me dbung nang / /
phun tshogs rin chen lnga las legs grub pa'i / /
yid 'phrog lta na sdug pa'i gzhal med khar / /
phyi nang ma lus kun bzang mchod pa'i tshogs / /
dbyar gyi char sprin lta bur 'khrigs pa'i dbus / /
gnyis 'thung gdong lnga'i dbang po rta mchog dang / /
rma bya nam mkha' lding gis legs steg pa'i / /
grangs med rin chen las grub khri ster du| |'ja' chon ltar bkra dar zab brtsegs pa'i stan / /
sna tshogs padma rgyas pa'i ze'u 'bru'i rtser / /
thabs shes nyi zla'i dkyil 'khor lte bar ni / /
skyabs gnas kun 'dus rtsa ba'i bla ma mchog /
rnam pa chos kyi rgyal po tsong kha pa / /
sku mdog dkar la dmar ba'i mdangs 'od can / /
phyag gnyis thugs kar chos 'chad phyag rgya yis / /
'jam mnyen ut+pal yu ba nas 'dzin pa / /
snyan gyi thang kar 'dab ma rgyas pa'i steng / /
shes rab ral gri glegs bam rnam par mdzes / /
@# / /
zhabs gnyis mi phyed rdo rje'i skyil krung can / /
mthong bas rnam grol mtshan dpe ldan pa'i sku / /
thos pas srid zhi'i 'jigs skyob tshangs pa'i gsung / /
dran bas bde chen la sbyor kun mkhyen thugs / /
khyab bdag 'khor lo'i mgon po bla ma yis / /
gnas gsum oM dkar AH dmar hUM mthing kha / /
me long dangs pa'i gzugs brnyan ltar shar ba'i / /
hUM las 'od 'phros zab mo lta ba dang / /
rgya chen spyod pa nyams len byin rlabs brgyud / /
mdor na mdo sngags chos tshul kun ston pa'i / /
rtsa brgyud bla ma yi dam dkyil 'khor lha / /
dpa' bo mkha' 'gro dam can bsrung ma sogs / /
skyabs gnas ma lus badzra sa mA dzaH mkha' khyab don dam dag pa chos kyi dbyings / /
sna tshogs sprul ba'i dbang po'i gzhu ris can / /
brjod bral sgyu 'phrul dra pa'i gar mkhan ma / /
khyab bdag 'khor lo'i dbang phyug gnas 'dir gshegs / /
gsang gsum shel dkar dri bral me long la / /
mchog gsum dam pa'i snang brnyan kun 'char bas / /
dngos grub gzigs mor mtshar ba'i byed po mchog /
kun 'dus rdo rje slob dpon 'dir gshegs shig /
mi phyed dang pa'i shing rta chen po yis / /
ye shes 'khor lo'i lha tshogs yid bzhin nor / /
'gro ba'i bsod nams rgyal mtshan rtser 'god phyir / /
gnas 'dir spyan 'dren thogs med da tshur byon oM mU yair+m+ma la sya gu ru bud+d+ha bo d+hi sa twas pA ri wa ra dzaH hUM baM hoH mtho brtsegs khrom tshogs nor bu lugs / /
rang rang mos pa dang sbyar nas /
yul der bsod nams tshogs gsog pa'i / /
yan lag bdun las thog ma'i phyag /
grangs med dkyil 'khor bye ba'i gling bzhi la / /
khyab bdag rigs kyi gser sbyangs 'khor lo yis / /
dam pa'i chos kyi srid la dbang sgyur ba'i / /
dpal ldan bla ma dam par phyag 'tshal lo / /
mtshan bzang bcu drug cha shas yongs rdzogs pas / /
mthong na mi mthun med pa'i bshes gnyen gzugs / /
'gro kun thar bar 'khrid pa'i sa mkhan du / /
mes bos sprul zhes 'gro la ngom pa 'dra / /
ji lta ji snyed shes bya'i gnas lugs kyi / /
rtse dga' khang nas rgod pa'i mkhyen pa'i spyan / /
dkyus ring gsung rab rgya mtshor 'jug ba'i rdzas / /
thams cad gzigs pa'i dbang por lhun gyis grub / /
byams ldan mchu sgros ut+pal dmar po'i 'dag /
'gro la rjes su chags pa'i 'dzum rlabs kyis / /
phan bde'i mgron rnams ring nas 'gugs pa la / /
lung rtogs chos kyi sgo 'phar phye ba bzhin / /
srid pa brgal dka'i chu mtshor bying ba'i 'gro / /
skad cig rdo rje 'dzin pa'i sa chen por / /
grangs ring bgrod dkar smra ba'i dngul chu'i thigs / /
rigs pa'i sor mos bcad tshe 'jigs snyam byed / /
dri med sdom gsum lus stobs rab tu rgyas / /
rlabs chen spyod pa'i gser sbyangs dra bas mdzes / /
smin grol mtshon cha'i 'khor los bdud sde'i g.yul / /
pham mdzad bshes gnyen sa srung dbang po che / /
'khor 'das chos kyi legs pa'i lam yangs por / /
'bad med bde bar 'khrid pa'i sa mkhan mchog /
dngos dang brgyud pa'i bla ma'i tshogs rnams la / /
rtse gcig dang ba'i yid kyis phyag 'tshal lo / /
mchod pa'i nang tshan maN+Dal n-i /
phun tshogs khod snyoms lta na sdug pa'i zhing / /
phun tshogs rin chen las grub dbyig 'dzin steng / /
@# / /
phun tshogs shel dkar dbang sngon pad rAg dang / /
phun tshogs gser sbyangs las grub ri rab rtser / /
'chi med bdag po'i khang bzang nyams dga' ba / /
srid pa'i 'byong pa ma lus bsdus pa bzhin / /
bang rim bzhi'i steng legs bris grong khyer ni / /
bkod pa rgya mtsho'i dge mtshan tshar du mngar / /
dge bcu'i yon tan tshang ba yul gyi ljongs / /
phyogs mtshams 'gyur med gling bzhi gling phran brgyad / /
gser ri bdun sogs grangs med sa 'dzin rnams / /
byed pos ma bskrun spel legs phreng bar bsgrigs / /
rol mtsho bdun dang chu gter chen po yi / /
'dzum rlabs dga' ston bsu ba'i cho ga mkhan / /
rgyal srid sna bdun bum bzang 'dod 'jo'i ba / /
dpag bsam shing dang nyi ma zla bzung / /
lha mi'i dpal 'byor /
longs spyod phun tshogs rnams / /
skyabs gnas kun 'dus drug pa rdo rje 'chang / /
bshes gnyen gzugs su rnam rol dngos brgyud kyi / /
dpal ldan bla ma rnams la dbul bar bgyi / /
mchod pa'i nang tshan chu bzhi ni /
gnam sngon bzhun mar 'khyil 'dra'i dal 'gro'i rgyun / /
mu tig ltar dkar dbu ba'i 'dzum phreng can / /
dri bzang ngad ldan yol med rlabs phreng g.yo / /
rin chen snad du gtams pa'i mchod yon 'di / /
rgyal ba kun dngos dpal ldan bla ma la / /
dngos bshams yid kyis sprul nas legs 'bul gyi / /
brtse chen thugs rje chen pos rab bzhes ta / /
dngos grub rnam gnyis bka' drin stsal du gsol / /
oM mu ler+m+ma la sya gu ru bud+d+ha bo d+his twas pA ri wA ra argaM pra tIts+tsha ye swA hA /
zhabs bsil zhal bsil bsang gtor rnams / /
mchod yon gnas 'jug bda tyaM dang / /
any+tsa mA naM khro k+ShA NAM / /
rigs dpyad nyer spyod rol mo ni / /
pad dkar ku mud u dumwA ra sogs / /
'ja' tshon ltar bkra chu skyes sna tshogs pa / /
skyabs gsum kun 'dus rtsa brgyud bla ma la / /
gus pas 'bul lo brtsebs bzhes su gsol / /
i daM tshab tu buSh+pe te / /
oM ja dka'i bar kun sbyor / /
dri zhim ngad kyis phyogs bral 'khor lo kun / /
rab 'gengs bdug spos chu 'dzin ltar 'khrigs pa / /
lhag ma'i tshig rkang nyis 'dab 'di / /
'og ma kun la shes par bya / /
d+hU pe| rmongs pa'i mun tshogs sel ba snang ba'i gter / /
nyi zla nor bu'i 'od ldan sgron me'i tshogs / /
x x A lo ke /
sna tshogs sman gyi bcud ldan bdud rtsi'i rgyun / /
rba rlabs chal chil g.yo ba'i dri chab 'di / /
x x gan+d+he /
ro brgya'i zas kyi bcud kun ma lus pa / /
gcig tu bsdus pa'i bshos bzang dam pa 'di / /
x x nai wi tya /
sil snyan rdza rnga pi wang gling bu sogs / /
snyan tshig glu dbyangs rol mor bcas ba'i tshogs / /
x x shap+ta /
'dod yon sna lngas mchod 'dod na / /
sked phra lus ldem 'dren byed yon por lta / /
rab mdzes bar sgyur gzugs kyi mchod pa'i tshogs / /
x x rU pa ka ma gu na pU dze ti AH hUM /
ka ma gu na 'dod yon lnga'i / /
khyad chos yin gyis pu dze man / /
'di nas e rdo dka'i bar / /
kun gyi mjug la 'dogs par bya / /
grangs med tshig gi nyams ldan rgyud mang las / /
snyan 'gyur glur len sgra yi mchod pa'i tshogs / /
x x shap+ta /
sprul gyi snying po'i dpal la 'gran bzod pa'i / /
mngar ba'i dad ldan dri yi mchod pa'i tshogs / /
x x d+hU pe /
skabs gsum dbang pos longs su nyer spyor pa'i / /
bdud rtsi-I spun zla ro li mchod pa'i tshogs @# / /
x x ras /
legs bris rnams kyi gos zung dar zab sogs / /
pad 'dab ltar 'jam reg bya'i mchod pa'i tshogs / /
x x spra r+sha /
long yod rgyas par spro 'dor na / /
rig ma bcu drug mchod pa ni / /
mdzes sdug lha mo rdo rje'i waM mas / /
rgyud mang stong dang ldan pa'i sgra sgrog pa / /
x x wI ni /
mdzes sdug lha mo rdo rje gling bu mas / /
phul byung rna ba'i bcud du 'bud pa'i sgra / /
x x waM she /
mdzes sdug lha mo rdo rje rja rnga mas / /
snyan brjid dbyug gus bsnun pa'i dun+d+hU bi / /
x x mr-i taM gi /
mdzes sdug lha mo rdo rje rnga zlum mas / /
dbyar gyi 'brug stong lta bur bskul ba'i sgra / /
x x mu ran dze /
mdzes sdug lha mo rdo rje bzhad pa mas / /
kun dga' khong nas rgod pa'i 'dzum gyi rlabs / /
x x hA si ta /
mdzes sdug lha mo rdo rje sgeg mo mas / /
yid 'phrog phra ldem lus kyi rnam 'gyur tshogs / /
x x lA sya /
mdzes sdug lha mo rdo rje glu len mas / /
mgrin pa'i dril chung 'khrol ba'i 'gyur khugs dbyangs / /
x x gI ti /
mdzes sdug lha mo rdo rje gar mkhan mas / /
grangs med sgyu 'phrul dra ba'i rnam rol dag /
x x nirti /
mdzes sdug lha mo rdo rje me tog mas / /
bsil ma'i chu skyes phreng mdzes bstar ba 'di / /
x x puSh+pe /
mdzes sdug lha mo rdo rje bdug spos mas| /
char sprin ltar 'khrigs dri bsung 'thul ba 'di / /
x x d+hU pe /
mdzes sdug lha mo rdo rje mar me mas / /
nyi zla lta bu'i snang bsal sbar ba 'di / /
x x A lo ke /
mdzas sdug lha mo rdo rje dri chab mas / /
bzang po'i sman mchog chu yi byug ba 'di / /
x x gan+d+he /
mdzes sdug lha mo gzugs kyi rdo rje mas / /
gzigs mor tshar du dngar ba'i snang brnyan tshogs / /
x x rU pa /
mdzes sdug lha mo ro yi rdo rje mas / /
bdud rtsi'i dpal ldan g.yos su byas pa'i zas / /
x x ras /
mdzes sdug lha mo rdo rje reg bya mas / /
'jam gnyen lha rdzas gos su byas pa 'di / /
x x sprar+sha /
mdzes sdug lha mo chos dbyings rdo rje mas / /
chos khams las bskyed bla med bde chen 'di / /
x x d+harma d+hA tu /
rin chen sna bdun gyis mchod pa / /
phun tshogs gling bzhi'i dpal la dbang byed pa'i / /
thogs med rtsibs stong gser gyi 'khor lo 'di / /
x x tsakra rat+na /
phul byung 'dong pa'i re ba ma lus pa / /
skong byed nor bu dbang gi rgyal po 'di / /
x x ma Ni rat+na /
zag med bde ba'i mchod sbyin ster mkhas pa'i / /
mdzes sdug yid 'ong btsun mo dam pa 'di / /
x x sti rat+na /
byams brtse'i stobs kyis dbyig 'dzin ma lus pa / /
bde bar skyong ba'i nus ldan blon po 'di / /
x x pu ru Sha rat+na /
kai la sha yi sa 'dzin dbang po la / /
rin chen rgyan gyis spras 'dra'i glang po 'di / /
x x hasti rat+na /
rlung gi shugs 'chang stong gsum skad cig la / /
thogs med nyul ba'i cang shes rta mchog 'di / /
x x a shwa rat+na /
rA ma Na ltar dpa' 'dzangs rtul phod pa'i / /
phyogs las rnam par rgyal ba'i dmag dpon 'di / /
x x khaD+ga rat+na /
bkra shis rtags brgyad kyis mchod pa / /
dge tshogs nor bu'i yu bas rab bteg pa'i / /
nyon mongs tsha gdung sel ba'i gdugs dkar 'di / /
x x tsha tra mang+ga la /
'dzam bu chu bo'i gser sbyangs las grub pa'i / /
phan bde'i nyal 'gro'i klung la brten pa'i nya / /
x x mat+sa mang+ga la /
bkra shis ri mo g.yas su rab 'khyil ba'i / /
snyan pa phyogs bcur sgrog pa'i dung @# / /
dkar 'di / /
x x shaMSha mang+ga la /
nyes pa'i 'dam gyi dri bral byang grol gyi / /
'dab ma rnam par rgyas pa'i padma dkar / /
x x padma mang+ga la /
phun tshogs zang pa med pa'i 'dod dgu'i gter / /
rin chen las grub bum pa bzang po 'di / /
x x ka la sha mang+ga la /
mig gi gzigs mor mtshar ba'i ri mo mchog /
yongs su smin pa'i dpal gyi be'u 'di / /
x x shrI bat+sa mang+ga la /
thar pa mchog gi khang bzang dam pa'i rtser / /
zung 'jug rgyal mtshan rnam pad bsgreng ba 'di / /
x x d+h+ra dza mang+ga la /
rdzogs ldan mgron du 'gugs byed su war+Na'i / /
ma smad 'khor lo rtsir sa stong mu khyud can / /
x x tsakra mang+ga la /
bkra shis rdzas brgyad kyis mchod pa / /
ji lta ji snyed chos kyi gzugs brnyan kun / /
ma 'dres gsal bar 'char ba'i me lod 'di / /
x x A dar+sha mang+ga la /
dug gsum nyon mongs ma lus sel byed pa'i / /
snying po mchog gyur sman bzang g+hi haM 'di / /
x x go ro tsa na mang+ga la /
zla ba bzhun ma snod du 'khyil 'dra ba'i / /
rab dkar bcud kyi snying por gyur pa'i zho / /
x x da d+hi mang+ga la /
'chi ba'i dngos po 'joms pa'i rdo rje'i srog /
ring por grub pa'i rtsa mchog dur pa 'di / /
x x dur ba mang+ga la /
gsang sngags nye lam grub pa'i 'bras bu che / /
byang chub snying por 'gyur byed bil ba 'di / /
x x pa la thil ba mang+ga la /
snyan pa'i grags pa srad pa'i rtse mo'i bar / /
sgrog par byed pa'i chos dung g.yas 'khyil 'di / /
x x a dzi hwa mang+ga la /
srid zhi'i brtan g.yo'i yon tan ma lus pa / /
dbang du bsdu bar byed pa'i li khri 'di / /
x x sin d+hUr mang+ga la /
yid srubs sda' bcas thal bar rlog byed pa'i / /
mi bzad rdo rje'i mtshon cha yungs kar 'di / /
x x sar+Sha pa mang+ga la /
mkho ba'i yo byad 'bul 'dod na / /
mtho ris grong khyer sa la 'phos 'dra ba'i / /
dge bcu'i yon tan kun tshang lul gru 'di / /
x x de sha /
rin chen las grub pa gom mtho ldan pa / /
ngo mtshar bkod mdzes khang bzang dam pa 'di / /
x x gri ha /
'phan gdugs bla bre dar gyi yol ba can / /
gdong lnga' dbang pos bteg pa'i 'gyur med gdan / /
x x A sa na /
cod pan phyag zhabs gdu bu snyan cha dang / /
mgul rgyan 'og pag la sogs rgyan gyi tshogs / /
x x a lang+ka ra /
dur smrig gos dang pany+tsa li ka sogs / /
sna tshogs na bza'i khyad par ji snyed pa / /
x x bastra /
rnam rgyal gser mdog bzang drug tsan dan sogs / /
sna tshogs sman gyi khyad par ji snyed pa / /
ba o Sha d+hi /
phun tshogs ljon pa'i shing las grub pa'i ja / /
ga bur dring da 'thul ba'i btung ba 'di / /
x x e d+ho da ka /
snying po sgrub pa'i mchod pa ni / /
mtha' bral 'khor ba kun gsal 'gram pa la / /
bde sdug glog gi gar mkhan lta bu'i 'od / /
ma rig sde bsangs mun pa stug po'i dum / /
ngan song g.yang du gom pa 'phyan rig nas / /
rnam dag nges 'byung skya rengs gyis drangs pa'i / /
dri med tshul khrims nyin byed dbang po mchog /
tshangs spyod dbang phyogs 'dzin ma'i rtser 'ongs pas / /
phan bde'i 'dag brgya skrun ba'i cho ga rdzogs / /
gzhan phan don du 'gyur na ngan song gnas / /
mtho ris skyed tshal lta bud dga' bzhin du / /
'jug nus lhag pa'i bsam pas legs drangs pa'i / /
rlabs chen rgyal ba'i sras kyi spyod tshul can / /
sgra tshang bzo gso @# / /
thun mong rig pa'i gnas / /
sde snod gsum dang rgyud sde bzhi la sogs / /
legs pa'i lam ston gzhung lugs rgya mtsho che / /
dri med kun mkhyen rgyal ba'i bstan pa la / /
klog pa thos bsam snyan 'gyur glur len zhing / /
spong ba bsam gtan sbrang rtsis rab myos pa'i / /
nyam chung rkang drug bdag gi spyod tshul rnams / /
mchog gsum bla ma dgyes pa'i mchod par 'bul / /
stobs bzhi'i sgo nas sdig bshags pa / /
sgo gsum lang tsho dar ba'i glang po che / /
thog med bsags pa'i nyon mongs chus myos pas / /
mtha' yas dge bcu'i pad dkar rab bcom nas / /
nag po'i las kyi sna zhags ring du rkyong / /
bag med mtshon cha'i 'khor lo rnon po yis / /
rnam par dag pa'i tshul khrims srog rtsa bcad / /
rang bde 'dod pa'i mi gtsang 'dam btsog tu / /
gzhan phan byang chub sems kyi yan lag bying / /
theg dman lam du gol ba'i nyi 'od kyis / /
nges gsang zab mo'i lus kun gdung bas mnar / /
mdong na gnas ngan len gyi rgyu bsgrubs pa'i / /
nyes pa'i tshogs kun stobs bzhi'i sgo nas bshags / /
dge ba'i tshogs la yi rang ba / /
rnam 'dren thabs mkhas mdzad pa'i sgyu ma yis / /
srid zhi'i rgud pa'i sI ta rab phral nas / /
mi gnas mya ngan 'das pa'i thang yangs por / /
'gro kun 'khrid pa'i shing rta legs 'dran cing / /
don du 'gyur na gzhan phyir rang nyid kyi / /
phun tshogs bde ba'i dpal kun gtong ba la / /
zhu ma med snying stobs cho ga btsan po can / /
dpal ldan rgyal ba'i sras kyi mdzad bzang mchog /
srid 'byor e ngaN+Da ltar ya ma rla'i / /
dang tshul shes nas gtan bde'i nags klung du / /
bdag med rtogs pa'i shes rab rnon po yis / /
'khor ba 'khyog po'i yal ga bcad pa sogs / /
theg gsum skye 'phags kun gyi rnam dkar las / /
rgya cher spel dang grangs med 'gro rnams kyi / /
dus gsum bsags pa'i dge tshogs rgya mtsho la / /
kun nas dga' ba'i sems kyis yi rang ngo / /
chos 'khor skor zhes gsol 'dod na / /
'gro 'di'i mchog dman khams dang dbang po'i gzhir / /
sna mang theg pa'i dbyar skyes gzhon nu'i tshogs / /
thabs mkhas dpyid kyi pho nyas legs bskyangs pa'i / /
phan bde'i dus ston phun tshogs 'grub byed sogs / /
mdor na rgyal ba rnams dang de yi sras / /
nyan thos rang rgyal kun gyis 'gro ba la / /
mtha' klas zab dang rgya che dam pa'i chos / /
'khor lo rgyun chad med par sgor par bskul / /
de nas zhar byung bum pa'i dbang / /
byin rlabs tshul du blang ba ni / /
rdo rje 'chang dngos bla ma'i dpral ba nas / /
bdud rtsi'i rgyun dang o yig dkar bo byung / /
rang gi dpral ba'i gnas su thim pa yis / /
bum pa'i dbang bskur byin rlabs tshul du thob / /
lus kyi sdig sgrib bag chags ma lus sbyangs / /
sku yi rdo rje 'grub pa'i nus pa rnyed / /
phra rags bskyed rim sgom la dbang bar byas / /
'bras bu sprul sku 'grub pa'i sa bon bzhag /
mya ngan mi bzlar bzhugs gsol ba / /
ring nas mgon khyod byams brtse'i dmag dpung gis / /
bdud sde'i tshogs rnams phye mar rab btags te / /
mi 'gyur 'chi ba med pa rdo rje'i skus / /
rnam par rgyal ba'i srid la dbang sgyur yang / /
ma dag 'gro blo'i rin chen rtsig @# / /
pa'i ngos / /
tha ma'i sbyang gzhi'i 'bod grogs gzugs brnyan stong / /
shar yang blo ldan ha nu man+tha yis / /
mi shes rlung sems lus de gang du mchis / /
de phyir bslub med pa'i skyabs gnas tshogs / /
don la gshegs bzhugs bral yang dman blo'i ngor / /
sgru ma'i sku de mngon sum mthong dka' thas / /
rags pa'i lus 'di g.yo med brtan par 'os / /
bshes gnyen dam pa'i zlos gar nyin mo'i mgon / /
chos dbyings thun 'tshams phang par ngal gson / /
lha lam pha mthas gzhal dka'i lus can gyi / /
mgon skyabs dpung gnyen byed po su zhig mchis /
tshe rabs du mar gnas dan len gyi rgyu / /
rang gis 'bad bas bsags pa'i 'bras bu zhes / /
yal bar 'dor na 'gro la bu gcig ltar / /
brtse ba'i lhag pa'i bsam pa'ang gtam du zad / /
mtha' mang 'khor ba'i rgya mtsho chen po'i nang / /
nyon mongs chu srin rnon po'i mche ba gcigs / /
las ngan mi 'dod rlung shugs drag pos g.yengs / /
mi bzad sdug bsngal klong du bying ba'i 'gro / /
mgon po khyod kyis rjes su mi 'dzin na / /
gzhan phyir thugs bskyed dka' ba brgya phag gis / /
rlabs chen spyod pa'i dka' thub bsten pa yang / /
rang nyid ngal ba'i 'bras bu tsam du zad / /
bde ba 'dod kyang sdug bsngal rgyu sgrub pa'i / /
blang dor gnas la rmongs pa'i skyes bu rnams / /
kun mkhyen ye shes sa la ma bzhag bar / /
mya ngan mi bzla brtan par bzhugs su gsol / /
dge ba rdzogs byang rgyur bsngo ba / /
'khor 'das kun gyi dge legs yid bzhin nor / /
'byung gnas rje btsun bla ma gdeng can dbang / /
lung rtogs yon tan rgya mtsho chen po'i bdag / /
thugs rje dus las yol med rlabs phreng can / /
gang gi sku la phyogs bcu'i rgyal ba rnams / /
bzhugs nas bla na med pa'i bsod nams kyi / /
zhing mchog dam pa skrun zhes rgyud sde las / /
lan cig min par gsungs pa don dang ldan / /
chos longs mngon sum snang ba'i skal ba dag /
ma rig mun pas bsgrigs ya'i 'gro ba la / /
rgyal ba rnams kyang tha mal bshes gnyen tshul / /
bstan nas zab rgyas chos kyi 'khro lo bskor / /
dus gsum bsags pa'i dge ba thams cad las / /
khyod kyi ba spu'i khung bu gcig tsam yang / /
tshul bzhin mchod ba'i bsod nams las dkar gyi / /
srang la gzhal tshe mngon par lci min nam / /
lung dang rigs pa'i gtan tshigs rta bdun pas / /
rab drangs mchod pa'i cho ga nyin mod byed / /
thos bsam sgom pa'i 'chi med lam shar tshe / /
ban bde'i 'dab brgya 'dzum las gzhan du ci / /
de ltar phul byung thugs rje chen po'i rgyud / /
tshul 'dir 'bang pas dge ba'i sor mo yis / /
bskul bas mchog thun dngos grub snyan 'gyur sgra / /
gtan bde'i thos 'dzin dga' ston 'phel ba'i tshogs / /
'dir snang phun tshogs glog gi gar mkhan ma / /
srid 'byor e raN+Da yi snying po ltar / /
rtogs nas nges par 'byung ba'i tshul khrims dag /
nan tan snying pos tshul bzhin legs par bsrungs / /
tshe rabs mang por drin gyis bskyangs pa yi / /
mar gyur 'gro la rang gi bde ba gtong / /
gzhan gyi sdug @# / /
bsngal dang du len nus pa'i / /
byang chub sems mchog rgyud la rab tu 'byongs / /
smin byed dbang gis sku bzhi'i sa bon thebs / /
grol byed lam gyis zung 'jug sgrub pa sogs / /
byas dang byed gzhin byed 'gyur dge pas kun / /
rnam pa thams cad mkhyen pa'i rgyur bsngo 'o / /
nang gi mchod yul gsal gdab pa / /
dur smrig gang gyis rol ba'i bshes gnyen mchog /
skad cig gnas gyur mgon po 'jam dpal dbyangs / /
sku mdog dmar ser zhi 'dzum sgeg pa'i nyams / /
mthon mthing dbu skra zur phud lnga ldan ba / /
phyag g.yas mi shes gcod pa'i ral gri 'phyar / /
g.yon pas thugs kar ut+pal yub nas / /
bzung ba'i 'dab steng sher phyin glegs bam 'dzin / /
zhabs gnyis mi phyed rdo rje skyil krung can / /
rin chen rgyan dang lha rdzas na bzas mdzes / /
chos sku bde ba chen po'i mkha' dbyings su / /
gzugs sku 'ja' tshon lta bur rnam bkra ba / /
skyabs gnas ma lus 'dus pa'i ngo bor gyur / /
yan lag bdun gyi phyag 'tshal ba / /
rgyal ba kun gyi mkhyen brtse nus pa'i gzugs / /
bslu med 'dren par shar ba bla ma rje / /
longs spyod rdzogs sku'i zlos gar 'jam dpal dbyangs / /
gnyis med gtan gyi skyabs gnas la phyag 'tshal / /
ma 'dris kun la mdza' ba'i bshes gnyen mchog /
rgyu med dug gsum kun la spang ba'i dgra / /
chags med shes rab ma la rjes su brtse / /
'dod bral bde ba mchog la lhag bar sred / /
ngo nus ma bsdebs dug gsum nad sel sman / /
rlung gis ma drangs phan bde'i dri bsung can / /
ku mud mi 'joms legs bshad snang ba'i gter byed pos ma bsgrun zung 'jug za ma tog /
snyigs dus tshe thung gcig gi yun tshad la / /
sku gsum gling du 'khrid pa'i sa mkhan mchog /
rdo rje 'chang nas rtsa ba'i bla ma'i bar / /
kun 'dus 'khor lo'i mgon la phyag 'tshal lo / /
mchod pa'i nang tshan maN+Dal ni / /
'byung ba bzhi 'dus lus kyis gzhi'i steng / /
rnam par shes pa'i sa 'dzin dbang po la / /
phung khams gser ri rol mtsho bdun gyis bskor / /
skye mched bcu gnyis gling bzhi gling phran brgyad / /
ro rkyang nam mkha'i nor bu mtshan mo'i mgon / /
dbang po lnga yi gter chen bum pa sogs / /
dkyil 'khor gtso bo dpal ldan bla mar 'bul / /
zag med bde ba che la spyod bar shog /
a mr-i ta yi mchod pa ni / /
rin chen ka pA la yi snod yangs por / /
sha lnga bdud rtsi lnga las grub pa'i rdzas / /
tha ma la snang zhan yongs dag zag pa med / /
ro mchog bdud rtsi'i rgya mtsho'i mchod pa 'bul / /
sgrub pa'i mchod pas mnyes byed na / /
phyi nang mtshan nyid ldan pa'i dkyil 'khor du / /
theg mchog 'jug sgo dbang gis legs smin cing / /
bsnyen sgrub las gsum phrin las rnam pa bzhi / /
ril bu mig sman la sogs grub chen brgyad / /
thun mong las kun sgrub la thogs med cing / /
bskyad rim phra rags sgyu lus gtum mo sogs / /
'khrul med tshul bzhin nyams su bstar ba yis / /
bka' bzhin sgrub ba'i mchod pa dam pa 'bul / /
sngar bsags mi dge bshags pa ni / /
dngos grub 'byung gnas rdo rje slob dpon gyi / /
thugs dang 'gal sogs nges gsang theg pa yi / /
rtsa ba yan lag dam tshig nyams pa kun / /
@# / /
gnong zhing 'gyong pa'i sgo nas mthol lo bshags / /
dge la rjes su yi rang ba / /
skal bzang snying gi rin chen bum pa'i nang / /
rgyud sde rnam bzhi'i chos kyi bdud rtsi yis / /
legs gtams tshe 'dir sangs rgyas sgrub pa sogs / /
rnam dkar dge ba'i tshogs la yi rang ngo / /
chos 'khor skor bar bskul ba ni / /
dman pa'i theg par gol ba'i ri dwags srog /
dbang rnon mtshon gyis gcod pa'i sha wa ri / /
bzang po'i skal ba can gyi gdul bya la / /
theg chen gsang sngags chos 'khor skor du gsol / /
gsang dbang byin rlabs tshul len pa / /
bla ma'i mgrin pa'i gnas nas bdud rtsi'i rgyun / /
dmar po AH yig dang bcas thogs med byung / /
rang gi mgrin pa'i gnas su thim pa yis / /
smin byed gsang dbang byin rlabs tshul du thob / /
ngag gi sdig sgrib bag chags ma lus sbyangs / /
gsung gi rdo rje 'grub ba'i nus brnyed / /
gtum mo'i rnal 'byor sgom la dbang bar byas / /
'bras bu longs sku 'grub pa'i sa bon bzhag /
mya ngan mi bzlar gsol gdab pa / /
dmigs med chos sku'i rang bzhin stong pa'i gzugs / /
bde chen 'khor lo'i mgon por yongs shar ba'i / /
dpal ldan bla ma skal bzang gdul bya'i don / /
mdzad phyir bskal ba rgya mtshor rtag bzhugs gsol / /
dge ba byang chub bsngo ba ni / /
dus gsum ngag tu rnyed dka'i zab mo'i lam / /
mngon par sgrub pa'i dge tshogs lcags kyi khams / /
rnam dag dri ma med pa'i bsngo ba'i rtsis / /
rnam mkhyen btso ma'i gser du 'gyur bar shog gsang mchod dbul ba'i rten skyed ni / /
mgon po 'jam dbyangs skad cig gnas gyur te / /
dkyil 'khor gtso bo drug ba rdo rje 'chang / /
sku la gshegs pa gshegs ma sems dpa' brgyad / /
khro bo bcu sogs gdan gsum tshang bar gyur / /
yan lag bdun las phyag 'tshal ba / /
mi 'gyur bde chen mtshan dpe'i zlos gar la / /
stong nyid mdzes sdug dga' mas legs 'khyud pa'i / /
gnyis med gnyis su snang ba'i sgyu ma mkhan / /
dkyil 'khor 'khor lo'i mgon po la phyag 'tshal / /
gar dgu'i nyams ldan yid bzhin mtsho nang du / /
rigs gsum lha yi zla snang grangs med pa / /
don dam ngang du ro gcig kun rdzob tu / /
ma 'dres snang ba dbang po'i zhu ris bzhin / /
lhan cig skyes pa'i ye shes rdo rje'i mtshon / /
rnon pos bdud bzhi'i srog rtsa bcad pa'i khrag /
bde chen lang tshor smin pa'i 'od ris kyi / /
stong gzugs mthing gsal dmar ba'i mdangs kyis mdzes / /
phung po rnam dag bde bar gshegs pa'i tshogs / /
lta pas mi ngom mtshan dpe'i lang tsho can / /
khams bzhi yul lda rnam par dag pa'i yum / /
bde chen ye shes 'dren pa'i mdza' na mo / /
skye mched yongs su dag pa'i sems dpa' rnams / /
khro chags zhi ba'i nyams kyi rol gar mkhan / /
yan lag khro bor shar ba'i gtum brdams kyis / /
bdud bzhi'i snying la 'chi ba'i 'jigs pa ster / /
gtso dang 'khor zhes sems kyi rol ba yis / /
btags ba tsam las spangs rtogs yon tan kun / /
mnyam par rdzogs pas mchog dman so so ru / /
'dzin par byed rnams byes pa'i blo gros bzhin / /
de phyir mgon khyod dkyil 'khor bye ba yi / /
gcig @# / /
ces sgro dang bsdu pa'i phyed po ste / /
dus gsum sangs rgyas kun gyi 'byung gnas su / /
nges rnyed par ba'i yid kyis phyag 'tshal lo / /
mchod pa'i skabs kyi maN+Dal ni / /
rdo rje'i lus kyi gser ldan lto ba na / /
mnyam sbyor rdo rje padma'i lhun po mchog /
bcu drug dga' ba'i ri mtsho gling bzhis bskor / /
dbu ma bcu gnyis khyim gyi rgyu lam du / /
ro rkyang rlung gi nyi zla'i dkyil 'khor 'char / /
sgyu ma'i lus su ldang ba'i rin chen bdun / /
zung 'jug bum bzang yongs 'du sa brtol sogs / /
dkyil 'khor mgon po dpal ldan bla mar 'bul / /
snyoms 'jug phyag rgya'i mchod pa ni / /
mkha' la mkha' yi sbyor ba ji bzhin du / /
'khor lo'i mgon po yab yum mnyam sbyor ba'i / /
brjod bral lhan cig skyes pa'i ye shes mchog /
bde stong zung du 'jug pa'i mchod pa 'bul / /
sgrub pa'i mchod pa 'bul ba ni / /
rtsa khams rlung la gnang du bsnun pa yis / /
sems kyi rdo rje'i rnal 'byor la gzhol nas / /
don gnyis 'dod dgu'i dpal 'byor longs spyod pa'i / /
yid bzhin dbang gi rgyal po khyod la 'bul / /
sdig sgrib nyes ltung bshags pa ni / /
myang 'das a wa d+hU tI'i grong khyer du / /
sems kyi khye'u chung dri bzhon rtar bsgyon nas / /
'khrid byed chos dar gzung mar bcas pa la / /
log rtog som nyi bgyis pa mthol lo bshags / /
dge la rjes su yi rang ba / /
grangs med bskal bar tshegs kyis mi skrun par / /
skad cig tsam gyis rdo rje 'dzin pa'i sar / /
byon zin 'byon 'gyur da ltar bzhugs bzhin pa'i / /
phul byung mdzad pa kun la rjes yi rang / /
chos 'khor blong par bskul ba ni / /
skad cig 'jod dga'i sdug bsngal me 'o bas su / /
chud pa'i 'gro rnams myur du bsgral ba'i slad / /
bde chen ye shes 'dren pa'i myur lam gyi / /
nges gsar theg pa'i chos 'khor skor du gsol / /
sher dbang byin rlabs tshul blang ba / /
bla ma mchog gi thugs las bdud rtsi'i rgyun / /
mthing kha hUM sngon bcas pa thogs med byung / /
rang gi snying ga'i gnas su thim pa yis / /
sher dbang byin gyis brlabs pa'i tshul du thob / /
yid kyi sdig sgrib bag chags ma lus sbyangs / /
thugs kyi rdo rje 'grub pa'i nus pa rnyed /
pho nya'i lam mchog sgom pa dbang bar byas / /
'bras bu chos sku 'grub pa'i sa bon bzhag /
mya ngan mi ja zlar gsol gdab pa / /
nyon mongs bdud bzhi bsad pa'i dmar 'od khrag /
'pho med bde ba chen por shar ba'i mdangs / /
rnam kun mchog ldan sku dang zung 'jug khrir / /
sgrib bral sku bzhi'i rdo rje rtag bzhugs gsol / /
dge ba bya chub bsngo ba ni / /
dman pa'i thabs kyis 'grol min 'khor lo'i mdud / /
rtsa khams thig le'i rnal 'byor sor mo yis / /
bgrol nas zung 'jug grong du sgyu lus gar / /
bsgyur ba'i dge tshogs byang chub chen por bsngo / /
de nyid kho na'i mchod yul ni / /
bsam pa'i re bskong ba'i yid bzhin nor / /
dkyil 'khor 'khor lo'i mgon po bla ma mchog /
spyi bo'i pad mtshor thogs med rab gshegs nas / /
dbu ma'i lam brgyud snying dbus ze'u 'brur byon / /
'od ba sku rang gi sems dang 'byer med pa / /
so sor mtshon du mi nus ro gcig can / /
snang dang stong pa zung du 'jug pa'i dngos / /
bya ra med blo 'di brjod bral ngo bor gyur / /
yan lag bdun gyis phyag 'tshal pa / /
brjod phral lha yi @# / /
lam ltar rnam dag pa'i / /
chos dbyings don dam zad mi shes pa'i mdzod / /
'khor 'das kun gyi spyi dpal chen po'i gzhi / /
nges pa don gyi bla mar phyag 'tshal lo / /
mchod pa'i nang gi maN+Dal ni / /
dri bral rang sems dag pa'i sa gzhi la / /
rang bzhin gdod nas stong pa'i sa 'dzin che / /
med kyang rdzun par snang ba'i gleng bzhi sogs / /
smi lam yul gyi rol pa ji bzhin 'bul / /
don dam spros bral mchod pa ni / /
dmigs med don dam chos sku'i zhing mchog tu / /
smra bsam brjod med kun bzang mchod ba'i sprin / /
brtan g.yo kun khyab 'khor 'das dbyer med pa / /
spros kun nyer nyi mnyam nyid dang du 'bul / /
sgrub pa'i mchod pa 'dul ba ni / /
btags tsam kun rdzob chos kyi rdzun pa'i gru / /
don dam rgya mtshor zhig pa'i mtha' bral blong / /
dbu mar gnas pa'i nor la longs spyod pa'i / /
nges pa don gyi snying po'i mchod pa 'bul / /
nyes pa'i tshogs kun bshags pa ni / /
sgyu ma'i skyes bu bsad pa'i dpa' bo ltar / /
med bzhin bde dang sdug pa'i gar mkhan ma / /
gzung 'dzin sgrog tu chud pa'i las ngan kun / /
bshags bya bshags byed bral ba'i rang du bshags / /
gzhan gyi dge la yi rang ba / /
ma dag gnyis su 'dzin pa'i 'khrul ba'i rgyu / /
rten c-ing 'brel bar 'byung ba'i mtshon cha yis / /
bcad de sdug bsngal lnga ba'i 'jigs pa las / /
thar ba'i mdzad pa mchog la rjes yi rang /
chos 'khor sgong bar bskul pa ni / /
gzhan gyis brjod du med pa chos kyi sku / /
rang bzhin ma grub snang stong zung 'brel ba'i / /
tshig dang yi ger bstan du med pa'i chos / /
'khor lo gnyug ma'i ngang du skor du gsol / /
tshig dbang byin rlabs chul blang ba / /
bla ma'i thugs dang rang gi sems gnyis po / /
dbyir med zung du 'jug pa'i bde ba che / /
mkha' ltar sgrib bral 'ja' tshon ltar bkra ba'i / /
bzhi ba'i dbang bskur byin rlabs chul du thob / /
lus ngag yid gsum dri ma ma lus sbyangs / /
gsang gsum rdo rje 'grub pa'i nus brnyed /
zung 'jug lam bzang sgom pa dbang bar byas / /
'bras bu ngo bo jid sku'i sa bon bzhag /
bzhi pa gsum pas zlas drangs pa'i / /
sgo nas ngo sprod dgos na yang / /
gong du dbang rnams byin rlabs kyi / /
tshul tsam blangs pas dngos gzhi min / /
mya ngan mi bzlar gsol gdab ni / /
rgyu dang rgyen gyis bcos su ma mchis pa'i / /
gdod nas rnam dag chos sku bde ba che / /
lus can kun la dngos su rab snang zhing / /
nam yang 'pho 'gyur med par gsal gyur cig /
dge ba rdzogs byang bsngo ba ni / /
rang bzhin 'od gsal gnyug ma lhan cig skyes / /
rtag char mtha' bral dbu ma'i lam bsgoms pas / /
kun rdzob 'khrul ngor sna tshogs sbang ba kun / /
don dam dbyings su ngo bo gcig bar bsngo / /
smon lam dag pas 'tshams sbyar ni / /
de ltar dngos grub legs tshogs kun gyi gzhi / /
rdo rje slob dpon tshul bzhin mchod pa sogs / /
grangs med dus gsum dge ba ci bsags pa'i / /
mtha' klas rnam par dkar ba'i phung po yis / /
tshe rabs kun du ngal ba'i rten thob cing / /
bshes gnyen dam pa'i mgon gyis legs zin nas thun mong lam phyi rgyud kun rab sbyangs te / /
rdo rje'i theg la 'jug par byin gyis rlobs / /
'bad ba chen pos snyigs dus tshe gcig la / /
sku bzhi ye shes lnga yi bdag nyid mchog /
kha sbyor bdun ldan go 'phang mngon byas nas / /
'gro kun byang chub mchog la 'god gyur cig /
@# / /
phun tshogs shis pa brjod pa ni / /
dran pa tsam gyis srid zhi'i 'jigs las skyob / /
mthong thos reg pas legs pa'i lam la sbyor / /
gsol ba btab pas 'dod dgu'i re skong ba'i / /
rtsa brgyud bla ma rnams kyi bkra shis shog /
zhi pa mya ngan 'das pa'i sa brnyas kyang / /
dngul bya'i snang ngor khro chags rnam 'gyur gyis / /
bdud sde'i snying ga rdzi ba'i stangs stabs can / /
yi dam lha tshogs rnams kyi bkra shis shog /
mthu stobs rdo rje'i thog gi rjes 'gro zhing / /
'phrin las thogs med sgrub pa'i dpag bsam dbang / /
chos skyong dam can srung ma'i tshogs rnams kyis / /
dge legs bkra shis char ltar 'bebs par mdzod / /
! 'di ni dmigs brtse ma sogs dang / /
gtso por 'brel ba'i dbang byas kyi / /
yang na nang gsang mchod yul dor / /
thog ma'i skyed cho ga 'di ltar ro / /
skyabs gnas kun 'dus rtsa ba'i bla ma mchog /
rnam pa drug pa rdo rje 'chang chen po / /
dbang sngon ma dangs ldan nyi ma'i gzi brjid can / /
dgyes pa'i 'dzum gyis 'gro kun bde bar bsu / /
bung ba ltar gnag ral ba'i thor cog g.yo / /
phyag gnyis rdo rje dril bu thugs kar bsnol / /
rin chen rgyan dang dar gyi na bzas mdzes / /
zhabs gnyis mi phyed rdo rje'i skyil krung can / /
'di tsam gyis ni bde blag tu / /
rtogs par nus so rang bzo yi / /
don med tshig tshogs ngal ba'i rgyu / /
gzu bor gnas rnams tshul 'di yongs / /
de ltar rnam smin dkar por 'dzag pa'i rnga / /
rmad byung blo gros dbyu gus bskul ba'i tshe / /
skal bzang rna ba'i bcud len rgyas byed pa'i / /
legs bshad sgra dbyangs srid rtse'i bar du sgrogs / /
sngon byon mkhas pa'i dgongs don ma 'chugs shing / /
rnam dpyod mthu yis brjod don phur byung ba / /
bskrun 'dir sbyar byang spel ba rigs mod kyi / /
ngag 'gros rnying bldabs dang gang la mtshungs / /
bdud rtsis legs gtam 'jim pa'i bum pa dang / /
dong nas ngan sgyugs kyis gang gser bu mal / /
dga' bar byed ltar deng dus skye bo rnams / /
legs tes 'byed pa'i blo gros skal ba phra / /
sngon rabs mkhas pa'i legs bshad nyin mor byed / /
dus kyis 'gring pa'i mu lta'i phang bar nyal / /
tshig don dman pa'i du ba mjug ring zhig /
thub bstan nam mkha'i mdzes pa 'phrog phyir rgyu / /
de phyir tshad ldan mkhas pa'i gsung rab kyang / /
skal ngan dus kyis nub la nye ba'i tshe / /
blo dman bdag 'dras yi ger 'dri bdag /
rang nyid ngal ba'i 'bras bu cam du zad / /
'on kyang bod dang hor gyi skad gnyis pa / /
smra ba'i dbyod ldan mer rgad bka' bcu zhes / /
shes rab rgya mtshor 'bod des ring mo nas / /
'bad pa chen pos yang yang bskul ba dang / /
nye char gnas lnga rig pa'i chu gter dbus / /
legs bshad phung sgra sgrog pa'i 'jig rten mig /
blo chen shes bya kun rig gang de yis / /
nan tan bskul pa'i bzhed ba skod phyir byas / /
de 'dra rab 'byams dkyil 'khor 'khor lo'i mgon / /
'khon ston dpal 'byor lhun grub zhabs pad rdul / /
spyi gtsug rgyan du bsten pa'i rgyal khams pa / /
za hor rigs kyi ban+d+hes yi ger bkod / /
dge des mkha' mnyam lus can ma lus ba / /
yang dag dge ba'i bshes kyis rjes bzung ste / /
don gnyis lhun grub stongs bcu'i go 'phang mchog /
thob nas 'gro kun 'dren pa'i mgon gyur cig /
de @# / /
ltar bla ma mchod pa'i cho ga zung 'jug sgrub pa'i shing rta zhes bya ba 'di ni /
bod sog gi lo tsA ba dpyod ldan mer rgan bka' bcu shes rab rgya mtsho dang /
bod yul gyi gnas lnga rig ba'i paN+Di ta smon 'gro lo ts+tshA ba'i gsung gis bskul ba la brten nas /
thams cad mkhyen pa dge 'dun rgya mtsho dpal bzang bos mdzad pa'i bla ma mchod pa'i cho ga la gzhi byas /
phyi nang gsang bde kho na nyid kyi sbyor tshul sogs dmigs su kye ste /
za hor gyi rigs las A wad+hU ti pa'i btsun pa ngag dbang blo bzang rgya mtshos dga' ba'i lo chu stod zla ba'i dbyangs u 'char ba'i tshes la byang phyogs gyi chu bo lo hi ta'i 'gram du sbyar ba'i yi ge ba ni many+dzug+ho Sha shrI b+ha dre Na ka ra dza lan+tu / /
mang+ga laM / / / /
