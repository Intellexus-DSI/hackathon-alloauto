@# / /
bla ma'i bka' drin rgyal ba kun las lhag par dran pa'i gsol 'debs bzhugs so / /
@# / /
rab 'byams rgyal ba kun gyi mkhyen brtse rnams / /
snyigs ma'i dus su bshes gnyen dam pa'i skur / /
yongs shar bsod nams zhes byar mtshan gsol ba'i / /
drin can rtsa ba'i bla mar gsol ba 'debs / /
'jug ldog gnas la rmongs pa'i ling tog gis / /
bdag cag blo mig yun ring bsgrib pa nyid / /
legs bshad gser gyi thur mas phye mdzad pa'i / /
bshes gnyen bka' drin can la x / /
gang la mchod na phyogs bcu'i sangs rgyas rnams / /
de yi lus la zhugs nas sgrub pa po'i / /
mchod pa bzhes par rgyal bas legs gsung ba'i / /
zhing mchog dam pa khyod la x / /
phyogs bcu'i rgyal ba thams cad mchod pa las / /
gang gi @# / /
lus kyi ba spu'i khung bu gcig /
mchod pa'i bsod nams che bar legs gsungs pa'i / /
bla med zhing mchog khyod la x / /
rgyal kun mkhyen rtse nus pa'i nyin byed 'od / /
gang sku'i me shel bzang por legs bsdus nas / /
dad ldan slob ma'i sems rgyud spra ba la / /
byin rlabs me 'bar mdzad la x / /
bdag gi 'dren byed yul du ma gyur pa'i / /
mtshan dang dpe byad 'bar ba'i lha sku las / /
mthong ba tsam gyis dga' dang 'phel mdzad pa'i / /
bla ma'i sku nyid lhag par bdag gis khums / /
thos pa tsam gyis blo dman sel mdzad pa'i / /
bla ma'i gsung snyan mchog gis ngoms pa na / /
skal dman rnams la shin tu lkog gyur pa'i / /
rgyal ba'i gsung la'ang gus pa lhod par byas / /
chos kun cig char mkhyen pa'i rgyal ba'i thugs / /
rmongs pa'i dbang gyur bdag gi blor mi shong / /
bdag la mdo rgyud dgongs don 'byed mdzad pa'i / /
bla ma'i mkhyen rab bzang po 'di kas chog /
rgyal kun thugs rje chen pos dus rgyun du / /
mkha' mnyam sems can kun la gzigs mod kyi / /
skal chad bdag la brtse bas blang dor gnas / /
ston mdzad bla ma'i thugs rje'i char mi phod / /
mtshan thos tsam gyis ngan 'gro'i 'jigs pa 'phrog /
dran pa tsam gyis 'khor ba'i duH kha sel / /
gsol ba btab na dngos grub bde blag tu / /
stsol mdzad skyabs gnas dam pa khyod min su / /
de ltar zhing gi mthar thug khyod nyid la / /
ma dad brnyas smod bgyis pa la sogs pa'i / /
sdig ltung ma lus mthol zhing bshags lags na / /
dmigs med thugs rjes tshangs par mdzad du gsol / /
ji srid bla med byang chub thob kyi bar / /
skyabs mchog khyod kyis 'bral med rjes bzung zhing / /
legs bshad lcags kyus srid pa'i mtsho chen las / /
drangs te sku bzhi'i skam sar bzhag tu gsol / /
'dir 'bad dge bas bla ma mchog nyid kyi / /
zhabs pad brtan cing mdzad 'phrin rgyas pa dang / /
bdag kyang rtag tu dge ba'i bshes gnyen rnams / /
@# / /
bka' bzhin bsgrub pa'i mchod pas mnyes byed shog /
ma 'ongs skye ba'i 'phreng ba thams cad du / /
dam pa'i mgon gyis rjes su bzung ba'i mthus / /
sa lam rtogs pa myur du mthar phyin te / /
mar gyur 'gro kun gtan bder 'khrid par shog / / /
ces pa 'di ni gzhung lugs mang du thos shing sgrub pa la gshol ba'i bka' bcu rigs grol gyis 'di lta bu zhig dgos zhes bskul ba ltar /
mang thos spong ba'i gzugs brnyan \u0f38 sprang btsun ngag dbang dpal ldan gyis sbyar ba'o / /
'di las gong du bsod nams zhes pa'i gnas su mtshan gzhan bla ma gzhan la yang sbyar chog pa dang /
zhabs pad brtan cing mdzad 'phrin rgyas pa dang / /
zhes pa'i gnas su /
thugs bzhed ma lus yongs su rdzogs pa dang / /
zhes bcug nas bla ma zhing gzhan la phebs pa yang sbyar chog go / / /
sarba mang+ga laM / / / /
