@# / /
'phags pa rmad du byung ba'i chos kyi rnam grangs bzhugs so / /
@## / /
rgya gar skad du /
Ar+ya ad b+hU ha d+harma par+yA ya nA ma /
bod skad du /
'phags pa rmad du byung ba zhes bya ba'i chos kyi rnam grangs /
sangs rgyas dang /
byang chub sems dpa' thams cad la phyag 'tshal lo / /
'di skad bdag gis thos pa dus gcig na /
bcom ldan 'das rgyal po'i khab na 'od ma'i chal bya ka lan da ka gnas pa na bzhugs so / /
de nas tshe dang ldan pa kun dga' bo snga dro'i dus kyi tshe chos gos dang sham thabs bgos te /
lhung bzed thogs nas rgyal po'i khab tu bsod snyoms kyi phyir zhugs te /
tshe dang ldan pa kun dga' bo rgyal po'i khab kyi grong khyer du mthar chags su bsod snyoms @## / /
spyod pa'i tshe phyogs shig na khang pa brtsegs pa sgo brgyad cu yod la /
byug pas byugs pa /
gdugs dang rgyal mtshan pa dan bsgreng ba dar gyi lnga ldi mang po dpyangs pa zhig mthong nas /
de 'di snyam du sems te /
rigs kyi bu 'am rigs kyi bu mo dad pa gang la la zhig gis khang pa brtsegS pa 'di lta bu byas te /
phyogs bzhi'i dge slong gi dge 'dun la phul ba dang /
gang de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la /
khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku gzugs byas la /
yungs 'bru tsam gyi ring bsrel bcug na de gnyis las bsod nams shin tu che ba gang yin snyam mo / /
de yang 'di snyam du sems te /
ston pa ni bdag gi mngon sum du gyur /
bde bar gshegs pa ni bdag gi mngon sum du gyur gyis /
bcom ldan 'das la bdag gis don 'di nyid gsol te /
bcom ldan 'das kyis bdag la ji skad bstan pa bzhin du gzung bar bya'o snyam mo / /
de nas tshe dang ldan pa kun dga' bo rgyal po'i khab tu bsod snyoms blangs te /
zas kyi bya ba byas nas bsod snyoms kyi zas phyi ma spangs te /
chos gos dang lhung bzed bzhag nas rkang pa bkrus te /
bcom ldan 'das gal? ba der song nas phyin pa dang /
bcom ldan 'das kyi zhabs la mgo bos phyag 'tshal te phyogs gcig tu 'dug go /
phyogs gcig tu 'dug nas kyang bcom ldan 'das la tshe dang ldan pa kun dga' bos 'di skad ces gsol to / /
btsun pa bdag 'dir snga dro'i dus kyi tshe chos gos dang sham thabs bgos lhung bzed thogs te rgyal po'i khab tu bsod snyoms kyi slad du zhugs te /
rgyal po'i khab kyi grong khyer du mthar chags su bsod snyoms spyod pa'i tshe phyogs shig na khang pa brtsegs pa chab sgo brgyad cu mchis la @# / /
byug pas byugs pa /
gdugs dang rgyal mtshan dang ba dan bsgreng ba /
dar gyi lnga ldi mang po dpyangs pa dag mthong nas 'di snyam du bsams te /
rigs kyi bu 'am rigs kyi bu mo dad pa gang la la zhig gis khang pa brtsegs pa 'di lta bu bgyis te /
phyogs bzhi'i dge slong gi dge 'dun la phul ba dang /
gang gis de bzhin gshegs pa dgra bcom pa yang dag par rdzogs pa'i sangs rgyas mya ngan las 'das pa'i mchod rten 'ji ba las sgyu ru ra'i 'bras bu tsam bgyis la khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku gzugS bgyis la yungs 'bru tsam gyi ring bsrel stsal na de gnyis bsod nams shin tu che ba gang lags snyam mo / /
bdag gis yang 'di snyam du bsams te /
ston pa ni bdag gi mngon sum du gyur /
bde bar gshegs pa ni bdag gi mngon sum du gyur gyis /
bcom ldan 'das la bdag gis don 'di nyid gsol te /
bcom ldan 'das kyis bdag la ji skad bstan pa bzhin du gzung bar bgyi snyam nas bcom ldan 'das la bdag don 'di nyid zhu lags na thugs brtse ba he bar bzung ste /
bcom ldan 'das kyiS bdag la don 'di nyid legs par bstan du gsol /
de skad ces gsol ba dang /
bcom ldan 'das kyis tshe dang ldan pa kun dga' bo la 'di skad ces bka' stsal to / /
kun dga' bo khyod skye bo mang po la phan pa dang /
skye bo mang po la bde ba dang /
'jig rten la snying brtse ba'i phyir zhugS nas lha dang mi rnams la phan pa dang /
bde ba'i don gyi phyir khyod de bzhin gshegs pa la don 'di nyid 'dri bar sems pa ni /
legs so legs so / /
kun dga' bo de'i phyir legs par rab tu nyon la yid la zungS shig dang bshad do / /
kun dga' bo 'dzam bu gling gi gling ni chur dpag tshad bdun stong /
rgyar yang dpag tshad bdun stong /
byang du ni kha tshon che ba /
lhor ni sog kar 'dug pa de rigs kyi bu 'am rigs kyi bu mo dad pa gang la la zhig gis rin po che sna bdun gyi rang bzhin du byas te /
rgyun du zhugs pa rnams dang /
lan cig phyir 'ong ba rnams dang /
phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku @# / /
gzugs byas la /
yungs 'bru tsam gyi ring bsrel bcug na de ni de bas ches bsod nams che'o zhes nga smra'o / /
kun dga' bo 'dzam bu'i gling lta zhog gi /
kun dga' bo shar gyi lus 'phags zhes bya ba'i gling yod de chur ni dpag tshad brgyad stong /
rgyar yang dpag tshad brgyad stong ste /
kun nas zla gam lta bur grub pa de /
rigs kyi bu 'am rigs kyi bu mo dad pa gang la la zhig gis rin po che sna bdun gyi rang bzhin du byas te /
rgyun du zhugs pa rnams dang /
lan cig phyir 'ong ba rnams dang /
phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas /
gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku gzugs byas la /
yungs 'bru tsam gyi ring bsrel bcug na de ni de bas ches bsod nams che'o zhes nga smra'o / /
kun dga' bo 'dzam bu'i gling lta'ang zhog /
shar gyi lus 'phags kyi gling lta'ang zhog ste /
kun dga' bo nub kyi ba lang spyod ces bya ba'i gling yod de chur ni dpag tshad dgu stong /
zheng yang dpag tshad dgu stong ste /
kun nas zla ba nya ba lta bur grub pa de rigs kyi bu'am rigs kyi bu mo dad pa gang la la zhig gis rin po che sna sna bdun gyi rang bzhin du byas te /
rgyun du zhugs pa rnams dang /
lan cig phyir 'ong ba rnams dang /
phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas /
gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab tsam gyi srog shing btsugs te| rgya shug gi lo ma tsam gyi gdugs gsol nas /
nas kyi 'bru tsam gyi sku gzugs byas la /
yungs 'bru tsam gyi ring bsrel bcug na de ni de bas bsod nams che'o zhes nga smra'o / /
kun dga' bo 'dzam bu'i gling lta'ang zhog /
shar gyi lus 'phags kyi gling lta'ang zhog /
nub kyi ba glang spyod kyi gling lta'ang zhog ste /
kun dga' bo byang gi sgra mi snyan ces bya ba'i gling yod de /
chur ni dpag tshad khri| rgyar yang dpag tshad khri ste /
kun nas gru bzhi lham par grub pa de rigs kyi bu 'am rigs kyi bu mo dad pa gang la la zhig gis rin po che sna bdun gyi rang bzhin du byas te /
rgyun du zhugs pa rnams dang /
@# / /
lan cig phyir 'ong ba rnams dang /
phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas| gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku gzugs byas la /
yungs 'bru tsam gyi ring bsrel bcug na de ni de bas bsod nams che'o zhes nga? smra'o / /
kun dga' bo 'dzam bu gling lta'ang zhog /
shar gyi lus 'phags kyi gling lta'ang zhog /
nub kyi ba lang spyod kyi gling lta'ang zhog /
byang gi sgra mi snyan gyi gling lta'ang zhog /
kun dga' bo lha'i dbang po brgya byin gyi khang bzang rnam par rgyal byed ces bya ba yod de /
de rigs kyi bu 'am rigs kyi bu mo dad pa gang la la zhig gis rin po che sna bdun gyi rang bzhin du byas te /
rgyun du zhugs pa rnams dang /
lan cig phyir 'ong ba rnams dang| phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas /
gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab tsam gyi srog shing btsugs te /
rgya shug gi lo ma tsam gyi gdugs gsol nas /
nas kyi 'bru tsam gyi sku gzugs byas la yungs 'bru tsam gyi ring bsrel bcug na de ni de bas ches bsod nams che'o zhes nga smra'o / /
kun dga' bo 'dzam bu'i gling lta yang zhog /
shar gyi lus 'phags kyi gling lta yang zhog /
nub kyi ba lang spyod kyi gling lta yang zhog /
byang gi sgra mi snyan gyi gling lha yang zhog /
lha'i dbang po brgya byin gyi khang bzang rnam par rgyal byed ces bya ba lta yang zhog ste /
kun dga' bo stong gsum gyi stong chen po'i 'jig rten gyi khams yod de /
de rigs kyi bu 'am rigs kyi bu mo dad pa gang la la zhig gis rin po che sna bdun gyi rang bzhin du byas te /
rgyun du zhugs pa rnams dang /
lan cig phyir 'ong ba rnams dang /
phyir mi 'ong ba rnams dang /
dgra bcom pa rnams dang /
rang sangs rgyas rnams dang /
phyogs bzhi'i dge slong gi dge 'dun la phul ba bas /
gang gis de bzhin gshegs pa dgra bcom pa yang dag par rdzogs pa'i sangs rgyas yongs su mya ngan las 'das pa'i mchod rten 'ji ba las skyu ru ra'i 'bras bu tsam byas la khab? tsam gyi srog shing btsugs te /
rgya shug gi lo ma tsam gyi gdugs byas nas /
@# / /
nas kyi 'bru tsam gyi sku gzugs byas la yungs 'bru tsam gyi ring bsrel bcug na de ni de bas ches bsod nams che'o zhes nga smra'o / /
de ci'i phyir zhe na /
kun dga' bo de bzhin gshegs pa ni ye shes kyis dpag tu med pa /
tshul khrims kyis dpag tu med pa /
bzod pas dpag tu med pa /
brtson 'grus kyis dpag tu med pa /
bsam gtan gyis dpag tu med pa /
shes rab kyis dpag tu med pa /
byams pas dpag tu med pa /
snying rjes dpag tu med pa /
dga' bas dpag tu med pa /
btang snyoms kyis dpag tu med pa /
sangs rgyas kyi chos ma 'dres pa bcwa? brgyad dang /
stobs bcu dang /
mi 'jigs pa bzhi dang /
sangs rgyas kyi chos dran pa nye bar gzhag pa ma 'dres pa gsum dang snying rje chen pos dpag tu med pa ste /
kun dga' bo de bzhin gshegs pa dgra bcom pa yang dag par rdzogs pa'i sangs rgyas ni yon tan dpag tu med pa dang ldan pa'i phyir ro / /
de skad ces bka' stsal ba dang /
tshe dang ldan pa kun dga' bos bcom ldan 'das la 'di skad ces gsol to / /
bcom ldan 'das 'di lta ste /
chos kyi rnam grangs 'di ni ngo mtshar lags so / /
bde bar gshegs pa ngo mtshar lags so / /
chos kyi rnam grangs 'di'i ming ci lags /
'di ji ltar gzung bar bgyi /
bka' stsal ba /
kun dga' bo de'i phyir chos kyi rnam grangs 'di rmad du byung ba'i chos kyi rnam grangs zhes bya bar zung shig /
de bas na chos kyi rnam grangs 'di ni /
rmad du byung ba'i chos kyi rnam grangs zhes bya ba'i tshig bla dags so / /
bcom ldan 'das kyis de skad ces bka' stsal nas /
tshe dang ldan pa kun dga' bo yi rangs te /
bcom ldan 'das kyis gsungs pa la mngon par bstod do / /
'phags pa rmad du byung ba'i chos kyi rnam grangs rdzogs so / /
rgya gar gyi mkhan po dzi na mi tra dang /
su ren dra bo d+hi dang /
zhu chen gyi lo ts+tsha ba ban de ye shes sdes zhus te gtan la phab pa / / / /
@# / /
rgya gar skad du /
A r+ya ta thA ga ta pra ti bim+ba pra tiShTHa a nu shaM sa sam+ba dan+ti nA ma d+ha rma par+yA ya /
bod skad du /
'phags pa de bzhin gshegs pa'i gzugs brnyan bzhag pa'i phan yon yang dag par brjod pa chos kyi rnam grangs thams cad mkhyen pa la phyag 'tshal lo / /
'di skad bdag gis thos pa dus gcig na /
bcom ldan 'das mnyan yod na rgyal bu rgyal byed kyi tshal mgon med zas sbyin gyi kun dga' ra ba na bzhugs so / /
de'i tshe dge slong rab tu mang po dag cig rim gro'i gnas su lhags te 'dug nas bar skabs der gtam 'di lta bu zhig glengs so / /
khyed cag la bram ze 'am /
khyim bdag @# / /
dad pa can thos pa 'dzin pa /
thos pa bsags pa /
dge ba ji ltar bya zhes tshol ba /
de bzhin gshegs pa'i gzugs brnyan bgyid par spro ba skyed pa dag snang la de dag gal te bdag cag gi drung du lhags nas btsun pa dag de bzhin gshegs pa'i gzugs brnyan bgyid pa'i gang zag sbyin pa po la phan yon ji tsam zhig mchis par rig par bgyi zhes rmed na /
de bzhin gshegs pa'i gzugs brnyan bgyid pa la phan yon ji tsam zhig yod pa bdag cag gis mi shes te /
de'i tshe de dag la bdag cag gis ji ltar chos dang mthun par lan gdab par bya /
gang don 'di dag nyid ni bcom ldan 'das de bzhin gshegs pa dgra bcom pa yang dag par rdzogs pa'i sangs rgyas thams cad mkhyen pa /
thams cad gzigs pa /
the tshom thams cad gcod par mdzad pa /
ston pa de la bdag cag gis zhu'o / /
'on tang bcom ldan 'das de bdag cag la lung ston par mdzad de /
bdag cag gis de bzhin bzung nas bram ze dang /
khyim bdag dad pa can rnams la rgya cher phye ste lan gdab par bya'o zhes bgros so / /
de nas dge slong rab tu mang po dag bcom ldan 'das ga la ba der dong ste phyin nas bcom ldan 'das kyi zhabs la mgo bos phyag 'tshal te phyogs gcig tu 'khod do / /
phyogs gcig tu 'khod nas dge slong rab tu mang po dag gis bcom ldan 'das la 'di skad ces gsol to / /
btsun pa bdag cag dge slong rab tu mang po dag rim gro'i gnas der lhags te 'dus pa dang /
bar der bka' mchid 'di lta bu zhig glengs te /
khyed cag la bram ze 'am /
khyim bdag dad pa can thos pa 'dzin pa /
thos pa bsags pa /
dge ba ji ltar bgyi zhes tshol ba de bzhin gshegS pa'i gzugs brnyan bgyi bar spro ba skyes pa dag gda' la /
de dag gal te bdag cag gi drung du mchis nas /
btsun pa dag de bzhin gshegs pa'i gzugs brnyan bgyid pa'i gang zag sbyin pa po la phan yon ji tsam zhig mchis par rig par bgyi zhes rmed na /
de bzhin gshegs pa'i gzugs brnyan bgyid pa la phan yon ji tsam zhig mchis pa bdag cag gis ma 'tshal na /
de'i tshe de dag la bdag cag gis ji ltar chos dang mthun par lan gdab par bgyi /
gang don de dag nyid ni bcom ldan 'das de bzhin gshegs pa dgra bcom pa yang dag par rdzogs pa'i sangs rgyas thams cad mkhyen pa /
thams cad gzigs pa /
the tshom thams cad gcod par mdzad pa /
ston pa de la bdag cag gis zhu bar bgyi'o / /
'on tang bcom ldan 'das de bdag cag la lung ston par mdzad de /
bdag cag gis @# / /
de bzhin bzung nas bram ze dang /
khyim bdag dad pa can rnams la rgya cher phye ste lan gdab par bgyi'o snyam bgyid do / /
btsun pa bcom ldan 'das don de dag nyid bdag cag zhu zhing mchis na /
btsun pa bcom ldan 'das de bzhin gshegs pa'i gzugs brnyan bgyid pa'i gang zag sbyin pa po la phan yon ji tsam zhig mchis par rig par bgyi /
bka' stsal ba /
dge slong dag skye bo mang po la phan pa dang /
skye bo mang po la bde ba dang snying brtse ba dang /
lha dang mi rnams la phan pa dang bde ba'i phyir zhus te /
khyed gang de bzhin gshegs pa dgra bcom pa yang dag par rdzogs pa'i sangs rgyas la don de nyid zhu bar sems pa legs so legs so / /
dge slong dag de'i phyir legs par rab tu nyon la yid la zung shig dang bstan par bya'o / /
dge slong dag de bzhin gshegS pa'i gzugs brnyan byed pa'i gang zag sbyin pa po la phan yon 'di lnga yod de /
lnga gang zhe na /
gzhal med khang chen por gnas pa dang /
bong sted bzang por grags pa dang /
spro ba mang ba dang /
tshe ring ba dang /
grags pa dang ldan pa dang /
bde ba mang ba ste /
dge slong dag 'di ni de bzhin gshegs pa'i gzugs brnyan byed pa'i gang zag sbyin pa po'i phan yon dang po yin no / /
gzhan yang phyug po dang /
nor mang ba dang /
longs spyod che ba dang /
nor rdzas dang /
yo byad mang ba dang /
bdag dbang ba bdag gir bya ba mang ba dang /
nor dang /
'bru dang /
dbyig dang /
gser dang /
mdzod dang /
bang ba'i tshogs mang ba dang /
rta dang /
glang po che dang /
ba lang dang /
lug dang /
bran dang /
bran mo dang /
las byed pa dang /
zho shas 'tsho ba mang ba dang /
blon po dang /
mdza' bshes dang /
gnyen dang /
snag gi gnyen mtshams mang por 'gyur te /
dge slong dag 'di ni de bzhin gshegs pa'i gzugs brnyan byed pa'i gang zag sbyin pa po'i phan yon gnyis pa yin no / /
dge slong dag gzhan yang gzugs bzang po dang /
blta na sdug pa dang /
mdzes pa dang /
mdog gser ltar bzang ba dang /
mgo gdugs ltar zlum pa dang /
lag pa ring ba dang /
dpral ba dbyes che ba dang /
yan lag dang nyid lag thams cad dang ldan pa dang rgyan thams cad kyis brgyan par 'gyur te /
dge slong dag 'di dag ni de bzhin gshegs pa'i gzugs brnyan byed pa'i gang zag sbyin pa po'i phan yon gsum pa yin no / /
dge slong dag gzhan yang 'khor los sgyur pa'i rgyal po 'khor bzang po rin po che sna bdun dang ldan pa dang /
bu stong gis bskor bar 'gyur te /
de'i bu 'am /
chung ma@# / /
'am /
bran nam /
nye bar 'tsho ba gang yin pa de dag thams cad de la gus par nyan pa dang /
bka' nyan par byed de /
dge slong dag 'di ni de bzhin gshegs pa'i gzugs brnyan byed pa'i gang zag sbyin pa po'i phan yon bzhi pa yin no / /
dge slong dag gzhan yang de lus dang bral nas bde 'gro mtho ris kyi 'jig rten gyi lha rnams kyi nang du skye bar 'gyur te /
der skyes nas lha'i rgyal po khyad par can lha dang /
lha'i bu dang /
lha'i bu mo rnams kyi rten du 'gyur la /
gnas bcu po lha'i tshe dang /
lha'i mdog dang /
lha'i stobs dang /
lha'i bde ba dang /
lha'i dbang phyug la dbang byed pa dang /
lha'i gzugs dang /
sgra dang /
dri dang /
ro dang /
reg bya rnams kyis dga' bar byed de /
dge slong dag 'di ni de bzhin gshegs pa'i gzugs brnyan byed pa'i gang zag sbyin pa po'i phan yon lnga pa yin no / /
bcom ldan 'das kyis de skad ces bka' stsal ba dang /
dge slong de dag bcom ldan 'das kyis gsungs pa la yi rangs te mngon par bstod do|| 'phags pa de bzhin gshegs pa'i gzugs brnyan bzhag pa'i phan yon yang dag par bstan pa zhes bya ba'i chos kyi rnam grangs rdzogs so / /
rgya gar gyi mkhan po d+harmA ka ra dang /
lo ts+tsha ba ban de ye shes snying pos bsgyur /
ban de dpal brtsegs kyis zhu chen bgyis te gtan la phab pa /
thub bstan rin chen dar zhing rgyas pa dang / /
'gro kun bde skyid dpal la spyod pa'i phyir / /
bsod nams kun sdud gling gi bla brang nas / /
chos sbyin 'dzad med gang+gA'i rgyun 'di spel / / / /
blank page
