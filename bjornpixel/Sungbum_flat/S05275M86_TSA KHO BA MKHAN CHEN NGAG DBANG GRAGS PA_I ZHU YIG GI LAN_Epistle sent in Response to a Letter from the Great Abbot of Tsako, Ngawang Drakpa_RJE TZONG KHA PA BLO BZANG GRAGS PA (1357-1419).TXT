! / /
'dren mchog rgyal ba de yi rgyal tshab dang / /
rje btsun mkhyen pa'i gter dang klu sgrub zhabs / /
'phags pa thogs med rnams kyi mdzad 'phrin rnams / /
skal ldan khyod la rtag tu 'jug gyur cig /
yangs pa'i rnal 'byor mkha' ltar rgya che zhing| |phul byung dang ba ri dbang ltar brtan la / /
bstan pa'i khur gyis nam yang mi ngal ba'i / /
bshes gnyen ngag dbang grags pa shes grags pa'i / /
sdom brtson mchog des shing rta che gnyis las / /
legs par brgyud pa'i skyes bu gsum gyi lam / /
legs bshad rgya @# / /
mtsho byang chub lam rim gyi / /
yi ge'i phreng bas mig la dpal byin pas / /
don dpyod yid ni 'dud rtsis ngoms so zhes / /
rnar snyan yid la 'bab pa'i phrin yig gis / /
srab 'jam yang ba'i dmar smug gos mchog dang / /
mchil lham zung gi rten bcas bskur ba 'phrod / /
gzar bus tshad ma'i ro la ji bzhin du / /
legs bshad ring du bsten kyang lcigs dka' ba / /
ro 'dzin dbang pos ro la ji bzhin du / /
yud tsam re yis nyams su myong ba mtshar / /
deng dus yang dag pa dang ltar snang gi /
lam gyi rnam dbye shes pa ches cher dkon / /
brgya la srid kyang legs bshad legs bshad du / /
ji bzhin shes pa'ang de 'dra kho nar bas / /
de phyir zab cing rgya che'i lam gyi gnad / /
phra mo rnams la'ang bcos min nges rnyed cing / /
yi ger bkod pa mthong tshe kho bo'i yid / /
ring du ngal ba'i 'bras bu thob pas tshim / /
chos kyi rje nyid kyis brnyas pa'i go 'phang la gdul bya rnams dngos dang brgyud pas bkri bar bzhed nas mdo sde dang rgyud sde'i rim pa gsungs pa'i mdo nas 'byung ba'i thar pa dang thams cad mkhyen par bgrod pa'i lam gyi rnam par bzhag pa 'dis / /
rgyal ba'i bstan pa spyi'i rkang gzung nas gdul bya mchog 'ga' zhig la rgyud sde'i lam gyi snon pa btab nas rgyal ba'i bstan pa yongs su rdzogs par 'dzin pa 'di / /
gsung rab thams cad gdams ngag tu shar ba'i rgya bod kyi mkhas pa thams cad kyi bzhed pa yin / /
kho bos kyang de rtogs pa'i don du lo mang por bas mtha' brten nas khas blangs pa'i tshul khrims srung ba gzhir bzhag bsag spyang gi lhan cig byed rkyen mang po dang lam gyi lus tshang ba'i dmigs rnam skyong ba'i nyer len gyi rgyu la 'bad pas mkhas pa dgyes pa'i mdo sngags kyi lam phyogs rigs pa tsam mthong nas /
bstan pa la dmigs pa 'ba' zhig gis kun nas bslangs nas /
sngon la theg pa thun mong ba'i lam gyi rim pa yi ger bkod pa yin /
'di la'ang lam gyi lus rdzogs ma rdzogs dang /
lam gyi go rim nges tshul dang lam gyi cha phra mo rnams nas lag len du byas nas 'khrid tshul dang khyad par du zhi gnas dang lhag mthong gzhung che ba'i dgongs pa bzhin du gsal bar bkrol ba 'di dag snying nas sgrub pa byed 'dod byung ba'i tshe /
nyams len gyi gnad la tshad mar gyur pa'i gzhung che ba rnams nges par gzhag dgos par mthong nas 'dor zhing /
sgrub pa lhur len gyi blo sna ma skyes pa'i tshe de dag la nyin mtshan du 'bad pa byed pa nyams len ji ltar bstan la blo kha ma phyogs par tha snyad tsam la mkhas pa'i yan lag tsam du mthong nas gzhung re re'i tshig don la lugs mi 'dra ba mang po'i 'bru gnon tshig spyi tsam du ma song ba re thebs na de tsam gyis de dag dpyis phyin par 'dod pa'i da lta'i dus 'dra ba lta ci smos /
sngon dus kyi rnam dpyod can tsha 'di'i bun long yal bar bzhag nas rig pa'i gnas mang du bslabs te /
nyams su len pa'i gnad ji lta bu zhig yin snyam du sgrub 'dod kyis blangs pa'i shes 'dod can rnams kyis ring du dpyad kyang dpag dka' bar gyur 'dug pas lam la bskor ba'i go yul rnams kyis tshim sla ba ma mdzad par /
sngar bshad pa ltar gyi rgyu rkyen la 'bod la yang dang yang du gsol ba thob la zhib par chod mdzod ma go ba'i go rgyu byung res kyis 'dod pa'i lha dang dam pa'i @# / /
bshes kyi sku drin du bzung la slar yang zang zing dang sgrub pa'i mchod pas sku drin gsob pa la 'bod dang blo khyad zhugs par song nas lam gyi gnad phra rags thams cad la bcos ma ma yin pa'i nges pa re rnyed nas /
lha dang bla ma la je dad ston pa dang bstan pa la je gus sems can la je brtse sgrub pa la je brtson du 'gro zhing /
legs par dmigs phyed pa'i gnad kyis bag chags brtan par 'jog pa la gzhan dang mi 'dra'o zhes pa 'di ni che kho ba mkhan chen ngag dbang grags pa'i zhu yig gi lan du /
rje rin po che blo bzang grags pa'i dpal gyis gnang ba'o / /
