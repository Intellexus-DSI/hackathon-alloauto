@# / /
mi rtag pa sgom tshul gyi bslab bya tshigs su bcad pa bzhugs so / /
@## / /
dpal bde ba chen po'i mkha' dbyings ngos / /
sku gang 'dul bkod pa'i sprin dkrigs te / /
chos zab cing rgya che'i char 'bebs la / /
rje bla ma rnams la phyag 'tshal lo / /
dus lan gcig rnyed pa'i dal 'byer 'di / /
don ma grub lag nas 'chor nyer gda' / /
da thar pa'i lam sna brnyegs re ran / /
don de phyir skul ma'i lcag 'di zungs / /
lo zla ba 'di la 'di snang gi /
las bya byed tshugs su tshud byas nas / /
slar gtsang ma'i chos shig byed snyam pa / /
'di thams cad bslu ba'i phung 'dre yin / /
tshe 'di snang bya ba chu mnyer 'dra / /
gcig 'das rjes gcig gis mnan nas 'ongs / /
de bsgrub kyin bsgrub kyin mang du 'gro /
da btsan thabs su bcad na mi legs sam / /
chos byed kyi sang nyin 'char gyi bar / /
'chi dus kyi de ring slebs nyen che / /
da rang mgo rang gis ma bskor bar / /
chos byed na de ring nyid nas gyis / /
sngon byon gyi rgyal ba sras dang bcas / /
mdzad 'phrin gyis sa gsum khyab na yang / /
sku mi bzhugs mchan tsam lhag mar lus / /
de kun kyang mi rtag slob dpon yin / /
stobs 'byor gyis dregs pa'i rgyal blon tshogs / /
lo rgyus kyi phreng ba ngoms che yang / /
ma brtag na yod yod 'dra ba la / /
khams gsum du 'thor te shul na med / /
rang nyid dang sngar nas 'dris pa'i grogs / /
tshe srog @## / /
dang stobs mtshungs phal cher yang / /
glo bur du 'chi bdag dgras khyer na / /
da rang la mi 'jigs gdengs ci yod / /
ches shin tu glen pa lug gis kyang / /
rang rigs rnams bshan pas gsong mthong tshe / /
snying 'dar na gzhan dpe rang steng du / /
sbyor mi shes pa de phyugs las blun / /
nges med du 'chi ba gzugs grub 'di / /
dngos stobs dang lung la ma ltos par / /
mngon sum du mthong yang mi shes pa / /
de'i ming la ce re long zhes gsungs / /
gnyen nye du g.yog 'khor 'dus pa yang / /
rlung chen pos shing lo s+phungs pa 'dra / /
dar cig nas ri klung kun tu 'thor / /
slar mi 'dzom 'dus pa'i tha ma yin / /
phyogs nges med 'dus pa'i khrom tshogs kyang / /
ston nam mjug 'chad kha'i sdang? bu 'dra / /
'dus tsam nas gyes shing yal te 'gro /
bsam shes na mi rtag slob dpon yin / /
phyi 'byung ba'i snod lam mtshon na yang / /
dbyar dgun gyi ming btags bslu brid kyis / /
zhag bcu grangs tsam nas ri klung kun / /
mdog 'gyur zhing 'gro de mi rtag pa / /
chu sngon mo rlabs kyi gar mkhan ma / /
sgra lhung lhung sgrog ba de yang ni / /
dgun 'khyag rom sbubs su tshud pa na / /
sgra shub bus smre sngags 'don pa bzhin / /
tshal yangs po skye dgu dga' ba na / /
rkang drug gi phreng ldan 'dab brgya'i tshogs / /
ston pa mos bcom pa'i mya ngam brang / /
skyi ser gyis gdung bas shugs glu len / /
nyin mtshan gyi byi ba dkar nag gnyis / /
tshe 'ching thag gi rtsa phung res kyis za / /
der ma zad skad cig re res kyang / /
dgra 'chi bdag gi drung du bsnyegs nas 'gro| |skra dkar zhing gzhu ltar gug pa yis / /
rgas 'khogs kyi pha mas 'dar bzhin du / /
bu lang tsho can gyi dur 'dabs na / /
rgan gzhon gyi rim pa su yis brtsi / /
nor longs spyod snye ma'i gang bu yang / /
rkyen ngan gyi ser bas brdung ba na /
sngar rang gi gsos pa'i g.yog gi sgor / /
sprang zhu bas ang lan khug par dka' / /
dus de ring yid gcug grogs po yang / /
tshig legs nyes gcig la rnam rtog gis / /
sgro btags nas sang nyin dangs ma'i dgra / /
nye ring gi 'dzin pa de nas chod| |byur dpal du rlom pa'i srid 'byor kun / /
bye leb la mar me khang bzang bzhin / /
mdzes mdzes ltar snang ba'i bslu brid kyis / /
gtan bde ba'i srog rtsa gcod byed yin / /
don dril na myur du'ong nges shing / /
dus nam zhig 'ong ba cha med la / /
nam slebs tshe zlog tu med pa yin / /
dgra 'chi bdag bdud kyi khar chud tshe / /
dus yun ring 'grogs pa'i lus 'di yang / /
mal dron mor bzhag nas 'gro dgos na / /
nor longs spyod gnyen dang 'khor g.yog la / /
phyi mig kyang blta ba'i go skabs med / /
tshe hril por ngal med bsgrub bsgrub pa'i / /
dgra 'dul dang gnyen skyong bya ba kun / /
'phro bshal le bzhag ste dge sdig gi /
khur bkur nas 'jig rten pha rol 'gro / /
lam rgyus med bgrod dka' bar do'i 'phrang /
@# / /
dgra gshin rje'i dmag gis bkag pa'i tshe / /
srid 'byor pas dgos dus bslu ba yi / /
mtshang ston par shes te 'gyong kyang 'phyis / /
lam rgyus med kyis mkhan chos yin zhing / /
lam bshul ring gi lam rgya ga chos yin la / /
lam bgrod dka'i ded dpon chos yin pas / /
dus da nas sgo gsum chos la sbyor / /
dbang rang la yod pa'i gnas skabs 'dir / /
gtan bde ba'i btsan sa ma zin na / /
dbugs 'gro 'ong rgyu ba chad pa'i tshe| |rang ci bya gtol med dus shig 'ong / /
don de phyir mi rtags sems pa 'di / /
dus thog ma bar dang tha ma ru / /
blo chos la bskul bar byed pa yi / /
lam dbu ma snang sel chen por gsungs / /
sems de ltar chos la 'khrul ba na / /
chos zab mo'i sgra can mang na yang / /
mgon dus gsum rgyal ba'i thugs kyi bcud / /
rje blo bzang rgyal ba'i ring lugs mchog /
chos mdo sngags bshad sgrub zung 'brel gyi / /
lam ngo bo grangs dang go rim sogs / /
gnad tshang la ma nor yongs rdzogs la / /
dus nyin bzhin bag chags ci thebs kyis / /
bshar sgo ma la nyams len dngos gzhir byas / /
de'i sbyor dang mjug gi rim pa yang / /
rje bla ma'i bka' bzhin legs bsgrub ste / /
dal 'byor la snying po len par 'tshal / /
tshul de ltar bsgrub pa'i dge tshogs mthus / /
bdag rtag par 'dzin pa'i chom rkun dang / /
yul bden 'dzin gyi phyi dpung bcom byas te / /
dpal 'chi ba med pa'i gnas thob shog /
ces ba 'di ni sngon bzang bo'i bag chags /
kyi mthu brtas pa'i zhabs brung ngag dbang grags pas 'phags ba bcu gcig zhal gyi dkyil 'khor stegs bu mchod cha dang bcas cha 'grig /
bkra shis pa'i lha rdzas sogs kyi skyes dang bcas mi rtag pa sgom tshul gyi bslab bya tshigs su bcad pa zhig dgos tshul 'phrin yig gi lam nas bskul ma byung bar brten /
btsun pa dkon mchog bstan pa'i sgron mes mchog dman kun gyis go bde ba'i phyir snyan ngag mngon brjod sogs kyis ma bcing bar ngam pa gong ma'i gsung sgros la gzhi byas te 'bol rtsom du bgyis pa 'di yang skye dgu rnams blo kha chos la phyogs pa'i rgyur gyur cig / / /
