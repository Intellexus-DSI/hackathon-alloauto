! / /
na mo gu ru many+dzu g+ho ShA ya /
'dir 'chi dus su nges par dgos pa /
dpa' bo g.yul du 'jug pa'i go cha'i grabs byed pa lta bu 'pho ba bsdus pa nyams su len tshul ni /
skyabs 'gro sems bskyed sngon du btang /
bde ba can nas rtsa ba'i bla ma dang / /
dbyer med 'od dpag med mgon spyan drangs te / /
bdag gi spyi bor dgyes bzhin bzhugs par gyur / /
rang lus dbus kyi drang por rtsa dbu ma / /
mda' smyug tsam zhig mar sna lte 'og nas / /
yar sna tshangs bug thal gyis zug par bsam / /
snying dbus rang sems thig le rgya sran tsam / /
dkar 'tsher 'phur zhing 'phar la khad pa bsgo ma / /
tshe 'di'i gnyen 'khor gnas lus longs spyod sogs / /
gang la'ang chags shing zhen pa rab spangs nas / /
spyi bo'i bla ma skyabs gsum kun 'dus la / /
gus pas skyabs 'gro gsol 'debs yang yang bya / /
bslu med dkon mchog gsum gyi ngo bo nyid / /
ngan song 'jigs las sgrol ba'i dpa' bo ste /
dag pa'i zhing du 'khrid pa'i ded dpon mchog /
mgon po 'od dpag med la gsol ba 'debs / /
gnad gcod gshin rje'i 'jigs las skyab tu gsol / /
'jigs rung bar do'i 'phrang las sgral du gsol / /
bzod dka' ngan @# / /
'gro'i g.yangs las drang du gsol / /
zhing mchog bde ba can der 'khrid du gsol / /
re sa gzhan na med do thugs rjes drongs / /
de ltar gdung shugs drag pos gsol btab pas / /
mgon po'i thugs ka nas 'ongs 'od zer gyi / /
lcags kyus rang sems thig ler gsal la btab / /
'og rlung drag tu 'then pa'i gzhu mo la / /
hi ka gi mda' sbyar bla ma'i thugs kar 'phangs / /
da lta sbyong dus rnam shes tshangs bug las / /
mi 'don slar yang snying kha'i dbus su 'jog /
rgyal ba'i dkyil 'khor bzang zhing dga' ba der /
zhes sogs smon lam dag pas mtshams sbyor bya / /
tshul 'di sdig can btsan thabs 'tshang rgya'i thabs / /
ma sgoms 'tshang rgya 'pho ba'i man ngag ces / /
bla med rgyud sde'i snying po bsdus pa yin /
ces pa 'di yang 'gro ba mang po la phan pa'i phyir /
btsun pa blo bzang chos kyi rgyal mtshan gyis smras pa'o / /
! / /
na mo gu ru /
bka' drin mnyam med rtsa ba'i bla ma / /
'bral med snying kha'i padmor bzhugs shig /
rang sems la sogs 'khor 'das chos rnams / /
bden pa'i dngos por rdul tsam med par / /
rtag dang chad pa spangs pa'i dbyings de / /
ji bzhin rtogs pa lta ba'i rgyal po / /
rtogs don spros bral zab mo'i dbyings de / /
bying rgod skyon rnams legs par bsal te / /
dran dang shes bzhin gang+gA'i rgyun bzhin / /
skyong bar byed pa sgom pa'i rgyal po / /
rjes thob mnyam gzhag rtsi yis zin pa'i / /
sgyu ma lta bu'i rnal 'byor ngang nas / /
sgo gsum sdig bral dge ba'i lam du / /
ci dgar 'jug pa spyod pa'i rgyal po / /
'di lta'i lta sgom spyod pa'i tshul 'di / /
sgyu mas rmongs pa'i 'gro rnams kun gyis / /
ji bzhin rtogs par gyur na dga' ba / /
rtogs par gyur nas grol na skyid pa /
ces pa'ang smras so / /
! / /
na mo gu ru padma sid+d+ha ye /
rang gang mos kyi rtsa ba'i bla ma dang /
dus gsum mkhyen pa padma 'byung gnas dbyer med du byas nas bla ma'i rnal 'byor bsgom tshul 'khyer bde bar brjod pa ni 'di ltar /
mdun gyi nam mkhar seng khri pad zla'i steng / /
blo bzang rdo rje 'chang dang dbyer med pa'i / /
rtsa ba'i bla ma rig 'dzin padma 'byung / /
rnam dag dge slong rdo rje 'dzin pa'i tshul / /
zhal gcig phyag gnyis dgyes pa'i 'dzum dang ldan / /
phyag g.yas thugs kar rdo rje g.yon pa yis / /
mnyam gzhag steng na bdud rtsi'i thod pa dang / /
kha TwAM ga yis mtshan khung mdzes par brgyan / /
chos gos gsum ldan paN zhu dmar po gsol / /
res 'ga' za 'og ber gyis lhab lhub g.yo / /
mtshan dpe'i rgyan ldan gzi byin 'od stong 'bar / /
grangs med dpa' bo mkha' 'gro'i 'khor dbus su / /
mi phyed rdo rje'i skyil krung gis bzhugs pa'i / /
gnas gsum yi ge gsum mtshan hUM 'od kyis / /
padma 'od dang bde ba can sogs nas / /
grub dbang padma 'byung gnas rtsa brgyud kyi / /
bla ma yi dam mkha' 'gro'i tshogs dang bcas / /
spyan @# / /
drangs dam tshig pa dang dbyer med gyur /
ces dam tshig pa dang ye shes pa dbyer med du byas /
skyabs gnas kun 'dus pa'i bdag nyid du bsams la bsag sbyang gi gnad bsdus pa yan lag bdun pa 'bul ba ni /
dus gsum sangs rgyas kun gyi thugs rje ni / /
snyigs dus 'gro ba ma lus 'dren pa'i phyir / /
padma las 'khrungs rnam dag rdo rje 'dzin / /
bslu med skyabs kyi dam par gus phyag 'tshal / /
dngos bshams yid sprul phyi nang gsang ba yi / /
mchod tshogs kun 'bul sdig ltung ma lus bshags / /
dge la yi rang chos 'khor bskor phyir du / /
bskal brgyar bzhugs gsol 'dis mtshon dge ba'i tshogs / /
ma gyur mkha' mnyam 'gro rnams bsgral phyir du / /
thams cad gzigs pa'i go 'phang thob phyir bsngo / /
zhes yan lag bdun pa phul nas slar yang /
sangs rgyas chos dang dge 'dun kun gyi gtso / /
grub pa'i dbang phyug padma 'byung gnas dang / /
dbyer med drin can rtsa ba'i bla ma la / /
snying nas gsol ba 'debs so byin gyis rlobs / /
'dzam gling mkhas dang grub pa kun gyi rgyan / /
mthu stobs dbang phyug snang srid zil gyis gnon / /
gangs ri'i khrod 'dir bstan pa'i sgron me spar / /
ur+yan rin po che la gsol ba 'debs / /
bde gshegs snang mtha' yas kyi thugs rje las / /
sin+d+hur rgya mtshor pad sdong las 'khrungs shing /
skal ldan yongs 'dren srin po'i kha gnon mdzad / /
ur+yan rin po che la gsol ba 'debs / /
de ltar gsol ba btab pa'i bla ma yi / /
sku las 'od zer dkar dmar mthing kha gsum / /
rim dang cig car byung nas rang nyid kyi / /
sgo gsum rim dang lhan cig thims pa las / /
sgrib bzhi dag cing dbang dang sku bzhi thob / /
slar yang sku las gnyis pa zhig byon nas / /
dgyes shing rang la thim pas bdag nyid kyang / /
padma 'byung gnas sku ru gyur par bsam / /
de nas rang gi snying khar sngags phreng bkod pa la 'od zer spro ba dang bsdu ba'i dmigs pa ma yengs par byas te /
oM AH hUM /
badzra gu ru padma sid+d+hi hUM /
zhes pa ci mang bzla /
mjug tu dge ba 'di yis myur du bdag /
dpal ldan bla ma 'grub gyur nas /
ces sogs dge ba bsngo zhing smon lam dang bkra shis kyis brgyan par bya'o / /
smras pa /
blun pos gang ba'i bod yul min gling 'dir / /
thugs rje'i 'od zer stong gis gsal mdzad pa / /
grub pa'i dbang phyug padma 'byung gnas dang / /
rang nyid mos pas bla ma dbyer med du / /
rtse gcig gsol ba 'debs pa'i nyams len gyi / /
me tog phreng mdzes mngon par spel ba 'di / /
dge slong blo bzang chos kyi rgyal mtshan gyi / /
rnam dpyod sor mo'i rtse yis legs par bskrun / /
'dis mtshon dge ba kun da ltar / /
dkar ba gang zhig bsags pa des / /
bde ba can gyi zhing mchog tu / /
'gro kun bde blag 'jug gyur cig /
ces pa 'di yang dad ldan @# / /
sde pa 'dzun pa lhun grub rgyal pos /
snga mo nas nan cher gsol ba btab pa la brten nas /
chos smra ba blo bzang chos kyi rgyal mtshan gyis chos grwa chen po bkra shis lhun po'i gtsug lag khang du smras pa'o / /
