@# / /
na mo gu ru many+dzu g+ho ShA ya /
slob ma la gdams pa lha'i rnga bo che'i sgra dbyangs ces bya ba /
bla ma dang lhag pa'i lha la phyag 'tshal lo / /
dus gsum bde gshegs thams cad dang / /
dbyer med rtsa ba'i bla ma yi / /
zhabs sen rin chen 'od chags pa / /
snying ga'i padmo'i rgyan du bzhugs / /
lha bcas 'dren pa shAkya'i tog /
rgyal tshab mi pham 'jam pa'i dbyangs / /
'phags mchog klu sgrub thogs med zhabs / /
'bral med spyi bo'i gtsug tu bsten / /
smra ba'i zla ba phul byung zhabs / /
blo bzang rgyal ba gnyis pa'i rje / /
de sras nas bzung rtsa brgyud kyi / /
bla ma rnams la gus btud nas / /
dam pa rnams kyi bzhed pa yi / /
legs bshad lha yi rnga bo che'i / /
sgra brgya dal gyis @# / /
rgod pa yis / /
mtha' dag bag yod gnas su bkri /
dal dang 'byor pas mdzes pa yi / /
rten 'di shin tu rnyed dka' bas / /
lan cig tsam zhig thob dus 'dir / /
nyin mtshan kun tu snying po long / /
spyir yang tshe 'di yun thung zhing / /
khyad par 'chi bdag dgra bo de / /
nam 'ong nges pa ma mchis pas / /
phyi bshol med par brtson 'grus rtsoms / /
dge dang mi dge'i las rnams kyi / /
'bras bu so sor mi slu bas| |sdig spong dge ba bsgrub pa la / /
sgo gsum gus pas rtag tu sgrims / /
rang nyid dam pa'i lam bsrangs te / /
snyigs dus skye bo sna tshogs pa'i / /
mtshan nyid ji bzhin nges byas la / /
de dang de mtshungs blang dor bya / /
mi dge'i bshes dang sdig pa'i grogs / /
nang gi dug gsum dgra bo 'dis / /
phan pa'i zol gyis nges bslu bas / /
rtag tu bag dang ldan par bya / /
gti mug mun pa'i smag rum de / /
rten 'brel yan lag gnyis lhag bcu / /
lugs 'byung lugs las bzlog pa'i rim / /
ji bzhin shes pa'i sgron mes sol / /
dge ba'i nags tshal sreg byed pa'i / /
zhe sdang khong khro'i me 'bar ba / /
byams dang snying rje'i chu 'dzin las / /
byung ba'i phan bde'i char gyis choms / /
'dod chags chu bo 'khrug pa'i rgyun / /
bdag dang gang la chags pa'i yul / /
mi rtag mi gtsang sdug bsngal bar / /
nges pa'i chu lon brtan pos zlog /
dang por shes rab mtshon rnon gyis / /
rang gzhan lpags pa'i kha phye nas / /
sha khrag chu rgyus rus pa dang / /
rkang gi bar du brtag par bya / /
rnag khrag khu ba bshang gci dang / /
klad pa sha rus chu rgyus rkang / /
'dus pa'i mi gtsang rkyal pa la / /
blo ldan su zhig chags par byed / /
snabs dang mchil ma lud pa rngul / /
bad mkhris glo mchin rgyu long sogs / /
mi gtsang rdzas kyis gang ba la / /
rab rmongs byis pa phag ltar chags / /
gtsang zhing yid 'ong bsod pa'i zas / /
ro 'dzin lam du drangs tsam gyis / /
btsog cing dri nga myags 'gyur na / /
lus 'di las gzhan bshang khang ci / /
gtsang ba'i sa yang bshang gci yis / /
cung zad sbags pa'ang btsog 'gyur na / /
bshang gci snag khrag mi gtsang bas| |yongs gang mdzod la su zhig chags / /
'di ltar mngon sum mthong bzhin du / /
da dung 'dod pa'i sems skye na / /
dbugs bral dur khrod bor ba yi / /
lus kyi phyi nang rang bzhin ltos / /
mdor na 'dod pa'i dngos po la / /
chags pa'i sa bon phra mos kyang / /
mnar med khro chu khol ma'i nang / /
nges par 'tshed pa'i 'bras bu bskrun / /
kim pa'i 'bras 'dra'i 'dod pa yis / /
gsod gcod 'ching dang 'bral ba dang / /
phyi ma'i ngan 'gro'i sdug bsngal sogs / /
'dren phyir phung krol chen po byed / /
de bas srid pa'i phun tshogs kun / /
rmi lam sgyu ma'i dga' ston dang / /
'bar ba'i me dang g.yang sa ltar / /
skrag pa'i sems kyis thar par snyegs / /
glog dang chu bur lta bu yi / /
@# / /
zang zing nor rdzas 'ching ba'i lcags / /
'bral med gtan du dge ba yi / /
'phags pa'i nor bdun gces par zungs / /
sdug bsngal gsum gyis mnar ba yi / /
mar gyur 'gro ba'i don gyi phyir / /
byang chub dam par sems bskyed nas / /
rgyal sras spyod pa'i rjes su bslab / /
mi srun rlung ltar g.yo ba'i sems / /
rtse gcig dmigs pa la gtad de / /
dran shes rgya dang ma bral bar / /
g.yo med ting 'dzin brtan po sgrub / /
chos kun rang bzhin gdod ma'i gshis / /
dbyer med brjod bral stong pa nyid / /
ji bzhin nges pa'i shes rab kyis / /
dbyings su dbyer med mnyam par zhog /
de las langs pa'i rjes thob tu / /
cir snang sgyu ma chu zla ltar / /
snang yang bden pas stongs pa yi / /
snang stong sgyu ma'i rnal 'byor bsgom / /
byang chub sems kyis rtsis zin pa'i / /
stong nyid zab mo bsgom pa dang / /
shes rab kyis zin byang chub sems / /
bsgom pa zung du 'brel tshul yin| |'di ltar bsgrubs pa'i legs tshogs kyis / /
mtshon pa'i rnam dkar dge legs gzhi / /
bla ma mchog gis byang chub bar / /
'bral med 'dzin pa'i rgyu ru bsngo / /
tshul 'di dad dang rnam dpyod kyi / /
nor ldan blo bzang chos 'dzin gyis / /
bskul tshe dge slong rgyal khams pa / /
chos kyi rgyal mtshan zhes byas bkod / /
'dir 'bad legs spyad zla zer gyis / /
'khyud pa'i gangs ri'i tog 'dra de / /
mkha' mnyam 'gro ba ma lus pas / /
byang chub dam pa thob phyir bsngo /
zhes slob ma la gdams pa lha'i rnga bo che'i sgra dbyangs ces bya ba 'di yang /
dad pa dang rnam par dpyod pa sogs phul du byung ba'i yon tan dang ldan pa /
bkra shis rtse nas chos mdzad ma blo bzang chos 'dzin gyis nan tan chen pos bskul ba la brten nas /
btsun pa blo bzang chos kyi rgyal mtshan gyis chos grwa chen po bkra shis lhun po'i gtsug lag khang du sbyar ba'o / / / /
