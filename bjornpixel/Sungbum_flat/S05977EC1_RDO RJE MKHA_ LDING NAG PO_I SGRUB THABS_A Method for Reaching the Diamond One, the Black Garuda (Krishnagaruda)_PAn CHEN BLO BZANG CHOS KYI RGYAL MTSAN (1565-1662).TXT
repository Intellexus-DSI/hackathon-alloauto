@# / /
na @# / /
mo badzra pA Ni ye /
dus gsum rgyal ba'i mthu stobs gcig bsdus pa / /
rdo rje mkha' lding dbang po la btud nas / /
de nyid bsgrub pa'i thabs kyi rim pa mchog /
dam pa'i man ngag ji bzhin legs par bshad / /
'dir khyung nag me'i spu gri'i gdams pa nyams su len par 'dod pas /
skyabs 'gro sems bskyed sngon du btang /
swa b+hA was stong par sbyangs /
stong pa'i ngang las dug gi rgya mtsho chen po'i dbus su /
mthong dug reg dug tshor dug sogs /
dug rigs thams cad 'dus pa'i bdag nyid dug gi ri rab gru bzhi pa'i steng du /
pad nyi gdon gsum khrir brtsegs pa'i gdan la /
rang nyid rdo rje mkha' lding nag po gnam lcags kyi mchu sder can /
rtsa ba rdo rje rtse gsum pa rtse mo rdo rje rtse gcig pa'i rang bzhin gyi 'bar ba'i r+wa gnyis kyi dbus su nor bus mtshan pa /
gser mig 'khyil ba nyi ltar 'bar ba /
zhal dung so ngar mas gang zhing /
gshog pa rdo rje'i ri mo can las me'i tsha tsha 'bum phrag 'phro ba /
mgrin pa nas /
pus mo'i bar mi'i rnam pa la /
rkang pa bya'i sder mo can /
sku las me mdag 'phro ba'i gnam lcags dang /
khyung nag du ma phyogs bcur 'phro bas /
sa bdag klu gnyan thams cad brgyal zhing dngangs par byed pa'i spyi bor oM dkar po /
mgrin par AH dmar po /
thugs kar hUM sngon po /
ye shes pa dgug gzhug /
ar+g+haM sogs kyis mchod /
stong gsum g.yo ba'i gshog sgro yis / /
gar mdzad 'bar ba'i mchu sder can / /
dran pa tsam gyis gdon gsum kun / /
tshar gcod mkha' lding dbang por bstod / /
de nas snying ga'i sngags phreng las bskal pa'i me dpung lta bu 'bar bas brtan g.yo thams cad me 'bar ba'i rang bzhin du gyur /
steng 'og bar gsum gyi bgegs thams cad bsregs shing sbyangs par bsams la /
oM ma Ni khyung khyung /
thuM thuM rbad rbad swAhA /
zhes pa zhi ba'i sngags cung zad bzlas nas /
nag po kA la rak+Sha rbad rbad sod sod /
phyung phyung /
spu gri zang zang /
lcags kyi sder mos snying phyungs /
gnod byed gdug pa'i sha la zo /
oM lhang lhang /
tser tser /
'ub 'ub sod /
zhes gang mang bzla zhing /
mjug tu dge ba bsngo'o / /
nad pa bsrung na /
rang khyung du gsal zhing sngags mang du bzlas nas nad pa'i gnas gsum du btab pas phan no / /
'dzag pa bsrung na /
gu gul gyis sngags dbu can du bris /
rang sngags kyis rab gnas byas /
thums nag pos bril nas btags /
sngags bzlas pa'i mchil mas /
dpral mgrin snying ga lte gsang rnams su byugs pas phan nges so / /
yang| 'dre gnon dang 'dre gdon gyi gnod pa bsung na /
sbrung skud nag po la mdud pa bdun gdab /
mdud pa re re'i nang du khyung re bzhugs par bsams /
rang khyung du gsal bas 'dogs /
shin tu zab bo / /
yang ser ba @# / /
bsrung na bdag bskyed gsal bas sngags bzlas phus btab pas /
nam mkha' khyung gis gang zhing /
khyung rnams las me 'bar bas ser ba chur zhu /
yang khyung rnams bsgrigs nas ser ba phyogs gzhan du bskrad par bsam mo / /
'di'i phan yon ni /
gag lhog gzer gsum /
'brum pa /
mdze phol mig sogs 'og gdon sa bdag klu'i gnod pa dang /
steng gdon gza'i gnod pa sogs mi 'dod pa thams cad 'joms par 'gyur ro / /
khyung nag spu gri 'bar ba'i gdams pa 'di / /
dam pas bskul phyir dge slong rgyal khams pa / /
blo bzang chos kyi rgyal mtshan zhes bya bas / /
legs sbyar dge bas 'gro kun rgyal gyur cig / / /

