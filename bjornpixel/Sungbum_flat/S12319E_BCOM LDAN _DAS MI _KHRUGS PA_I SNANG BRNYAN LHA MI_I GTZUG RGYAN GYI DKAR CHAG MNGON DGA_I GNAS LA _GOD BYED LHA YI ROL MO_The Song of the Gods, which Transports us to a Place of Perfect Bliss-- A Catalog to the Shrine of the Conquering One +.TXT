@# / /
bcom ldan 'das mi 'khrugs pa'i snang brnyan lha mi'i gtsug rgyan gyi dkar chag mngon dga'i gnas la 'god byed lha yi rol mo zhes bya ba bzhugs so / /
@## / /
oM swa sti prany+dza b+h+yaH chos dbyings ye shes in+d+ra nI la'i khams / /
bzhu blugs mtshan dpe rab gsal gzugs kyi sku / /
mngon dga'i zhing mgon spos glang ba glang spos / /
'khor tshogs bcas la gus pas phyag bgyid do / /
rmad byung byams dang brtse ba'i dbang gyur pas / /
zang zing med par zab rgyas chos tshul kun / /
lhug par stsol la ngal ba lhur bzhes pa / /
bdag gi 'dren pa mtshungs med gang de yi / /
drang don bsag sbyang ched dmigs lha dang mi'i / /
ston pa bla med mi bskyod mgon po yi / /
snang brnyan dpag bsam 'khrungs tshul las brtsams pa'i / /
mngon par dga' ba'i byung ba 'di skad gleng / /
de'ang mdo sde rin po che las /
des zin pa ni bskal ba bye ba dpag tu med @## / /
par ngan 'gror 'khyams par 'gyur pa'i las rnams tshe 'dir rims la sogs pa'am mu ge la sogs pa lus dang sems la gnod pa byung bas byang bar 'gyur te /
tha na brgyad bkag gam rmi lam tsam gyis kyang byang bar 'gyur ro / /
des sangs rgyas bye ba dpag tu med pa la dge ba'i rtsa ba bskyed pa sbyin pa 'am mchod pa 'am bslab pa bzung ba las byung ba rnams snga dro gcig gis zil gyis gnon to / /
bla ma la bsnyen bkur byed pa ni yon tan bsam gyis mi khyab pa dang ldan pa'o / /
sangs rgyas kyi yon tan rnam par 'phrul ba dpag tu med pa thams cad kyang 'di las byung bar lta'o / /
des na sangs rgyas la bya ba ltar bla ma la bsten pa dang bsnyen pa dang bsnyen bkur bya'o / /
zhes gsungs pa dang /
rim lnga las /
mchod pa thams cad yongs spangs nas / /
bla ma mchod pa yang dag brtsoms / /
zhes gzhan gang las kyang bla ma mchod pa bsod nams kyi 'gyur che bar mdo dang rgyud sde'i dgongs pa ltar paN grub mtha' dag gis mgrin gcig tu bsngags shing /
spyan snga blo gros rgyal mtshan gyis kyang /
rten bzhengs dang gson shing sogs la cher gtong nus /
bla ma'i phyogs su gtong mi nus pa ni ma go ba blun pa dang /
gang las kyang bla ma'i phyogs su gtong ba lhag par rtogs pa ni mkhas pa yin te /
gson shid sogs ma byas pa la nyes ltung ma gsungs /
bla ma'i phyogs su ma btang na nyes ltung cher 'ong zhing mi gtong ba'i thabs med /
btang na phan yon gzhan pas lhag par che /
ma btang na nyes skyon gzhan las che bar gsungs pa ni gdams pa'i mthil phyung ba'i legs bshad phul du byung bar snang /
der ma zad mi 'khrugs pa'i zhing bkod kyi mdo las /
de bzhin gshegs pa mi 'khrugs pa'i sku glang po che'i khri padma'i gdan la bzhugs pa'i bkod pa stod byed du bcug na sangs rgyas kyi zhing 'jig rten gyi khams mngon par dga' ba de nyid du skye ba sogs kyi phan yon tshad med bsam gyis mi khyab pa bka' stsal ba mthong zhing thos pas yid drangs te 'di snang chos brgyad kyi spros pa smyon pa'i spyod pa 'am mchil ma'i thal ba ltar snying po med par gzigs te dben pa'i ri sul du 'dod chung chog shes sogs 'phags pa'i rigs bzhi la gnas nas sgrub pa'i @# / /
rgyal mtshan btsugs par mdzad de grub pa'i go 'phang mthon por gshegs pa bka' gdams bstan pa'i snang byed mtshungs zla ma mchis pa rje btsun bla ma sgom chen ngag dbang sbyin pa dpal bzang po'i sku'i bsags sbyangs sam dgongs pa bde blag tu rdzogs thabs dang sku drin bsab pa'i mtshon byed du dmigs rin chen gsum pa las rgyal ba mi 'khrugs pa'i snang brnyan longs sku'i rnam pa can lta bas chog mi shes pa mthong ba tsam gyis kyang sangs rgyas kyi smon lam dang thugs rje'i shugs kyis mngon mtho nges legs kyi sa bon bskrun nges pa thig tshad dang bzo bkod phul du byung ba gser zangs kyi bzhugs khri rgyab yol dang bcas bsod nams kun sdud gling gi rten gtso jo bo mahA mu ni dang dpangs tshad mnyam pa 'di bzhin khyu mchog ces pa lcags mo sbrul lo'i zla tshes nas bzo gra'i dbu tshugs te legs par bzhengs pa'i nang bzhugs kyi rim pa ni /
bstan pa spyi'i byin rlabs rten la /
sangs rgyas 'od srungs kyi 'phel gdung /
de bzhin gshegs pa'i tshems las 'khrungs pa'i 'phel gdung /
dge mtshan sprul ba'i sku nas gnang ba'i 'phel gdung /
byang chub kyi shing sogs dang /
bka' gdams rin po che'i byin rlabs rten gyi skor la /
jo bo a ti she'i snam sbyar /
'brom ston pa'i dbu lo'i rten 'dam /
dge bshes po to pa'i sku chos sogs /
mnyam med ri bo dge ldan pa'i byin rlabs rten gyi skor la /
rgyal ba btsong kha pa yab sras gsum gyi dbu lo na bza' /
thams cad mkhyen pa dge 'dun grub pa nas bzung rgyal dbang rim byon dgu /
dben sa pa sogs paN chen sku phreng lnga'i dbu lo na bza' spur tshwa /
rje btsun bla ma dmigs pa med pa'i thugs rje chen po dang ldan pa thams cad mkhyen pa lcang skya rol pa'i rdo rje sogs ngos kyi rigs bdag du ma'i gdung thal /
dbu lo sogs /
gzhan yang /
sa skya /
rnying ma /
dwags shangs sogs grub mtha' ris med kyi byin rten rnam grangs ches mang ba /
smri ti'i phyag tshwa 'khrul med gcig /
mi 'khrugs pa'i phyag tshwa brgya phrag bcu /
mtshal bar 'bum phrag gnyis /
'dod lha sna tshogs 'bum phrag gnyis dang dgu khri drug stong dgu brgya /
lcags sbrul lo dge slong blo bzang shes rab kyi mdun du gnang ba'i rdo rje 'chang dkon mchog bstan pa'i sgron me'i phyag dril rdor bcas /
he ru kaH dpal rje btsun dam pa'i phyag tshwa mgon dkar bzhugs yod pa'i gter sgrom /
gtso bor chos sku'i ring bsrel rgyud sde bzhi dang mdo nas gsungs pa'i gzungs sngags lcang skya rdo rje 'chang ngag dbang blo bzang chos ldan dpal bzang pos dag ter mdzad pa ltar gyi gzungs bzhugs rgyas pa'i lugs dang mthun pa shin tu mang ba /
mi 'khrugs pa'i gzungs spel tshig dang bcas pa khri tshar /
de'i zhing bkod kyi mdo gser bris ma gcig /
gsung rab kyi glegs bam che chung sna tshogs /
skye mched byin gyis brlabs pa'i gzungs @# / /
sngags sogs dam pa'i phyag bzhes ji lta ba bzhin 'khrul ba med par bstar /
gnod sbyin pho mo'i 'khor lo /
rgya bal bod gsum gyi gnas chen mang po'i sa sna rdo sna sogs mdor na gzungs 'bul tshul phra zhib mtha' dag ma tshang ba med par gza' skar bzang po'i nyin legs par bsgrubs te ye shes pa 'jug pa sogs kyis byin rlabs kyi gzi 'od mngon par 'bar bar byas pa yin no / /
de'ang de bzhin gshegs pa dngos sam /
de'i ring bsrel gyi snying po can gyi rten dang /
de dag bzhugs pa'i gan+d+ho la sogs zhig pa gso zhing /
rdo thal byug pas mtshon sri zhu bgyis pa'i 'bras bu gnas skabs lha mi'i bde ba phun sum tshogs pa dang mthar thug mya ngan las 'das pa'i go 'phang bde blag tu thob pa'i phyir ris sum chad pa'i shes ldan rnams kyis bsgrub bya kho na yin par ma zad yul phyogs 'dir bde skyid 'byung min rten khyad par can 'di dag la rag las pa yin kyang blang dor mi shes pa dang /
shes kyang bstan 'gro'i bde skyid kyi rtsa lag dam pa 'di rnams spyi rta bsgal ral du lus kyang ji mi snyam par bzhag nas de dag las nged kyi 'di ni bzang ngo zhes gzhan 'drid kyi zlos gar bsgyur ba ches mang bas gzur gnas blo dang ldan pa'i skye bo da lta ba dang slad nas 'byung 'gyur rnams rten brten pa 'di dag gi 'dzin spras dang zhabs tog la 'bad par mdzad na tshogs rlabs po che rdzogs shing /
sgrib pa tshad med pa 'dag par rgyal ba sras bcas kyis mdo sde mang por yang dang yang du gsungs pa la yid ches kyi dad pa brtan po bskyed nas phyag dang skor ba sogs dkon mchog gi sri zhu la brtson pa lhur len nas rten bzang thob pa don dang ldan par 'gyur pa'i thabs dam par 'bad 'tshal lo / /
kye ho 'di na 'phral yun bde skyid kyi / /
srog 'phrog 'dod chen ha la nag po'i tshal / /
mngon par 'khrigs la rab dga'i dpal ster byed / /
yid 'ong puN+Da ri kar 'khrul ba mang / /
'byung dka' 'jig sla phan nyung gnod mar gzhi / /
bya lam rjes med 'ja' tshon lta bu'i nor / /
dam pas bsngags 'os phyogs su yongs btang ba'i / /
bsod nams gzugs grub stong gsum pha mtha' brgal / /
'on tang kun rtog sems kyi rang snang tsam / /
'du byas 'bras bu'ang byang chub mchog nyid du / /
smin pa'i skal bzang stes thob kyis mtshon dge /
yongs 'dzin mchog de'i thugs dgongs rdzogs phyir bsngo / /
zhes bcom ldan 'das mi 'khrugs pa'i snang brnyan lha mi'i gtsug rgyan gyi dkar chag mngon dga'i gnas la 'god byed lha yi rol mo zhes bya ba 'di yang /
bsod nams dpal gyis mngon par mtho ba khe pes thu sa lag chi ngag dbang /
lcam bde chen ma lhan rgyas nas sa le sbram dang /
phra rgyan sogs kyi rgyur dngul srang lnga brgya bstabs te bskul ba'i ngor /
btsun pa ngag dbang blo bzang bstan pa'i rgyal mtshan gyis chos kyi mdun sa bsod nams kun sdud gling du yi ger spel ba mang+galaM / /
