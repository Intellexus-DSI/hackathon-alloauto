@# / /
mthu stobs yongs kyi bdag po dpal mgon zhal bzhi par mchod gtor 'bul ba'i rim pa bdud sde rab 'joms zhes bya ba bzhugs so / /
@## / /
na maHtsa tura mu khA ya /
srid gsum bdud bzhi'i dgra b+joms khro bo'i rgyal / /
stobs 'phrog dbang phyug rig byed zhal mnga' ba / /
dka' bzlog lha mo la sogs yum chen bzhi / /
'khor tshogs rgya mtshor bcas la legs btud nas / /
gang de dgyes byed cho ga zab ma'i ri ma / /
snyan brgyud mkha' 'gro'i kha rlangs thol le ba / /
spel la rab dges bdud rtsi'i sgo phye nas / /
'phrin las rnam bzhis yid bzhin char bzang phobs / /
de yang dpal rdo rje he ru ka'i rnam rol ha chen drag po gdong bzhi pa gnyan lo dang ma grags gyi man ngag bzhin mchod par 'dod pas /
man ngag bzhin blangs pa'i rdo nag gi maN+Dal /
sngags kyis spras pa'i phyag mtshan /
gsang ba rang srog rten gyi 'khor lo /
rang bsrung dang 'khor bsrung 'khor lo /
sngon 'gro'i u pa de sha rnam gnyis sogs bla ma dam pa'i phyag len bzhin 'du byas /
gtor ma sogs mthong ba brgyud pa ltar bshams la /
yi dam gyi bdag @# / /
bskyed bzlas ba bdud rtsi myang ba'i bar sngon du btang /
lag g.yas g.yon gyi mthil dang mkha' lding gi phyag rgya gtor ma la bstan nas /
oM AHhUM ha ho hrIH sa gtor ma dgra bgegs kyi sha khrag lnga bdud rtsi lnga'i rang bzhin du gyur /
zhes mchod gtor byin gyis brlabs /
chos skyong bskyed pa ni /
hrIHSh+TiHsa bsangs /
swa b+hA was stong bar sbyangs /
stong ba'i ngang las mdun gyi nam mkhar chos 'byung gru gsum mthing nag yangs shing rgya che ba'i dbus su sna tshogs padma 'dab ma brgyad pa'i lte ba dang /
phyogs kyi 'dab ma bzhi'i steng du nyi ma dang ro'i gdan re re dbus kyi gdan gyi steng du hUM las rdo rje gri gug lte ba la hUM gis mtshan pa /
phyogs bzhi'i gdan gyi steng du hUM re re de rnams yongs su gyur pa las /
gtso 'khor lnga dus gcig tu grub pa ni dbus su rdo rje nag po chen po gdong bzhi pa dgra bo'i stobs 'phrog pa'i gzugs can /
srin po khros pa lta bu sku mdog drag po zhal bzhi phyag bzhi pa /
rtsa zhal nag po rngams shing khros pa /
g.yas zhal dkar po khro zhing 'dzum pa /
g.yon zhal dmar po rgya cher bzhad pa /
steng zhal dung ka khro gnyer dpral ba'i dbyings su bsdus pa /
zhal re re la dmar la zlum pa'i spyan gsum gsum dang ldan pa /
sma ra dang smin ma me ltar 'bar ba /
zhal mche ba gtsigs shing ljags 'dril ba /
ma mchu phyir 'phyang zhing ha ha dang hi hi dang /
hUM hUM dang /
k+ShiM k+ShiM gi nga ro drag po 'brug sgra 'bum gyi sgra ltar sgrog pa /
phyag bzhi g.yas dang po rdo rje gri gug dang /
g.yon dang po thod pa khrag dron mos gang ba'i nang na dam nyams kyi snying 'dar bzhin pa dang bcas pa thugs kar steng 'og tu 'dzin pa /
g.yas 'og ma rtse gsum dang g.yon 'og ma mdung rnon ba dan dang bcas pa 'phyar stabs su 'dzin pa /
bdud rtsis gang ba'i bum pa mchan khung g.yon na thogs pa /
rus 'phreng lha ba dmar chil le pa phyag 'gag tu brgyus pa /
dbu skra kham pa gyen du gzings shing 'bar ba| mi mgo bskam po rdzogs ba lnga'i dbu rgyan dang /
rlon pa khrag 'dzag pa lnga bcu mi'i rgyu ma rlon pa la brgyus pa'i do shal 'phyang ba dug sbrul nag pos mchod phyir thogs byas pa /
rus pa'i rgyan drug gis brgyan pa tshangs pa'i skud ba'i se ral kha thogs pa /
mi rkang gi gling bu dang /
gser dngul gyi dril bu g.yer ka'i dra ba sil sil gyi sgra sgrog pa /
dpa' bo stag wags rlon pa'i sham thabs can /
drag la rdams pa'i cha byad zhabs g.yas bskum zhing g.yon brkyang ba'i gyad gi dor stabs kyis dam nyams dgra bo'i steng na 'jigs pa'i bro brdung ba /
de'i g.yas su yum chen g.yung mo nag mo /
g.yon du las mdzad gtum mo ljang gu /
mdun du dmar nag srin mo chen mo /
rgyab tu ser nag sing+ga gling ma /
bzhi ga'ang srin @# / /
mo khros ba'i cha lugs can /
zhal gcig phyag gnyis ma g.yas gri gug nam mkha' la 'phyar zhing /
g.yon thod khrag gtso la stob pa /
gcer bu ral pa thur du 'phyang ba /
rgyu ma rlon pa'i ga sha can /
gzhan rgyan med pa /
khro zhing grims la rngam zhing rgod pa /
zhabs g.yas bskum zhing g.yon brkyang ba'i gar stabs kyis bzhengs pa /
gtso 'khor lnga ka'ang ye shes kyi ma dpung rab tu 'bar ba'i dbus na bzhugs ba'o / /
de dag gi mtha' skor du dregs pa pho bdun mo bdun /
srog gi dgu bdud nag po /
las kyi bshan pa nyer gcig /
zhing skyong pho mo 'bum sde /
snang srid lha srin sde brgyad kyi dmag tshogs 'khor dang bcas pa kha dog dang cha lu shas ngang mtshon cha sna tshogs 'dzin pa /
drag cing gtum la khro zhing rngams pas las thams cad thogs med du bsgrub pa /
de thams cad kyi dpral bar oM /
mgrin par AH thugs kar hUM /
thugs ka'i hUM las 'od zer 'phros pas gangs te se /
bsil ba'i tshal /
po Ta la /
sing+ga'i gling /
ha ha rgod pa'i dur khrod /
dar lung gnyan gyi pho brang /
gnas mchog kha'u'i brag rdzong /
phug sum 'ol dga' /
dpal ldan sa skya /
chos 'khor rgyal gyi gtsug lag khang la sogs pa'i gnas rnams nas stobs 'phrog rdo rje nag po chen po gdong bzhi pa yum bzhi dregs pa'i tshogs dang bcas pa oM badzra sa mA dzaHdril bu'i sgra sngon du 'gro bas /
hUM| sngon tshe rdo rje 'chang gi spyan snga ru / /
gtum po khyod kyis ji ltar khas blangs bzhin / /
'phrin las rnam bzhi'i las la spyan 'dren na / /
sangs rgyas bstan pa bsrung phyir gshegs su gsol / /
oM mahA kA la kA la /
bi kA la /
ra tri ta /
Dom+b+hi nI /
tsaN+Da lI /
rak+Sha sI /
sing+ga lI /
de wI sa pa ri wA ra ehye hi /
dzaHhUM baM hoH gnyis su med par thim /
zhes spyan drangs shing /
padma ka ma lA ya staM /
zhes gdan phul /
oM mahA kA la kA la /
bi kA la /
ra tri ta /
Dom+b+hi nI /
tsaN+Da lI /
rak+Sha sI /
sing+ga lI /
de wI sa pa ri wA ra gr-ih+Ne daM ar+g+haM pra tI ts+tsha swAhA /
de bzhin du /
pA dyaM| puSh+pe| d+hU pe| A lo ke /
gan+d+he| nai wi dya /
shap+ta pra tIts+tsha swA hA /
zhes mchod /
dam rgya spyi bor bzhag la /
oM mahA kA la kA la /
bi kA la /
ra tri ta /
Dom+b+hi nI /
tsaN+Da lI /
rak+Sha sI /
sing+ga lI /
de wI sa pa ri wA ra /
sa ma ya sma ra /
sa ma ya mA ti kra ma /
sa ma ya rak+Shan+tu /
dpal rdo rje nag po chen po gdong bzhi pa lcam dral bran g.yog bka' sdod 'khor dang bcas pa thams cad mchod sbyin gyi gtor ma rgya chen po 'di bzhes la /
rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar dam tshig srungs /
bstan pa skyongs /
dkon mchog gi dbu 'phang bstod /
khyad par du bstan pa dang /
bstan pa 'dzin pa rnams dang /
rnal 'byor pa bdag cag 'khor dang bcas pa la gnod cing 'tshe ba dang /
bdag gis lam bsgrub pa la bar du gcod par byed pa'i dgra bgegs log par 'dren pa'i tshogs rnams kyi bsam ngan sbyor rtsub thams cad zhi ba'i thabs kyis 'dor bar mjad du gsol /
gal te zhi ba'i thabs kyis 'dul du ma 'tshal na /
gang la gang 'tsham pa'i chad pas bcad ba dang /
bskrad cing gzir ba dang /
dbye ba dang bsdigs shing spa bkong bar mdzad du gsol /
mdor na chos bsgrub ba'i bar chad thams cad zhi ba dang /
bsam sbyor chos @# / /
mthun yid bzhin du 'grub cing /
bstan pa dang bstan pa 'dzin pa dang /
'jig rten kun dar zhing rgyas par mdzad du gsol /
zhes bsgos pas dam la gnas shing zhal gyis bzhes par bsam /
thod pa'i phyag rgya bcas la /
stobs 'phrog dbang po 'khor dang bcas pa'i ljags rdo rje'i 'od zer gyi sU gus gtor ma'i bcud thams cad drangs te gsol bar gyur /
oM mahA kA la kA la /
bi kA la /
ra tri ta /
Dom+b+haM nI /
tsaN+Da lI /
rak+Sha sI /
sing+ga lA /
de wI sa ba ri wA ra na maHsarba ta thU ga te b+h+yo pa sh+bimu khe b+haHsarba thA khaM ut+ga te /
spa ra Na yi maM /
ga ga na khaM gr-ih+Ne daM ba lyA diswAhA /
zhes gsum mam lnga'am bdun brjod la gtor ma phul /
oM ma hA kA la kA /
bi kA la ratri ta /
Dom+b+hi nI /
tsaN+Da lI /
rak+Sha sI /
sing+ga lI /
pawI sa pa ri wA ra grah+Ne daM ar+g+haM pra tIts+tsha swAhA| pAdyaM| puShPe /
d+hU pa| A lo ke gan+d+he| nai wi dya /
shap+ta pra tAts+tsha swAhA /
zhes mchod /
oM mahA kA la kA la /
bi kA la /
ra tra ta /
Dom+b+hi nI /
tsaN+Da lI /
rak+Sha sI /
sing+ga lA /
de wA si ba ri wA ra oM AH hUM /
zhes nang mchod phu la /
lha mchog mahA kA la| lha chen nag po zhal bzhi /
zhing skyong gzi ldan dbang phyug /
bram ze'i gzugs can dpa' bo /
yum chen g.yung mo nag mo /
las mdzad gtum mo ljang khu /
ser nag sing+ga lI ma /
dmar nag srin mo chen mo /
'khor gyi zhing skyong 'bum sde /
dregs pa pho bdun mo bdun /
srog gi dgu bdud nag po /
las kyi bshan pa nyer gcig /
snang srid lha srin sde brgyad kyi dmag tshogs 'khor dang bcas pa khyed rnams mchod sbyin gyi gtor ma rgya chen po 'di bzhes la /
sangs rgyas kyi bstan pa srungs /
dkon mchog gi dbu 'phang bstod /
dge 'dun gyi sde skyongs /
rnal 'byor pa bdag cag dpon slob yon mchod 'khor dang bcas pa'i bar chad mi mthun pa'i phyogs thams cad zhi ba dang /
bsam sbyor chos mthun yid bzhin du 'grub cing /
byang chub ma thob kyi bar du bsrung skyob sba ba'i 'phrin las stong grogs rgya chen po mdzad du gsol /
zhes 'phrin las bcol /
dril bu gsil ba dad bcas pas /
hUM| sku gsum mngon gyur rdo rje 'chang dbang gi /
rnam gsum bstan pa spel zhing bsrung bya'i phyir / /
dus gsum bdud dbung ma lus 'joms mdzad pa / /
cho 'phrul gsum ldan khyod la phyag 'tshal lo / /
khams gsum me ltar dmar nag 'bar ba'i dbus / /
steng gsum zil gnon zhing skyong rgyal po'i sku / /
sa gsum 'dar byed khro gtum rngams brjid can / /
srid gsum dbang bsgyur khyod la phyag 'tshal lo / /
'phreng ba gsum ldan drag po'i bzhad sgra can / /
rtse gsum mdung sogs drag ba'i mtshon cha bsnams / /
spyan gsum sdang mig drag po phyogs bcur gzigs / /
gnas gsum dgra bgegs 'joms la phyag 'tshal lo / /
rigs bzhi mkha' 'gro bye ba'i dbang phyug gtso / /
lam bzhi'i dam tshig la gnas rnal 'byor pa'i / /
las bzhi bsgrub la thugs dam brtan pa can / /
phyogs bzhir bzhugs pa'i yum chen rnams la bstod / /
phyi nang gsang gsum mchod sprin rgya mtshos brgyan / /
gsang ba gsum bdag bdud rtsir byin brlabs nas / /
ro bcud nus gsum phun sum tshogs ldan pa / /
khams gsum ying 'phrog mchod gtor 'di bzhes shig /
dus gsum rgyal ba'i ngo bo bla ma dang / /
sgo gsum rdo rjes bsrung @# / /
ba bdag cag la / /
lus ngag yid gsum sdang bas rab 'khrug pa'i / /
dgra bgegs log 'dren rnam gsum cher chong mdzod / /
gdong bzhi dregs pa rtsal chen 'khor bcas rnams / /
'dir gshegs rgyan gyi gtor ma 'di bzhes shig /
sha khrag dmar gyi gtor ma 'di bzhes shig /
dzam bu ti ba'i zhal zas 'di bzhes shig /
sman rag phud kyi mchod pa 'di bzhes shig /
sngar bcol las kyi gtang rag gnyan por 'bul / /
da 'chol las kyi gsol 'debs gnyan por bzhes / /
'khor rnams bsrung zhing rkyen rnams bzlog pa dang / /
sdang ba'i dgra dang gnod ba'i bgegs la sogs / /
bdud dang bar du gcod pa rnam mang po / /
thams cad nye bar zhi bar mdzad du gsau / /
bstan pa bsrung ba'i las 'di myur du sgrubs / /
srid zhi'i dpal 'byor ma lus 'byung ba'i gzhi / /
thub pa'i bstan pa yun ring gnas ba dang / /
de 'dzin byed pa'i skyes bu dam pa rnams / /
dpal 'byor gyis skyongs yun ring zhabs brtan mdzod /
ces 'phrin las bcol la bzlas pa'i dmigs pa man ngag bzhin gsal btab la rang yi dam gyi nga rgyal brtan pos oM ud tsaT tsaT+To swA hUM /
zhes grong khyer bskyod sngags nyung zad dang /
oM mahA kA la kA la bi kA la ra tri ta Dom+b+hi nI tsaN+Da lI rak+Sha sI sing+ga lI de wI b+h+yauHhUM phaT /
ces pa 'di ji ltar 'dod pa bzla zhing rgyun par 'di nyid gtso bor mdzad /
oM mahA kA la kA la bi kA Ta /
kA ral /
laM b+hi ta auta| laM pa ka peg /
laM b+ha ka bA le /
rA bi g+han+Ta /
ru dra mA la bi hu re /
tshen+da ha ka le ha le na ha le /
siM b+ha dzI le /
bA meg+hun+ded+ha di yaM ma eM /
dA hi na karti /
karkorau Ti /
b+hi bi kha rad+ha eM /
bA me shu la pA ni /
har d+hor nA ra si /
rA ma la /
pa ta li /
k+ShiM ka ra ka la /
mahA poT le mahA kA la /
shrI ka bi la ke bi la /
siM k+She Ta pA la /
ha ha ka re /
hUM hUM ka re /
purba b+ha Sha na bi uM /
dzauhu dzin+ta /
maM sa b+ha ta phul+la /
d+hU paM i ka ha bA liM /
dzi ka ha dA sha dik+ka / /
ut+ta wa ri /
Do mi nI /
tsaN+Da lI /
rakA sI /
sing+ga lI de wiMb+h+yiauHhUM phaT /
ces phreng sngags dang /
sahi yaM /
pa kar /
la li yaM sa hu paM /
g+hit+kili ke la ya /
b+hi bi khan pa ta ya namH zhes pa 'di gsum tsam bzla /
de nas yig brgyas lhag chad kyi nyes pa kha bskangs /
rgyun par yi dam ma gtogs pa'i gtor ma gzhan rnams sgrub khang gi steng gi gtor stegs khar khyer la /
hUM| rdo rje nag po chen po gdong bzhi pa /
'jigs gzugs mkha' 'gro yum chen sring mo bzhi / /
lcam dral khyod kyi bka' las mi 'da' ba'i / /
dur khrod bdag po zhing skyong 'khor dang bcas / /
snang srid lha srin sde brgyad 'khor dang bcas / /
dregs pa pho brgyud mo brgyud 'khor dang bcas / /
mkha' lding bya khyi lcags sbyang 'khor dang bcas / /
chos skyong bek+tse lcam dral 'khor dang bcas / /
bsrung ma dam can rgya mtsho 'khor dang bcas / /
'dir bzhugs gzhi bdag gnyan po 'khor dang bcas / /
'dir gshegs rgyan gyi gtor ma 'di bzhes shig /
sha khrag dmar gyi gtor ma 'di bzhes shig /
dzam bu ti ba'i zhal zas 'di bzhes shig /
sman rag phud kyi mchod pa 'di bzhes shig /
sngar bcol las kyi gtang rag gnyan por 'bul / /
da 'chol las kyi gsol 'debs gnyan por bzhes / /
'khor rnams bsrung zhing rkyen rnams bzlog pa dang / /
sdang ba'i dgra dang gnod pa'i bgegs la sogs / /
bdud dang bar du gcod ba rnam mang po / /
thams cad nye bar zhi bar mdzad du gsol / /
bstan pa bsrung ba'i @# / /
las 'di myur du sgrubs / /
de nas /
oM srid zhi'i dpal 'byor ma lus 'byung ba'i gzhi / /
thub pa'i bstan pa yun ring gnas pa dang / /
de 'dzin byed pa'i skyes bu dam pa rnams / /
dpal 'byor gyis brgyan yun ring zhabs brtan mdzod / /
bdag cag dpon slob yon mchod 'khor bcas rnams / /
tshe ring nad med bde skyid phun sum tshogs / /
bsam pa'i don rnams yid bzhin 'grub pa dang / /
'gro ba'i don la mthu dang ldan par mdzod / /
yi ge brgya pa dang /
ma 'byor ba dang nyams pa dang /
zhes sogs brjod /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
ji srid nam mkha'i mtha' dang mnyam pa'i sems can thams cad mi gnas pa'i mya ngan las 'das pa'i sa la ma bzhag gi bar du rgyal ba rnams mya ngan las mi 'da' bar brtan par bzhugs su gsol /
bye brag tu yang sku gzugs kyi rten 'di rnams la bskyed cing spyan drangs pa'i lha tshogs rnams ji srid 'byung ba bzhi'i gnod pas ma zhig gi bar du brtan par bzhugs su gsol /
brtan par bzhugs nas kyang bdag dang sems can thams cad kyi mgon dang skyabs dang dpung gnyen dam pa mdzad du gsol /
oM su pra tiShTHa badzre swAhA /
rten med pa'i gtor mgron rnams /
oM khyed kyis sems can don kun mdzad /
ces sogs dang| badzra muHye shes pa rang gnas su gshegs /
dam tshig pa dzaHhUM baM hoH bdag dang gnyis su med par gyur /
zhes mjug bsdu bya /
thugs dam bskang ba'i rim pa rgyas par mdzad tshe /
dam tshig nyams chags kyi nyes pa sbyong ba'i phyir rdo rje sme dpa'i sku gsal ba'i dmigs pa bdud rtsi 'bebs sbyangs dang bcas te yig brgya brjod la /
dpal rdo rje nag po chen po /
mthu stobs kyi dbang phyug dpal mgon zhal bzhi pa 'khor dang bcas pa rnams la zhu zhing gsol ba ni /
rnal 'byor ba bdag cag dpon slob yon mchod 'khor dang bcas pa rnams kyis las dang /
nyon mongs pa dang /
mi shes pa dang /
bag med pa dang /
ma gus pa dang /
snyoms las kyi dbang du gyur bas rang bzhin dang bcas pa'i khan ma tho ba bgyis pa dang /
dam tshig dang mi ldan pa dang /
dam tshig ma dag pa dang| tshogs 'dres pa dang /
spyod yul gcig tu gyur pa dang /
bsnyen pa dang sgrub pa la mi brtson pa dang /
bsrung ma khyad par can khyed rnams dus dus su ma mchod cing ma gsol ba'i dbang gis sku gsung thugs kyi dam tshig nyams chags su gyur pa dang| khyed rnams kyi thugs dang 'gal bar gyur pa thams cad spros med rnam par mi rtog pa'i ngang las thugs rje dang mthu stobs kyi dbang phyug dpal mgon khyad par can khyed rnams kyi spyan sngar mthal lo bshags so / /
bzod par gsol lo / /
mkha' la sprin dwangs ba'am /
rgya mtsho la rlabs zhi ba ltar nongs par spyod pa dang /
de'i 'bras bu thams cad med bar gyur cig /
zhi bar gyur cig /
rab tu zhi bar gyur cig /
sngags dang phyag rgya dang ting nge 'dzin gyis byin gyis brlabs pa'i mchod sbyin gyi gtor ma dar sna tshogs kyis brgyan pa 'di dang /
rta mchog rgyan gyis brgyan pa 'di dang /
tshogs kyi 'khor lo dam pa dang bcas pa'i mchod pa 'dis dpal mgon bsrung ma khyad par can khyed par can kyed rnams kyi thugs dam skong bar gyur cig /
bzhed pa 'grub par gyur cig /
bzhed pa 'grub par gyur cig /
re @# / /
ba rdzogs par gyur cig /
de ltar gyur nas kyang rnal 'byor pa bdag cag dpon slob yon mchod rnams kyi sngon gyi las las gyur pa dang /
'phral gyi rkyen las gyur pa'i nad dang gdon dang rims dang bar du gcod pa thams cad nye bar zhi bar mdzad du gsol /
dgra dang bgegs dang log par 'dren pa thams cad bzlog tu gsol /
tshe dang bsod nams dang dpal dang 'byor pa dang dbang phyug phun sum tshogs par mdzad du gsol /
mdor na 'jig rten dang 'jig rten las 'das pa'i dngos grub ma lus pa stsal du gsol /
khyod thugs gsang ba dam pa'i mdzod / /
dgyes pa chen po'i sgo phye las / /
dngos grub 'phrin las bdud rtsi yi / /
rgyun gyis bdag rgyud gtams par mdzod / /
lan gsum dang /
bstan srung rgya mtsho'i lha tshogs 'khor dang bcas pa'i sku gsung thugs rtsa ba dang yan lag gi dam tshig nyams chags thams cad mthol lo bshags so / /
bzod par gsol lo / /
tshangs par stsal du gsol /
zhes bshags pa bya /
de nas bskang rdzas byin gyis brlabs pa ni /
bskang rdzas rnams la rdo rjes nang mchod gtor /
a m-i tas bsangs /
swa b+hA was sbyangs /
stong pa'i ngang las gnas khang b+hUM las drag po'i las kyi gzhal yas khang tshad dang mtshan nyid thams cad yongs su rdzogs pa'i nang du /
a las ye shes kyi ka pA la yangs shing rgya che ba rnams kyi nang du bskang rdzas rnams dgra bgegs gdug pa can ma lus pa bsgral ba las byung ba'i sha khrag gi mchod yon /
dbang po lnga dang dri ldan gyi me tog /
gsur chen gyi bdug spos /
zhun chen gsal ba'i sgron me /
mkhris chen gyi dri chab| sha rus gtams pa'i bza' ba /
rkang gling snyan pa'i rol mo /
g.yang gzhi'i bla bre /
rgyu rlon gyi lda ldi /
gsang ba'i rnga chung /
mi rkang gi gling bu /
gzhan yang mdzes pa'i spu sdug mkha' la lding ba /
rta mchog rin chen rgyan gyis brgyan pa /
g.yag rog zhol chen sprin ltar gtibs pa /
lug nag spyi dkar shel ltar 'tsher ba /
khyi nag snying dkar dom ltar 'phyo ba /
mi nag gying po srog gi gshed ma /
skye 'gro sems can la sogs pa /
stag gzig go mtshon la sogs pa /
dam rdza sa rgyan dang ldan pa'i gtor ma /
'chi med bdud rtsi sman gyi rgya mtsho /
dza gad phud kyi btung ba la sogs pa'i bskang rdzas /
mchod rdzas bsam gyis mi khyab pa dwangs shing thogs pa med pa 'di dag /
dpal rdo rje nag po chen po mthu stobs kyi dbang phyug dpal mgon zhal bzhi pa 'khor dang bcas pa'i spyan lam du 'byung zhing rgyas par gyur cig /
oM sarba bid pU ra pU ra /
su ra su ra /
A wa rta ya /
A warta ya hoH badzra s+phar Na khaM swAhA /
zhes nam mkha' mdzod kyi phyag rgya dpral ba'i dbyings su bskor zhing byin gyis brlabs /
de nas rol mo dbyangs dang bcas pas hUM| sing+gi gling dang te se po Ta la / /
ha ha rgod pa gnas mchog kha'u rdzong / /
chos 'khor rgyal sogs 'bar ba'i pho brang nas / /
rnal 'byor 'phrin las gnyan po bsgrub mdzad pa / /
mahA kA la gdong bzhi drag shul can / /
gzi ldan dbang phyug las mdzad yum chen bzhi gdug pa'i 'khor tshogs sde brgyad dregs pa'i dpung / /
dam can rgya mtsho'i tshogs bcas gnas 'dir spyon / /
mdun gyi nam mkhar mi bzad chos 'byung nang / /
khrag dmar mtsho klong 'khrug dbus pad nyi dang / /
dbugs bral gdan la 'jigs pa'i bro ba rdung zhing / /
@# / /
k+ShiM k+ShiM sgra sgrog dgyes pa'i 'dzum zhal ngoms / /
hUM| bde stong zung 'jug kun bzang mchod sprin las / /
'ongs pa'i phyi nang gsang ba'i mchod pa'i tshogs / /
nam mkha' gang ba'i dam rdzas rgya mtsho yis / /
dpal ldan nag po chen bo dgyes gyur cig /
stong gsum zhing gang khrag gi mchod yon dang / /
lha rdzas dbang bo'i me tog ri ltar spungs / /
lha lam 'khrigs pa'i sha chen spos kyi tshogs / /
nyi zla'i 'od 'bar zhun chen sgron me ches / /
legs ldan nag po zhal bzhi'i thugs dam bskangs / /
dgyes byed lha mo bzhi yi thugs dam bskangs / /
'jigs rung dpung tshogs bye ba'i thugs dam bskangs / /
bdud dpung 'khor tshogs rgya mtsho'i thugs dam bskangs / /
nyams chags dag cing rnal 'byor bsam pa'i don / /
'bad pa med par lhun gyis 'grub pa dang / /
bstan pa'i dgra bgegs thal ba'i rdul du rlog /
blo bzang ring lugs phyogs bcur rgyas par mdzod / /
khrag zhag rab klong 'khrug pa'i dri chab dang / /
lha mi'i bza' bca' sha khrag rus pa'i tshogs / /
rdza rnga zom rnga zangs dung rgang gling dang / /
lha rdzas rol mo'i bye brag mtha' yas pas / /
legs ldan sogs gong gis rigs 'gre /
sprin gyi shugs 'chang rta mchog rgyan ldan dang / /
ri rab ltar brjid stobs ldan g.yag rog che / /
lug nag sbyi dkar i nadra'i r+wa bzhi 'khyil / /
khyung chen bya rog khra glag 'ug srin gyis|| srin po kun 'joms 'bar ba'i gdong lnga dang / /
stag gzig gung dred dom dang mi bzad khyi / /
glang chen bse dang ma he stobs ldan gyad / /
nyal 'gro la gnas 'jigs rung srog chags kyis / /
mdzes pa'i rin chen snod nang lha mi'i zas / /
sna tshogs sman sbyar 'chi med ster ba'i bcud / /
bstod dbyangs snyan pa'i glu dang lhan cig tu / /
kun gsal 'dzin ma'i khyon kun gang ba 'dis / /
rab 'bar mnga' gzhu tho chen dgra sta rno / /
gnam lcags mdung rnon khrab rmog la sogs ba / /
bdud sde'i g.yul 'joms dpa' ba'i chas rnams dang / /
'dod yon sna lnga rgyal srid sna bdun gyis / /
phyi nang gsang ba de bzhin nyid kyi rten / /
dngos bshams yid sprul nam mkha' gang ba dang / /
gling bzhi ri rab nyi zla dpag bsam shing / /
gter chen bum bzang mkho dgu'i yo chas kyis / /
dpal ldan nag po chen po'i bsam gtan gyis / /
gzhi lam nang gi bdud bzhi kun bcoms te / /
nges don mgon po'i sku bzhi mngon gyur rten / /
bris pa'i sku mchog mi 'bral rten bzang 'dis / /
zhes bskang rdzas rnams phul /
hUM| bdud sde'i snying dmar cig car gshog byed pa'i / /
gri gug reg gcod gnam lcags ral gri dang / /
khams gsum zil gnon tri shu dar nag can / /
kun 'gyed mtshon rnon rdo rje'i ri 'joms byed / /
lha chen drag po zhal bzhi'i phyag tu 'bul / /
bzhes nas thub bstan snying bo tsong kha pa'i / /
ring lugs dri med phyogs bcur rgyas pa dang / /
rnal 'byor bsam pa yid bzhin 'grub par mdzod / /
mtshan ldan thod chen dmar chen rakata 'khrug /
rin chen bum bzang myos byed btung bas gtams / /
nyams bsgral khrag 'dzag rgyun ldan ni rang shu / /
mkha' 'gro dbang byed mi rkang gling bu 'di / /
zhes chas 'bul bya /
rgyas par na skabs 'dir sngar bzhin gtor ma phul la /
hUM| dpal ldan dbang ldan srid gsum dbang bsgyur @# / /
zhing|| mche ba gtsigs shing mchu 'phyang shugs che ba / /
sgra sgrog dril bu'i 'phreng bas brgyan pa yi / /
gzhon nu'i lus can bgegs 'joms khyod la bstod / /
du ma'i ming can drag po'i 'phreng ba can / /
nyi zla 'bar ba'i mig gis bdud 'joms shing / /
brkyang bskum glog stong 'gyu 'dra'i khro gnyer can / /
mdung rnon gri gug bum thong 'dzin la bstod / /
'jigs byed myur 'gro tshangs skung mi mgo yi / /
phreng ba 'dzin cing sa gsum skrag byed pa / /
k+ShiM k+ShiM sgra sgrog srin po'i gzugs 'dzin pa'i|| dus mtha'i me ltar 'bar ba khyod la bstod / /
dpal ldan gru 'dzin chen po na / /
khyod bzhugs te se'i gangs ri la / /
gdong bzhi ldan khyod zhing skyong mdzad / /
kun srung khyod la bstod par bya / /
ha ha'i gad brgyangs 'brug sgra sgrog /
hUM hUM sgrog pa'i dpal khyod kyis / /
srid gsum gnas pa'i bgegs rnams kun / /
skrag mdzad khyod la bstod par bya / /
rdzogs pa'i sangs rgyas sbyan snga ru / /
dam bcas don de da lta 'dir / /
bsgrub la thogs pa med gyur pa / /
dam tshig ldan khyod bstong par bya / /
sha chen gzan dang me tog spos / /
chang phud sha khrag la dga' ba / /
khyod ni byang na rab bzhugs kyang / /
phyogs bcu'i dbang phyug khyod la bstod / /
g.yung mo gtum mo srin mo dang / /
sing+ga la gnas rnal 'byor ma / /
dam ser ljang nag khros pa'i zhal / /
gri gug thod 'dzin rnams la bstod / /
khyod ni rang phyogs legs skyong zhing / /
gzhan phyogs rnam par sun 'byin pa / /
don gnyis bsgrub pa'i yab yum la / /
bdag gis rtag tu bstod par bya / /
de ltar bstod cing rab bsngags pas / /
bdag cag 'khor bcas bsrung ba dang / /
'dod pa thams cad bsgrub pa dang / /
bgegs rnams ma lus med bar mdzod / /
khyod kyis bsgrub pa'i las bya zhing / /
rjes su bsgrubs na brtse ba dang / /
yongs su bsten na dgyes pa dang / /
sun 'byin rnam par gzhom par mdzod / /
klog pa rnams ni rgyas pa dang / /
kha ton phun sum tshogs pa dang / /
sgrub pa dri ma med pa yi / /
bstan pa dag kyang dar bar mdzod / /
mdor na gang dang gang bcol ba'i / /
de dang de yi las rnams la / /
btang snyoms g.yel ba ma mdzad par / /
bdag la rjes su brtse bar mdzod / /
hUM| paM pad raM nyi ro steng du / /
hUM skyes nag po 'jigs pa'i gzugs / /
zhal bzhi phyag bzhi zhabs gnyis pa / /
khro gtum rdams pa khyod la bstod / /
g.yas gnyis sngon po mche gtsigs zhal / /
spyan rtsa dmar zlum nyi ltar 'khyil / /
smin ma sma ra dmar ser 'bar / /
ljags 'dril ha har bzhad la bstod / /
g.yon gnyis ljang khu khro gnyer 'khrigs / /
dpral bsdus sdang mig glog ltar gzigs / /
shangs nas rlung 'tshub rdul gyis 'gengs / /
hUM hUM sgra 'byin khyod la bstod / /
g.yas g.yon gri gug thod khrag ni / /
thugs kar steng 'og bsnams pa yis / /
dgra bgegs snying 'byin dgra khrag 'thung / /
phaT phaT dgra bgegs sgrol la bstod / /
g.yas g.yon 'og ma'i phyag gnyis kyis / /
rtse gsum bu ma pa bsnams pa ni / /
mdung rnon dgra bgegs lus la 'debs / /
bum pas bsgrub la dngos grub stsol / /
mi mgo khrag 'dzag lnga bcu dang / /
dril bu g.yer kha'i sil sil gyis / /
zhing skyong khyod kyi sku la brgyan / /
srid gsum g.yo byed khyod la /
@# / /
bstod / /
zhabs gnyis gar gyi dor stabs kyis / /
sa gzhi rab g.yos dgra bgegs 'dul / /
dpa' bo khro byed rang sha gcod / /
rdams pa'i dpa' bo khyod phyag 'tshal / /
b+h+yauH g.yas phyogs rgyug byed g.yung mo khyod / /
gri gug thod 'dzin shug pas 'gengs / /
dgra bo myos byed gsod byed ma / /
g.yung mo nag mo khyod la bstod / /
g.yon nas 'gying bstabs bzhad cid rgyug /
gri gug thod 'dzin sha rus za / /
dgra bgegs smyo dbang gsod byed ma / /
gtum mo ljang khu khyod la bstod / /
mdun nas srin mo mchod stabs rgyug /
gri gug thod 'dzin dgra snying 'byin / /
ban+d+ha khrag gang yab la stob / /
yab la dgyes 'khril yum la bstod / /
rgyab nas gar stabs gsar zhing rgyug /
gri gug thod 'dzin sing gring ma / /
'o dod khus 'debs dgra bo dgug /
sing+ga gling ma khyod la bstod / /
gtso 'khor 'khor bcas te se'i gnas / /
zhing skyong bsrung ma gtso 'khor lngas / /
bstan dgra gdug pa'i dgra bgegs rnams / /
sgrol byed gtso 'khor lnga la bstod / /
sha chen gzhan bcas me tog dang / /
rus chen sbags pa'i gtor ma 'di / /
ye shes lnga ru byin brlabs pa / /
'di bzhes dgra bgegs brlag par mdzod / /
hUM| bskal pa me ltar 'bar ba'i klong dkyil na / /
zhal bzhi phyag bzhi mthing nag rdams pa'i sku / /
rtsa zhal nag brtsegs g.yas dkar g.yon pa dmar / /
phyag g.yas gri gug g.yon par thod nang snying / /
'og ma ral gri mi rus 'phreng ba bsnams / /
spyan gsum khro gnyer zhal gdangs mche ba gtsigs / /
dbu skra gyen brdzas thod skam dbu la bcings / /
mi mgo'i do shal sprul dang rus pas brgyan / /
dpa' bo stag sham zhabs gnyis brkyang bskum tshul / /
rgyal ba'i bka' sngod nag po che la bstod / /
lha rnams kun gyi sde dpon dpa' bo che / /
legs ldan nag po khyod la phyag 'tshal lo / /
bka' dang bstan pa bsrung mdzad dam tshig che / /
zhing skyong chen po khyod la phyag 'tshal lo / /
ma mo kun gyi gtso bo dbang phyug che / /
dur khrod bdag po khyod la phyag 'tshal lo / /
log 'dren dgra bgegs 'dul ba'i mthu bo che / /
matAkA la khyod la phyag 'tshal lo / /
hUM| mgon po'i mtshan gsol dpal ldan nag po che / /
rgyal ba'i bstan srung bka' yi byar ba / /
gdug pa tshar gcod drag shul mthu stsal ldan / /
bdud 'dul dpa' bo bdag la dgongs su gsol / /
'dod yon rgya chen gtor ma'i rgya mtsho dang / /
longs spyod sna tshogs zhal zas mchod pa 'di / /
dpal ldan nag po chen po'i zhal du 'bul / /
dgyes pa'i tshul gyis mchod gtor 'di bzhes la / /
sngon gyi thugs dam gnyan po nyer dgongs te / /
rnal 'byor bdag cag 'khor dang bcas pa yi / /
mi mthun gnod pa'i rkyen rnams zhi ba dang / /
'dod pa'i don rnams 'grub par mdzad du gsol / /
hUM| srin po'i gzugs kyi gdug pa can / /
tshar gcod byang chub sems dpa' ste / /
grong khyer gsum brtsegs 'jig byed pa / /
legs ldan khyod la phyag 'tshal bstod / /
bdag gis brtson par khyod bstod do / /
'jig rten 'di na rang dbang thob / /
sngon gyi bram zes smras pa ltar| bkra shis mchog grub sems bder byed / /
yid myur gzugs can kun tu grags / /
mgon po byed cing 'jig rten skyongs / /
'thab pa'i tshen rtag tu rgyal / /
gshin rje ma mos mngon par bstod / /
dar gyi stod g.yogs sngon po can / /
sdug dang mi sdug @# / /
lus su ston / /
mig gis thams cad dang ngas par byed / /
mchog sgrub dpag med sems bder byed / /
snying dang ldan zhing rab tu dpa' / /
rtag tu khyod la bdag gis bstod / /
hUM| srid gsum dbang bsgyur dpal ldan nag po che / /
dus gsuM rgyal ba'i ye shes las sbrul zhing / /
byang shar ha ha rgod pa'i dur khrod kyi / /
zhing skyong dbang phyug chen po'i thugs kyi sras / /
sku mdog cher nag zhal bzhi mche ba gtsigs / /
byis pa'i lus can shugs chen srog la rngams / /
dril bu'i sgra sgrog drag po'i 'phreng ba can / /
rnam grangs mang po'i ming can mgyogs 'gro zhing / /
g.yas kyi dang pos 'bar ba'i gri gug 'phyar / /
g.yon gyi dang pos thod nang khrag kun gsol / /
g.yas 'og ral gris dgra bgegs phye mar rlog /
g.yon 'og phreng bas bde chen ye shes 'gugs / /
res 'ga' bdud rtsis gang ba'i bum pa dang / /
rdo rje dang bcas mdung thung cher rno bas / /
sgrub pa po la dngos grub mchog stsol zhing / /
nyams pa'i dgra bo'i srog rtsa myur du gcod / /
rgyan drug gis brgyan mi mgo'i do shal mdzes / /
stag gi bags pa'i na bzas smad g.yogs can / /
brkyang bskums gar gyis sna tshogs par nyi'i steng / /
dus mtha'i me ltar 'bar ba'i klong dkyil bzhugs / /
khyod ni rnam 'phrul sna tshogs dpag yas pas / /
ri bo gru 'dzin gangs can bsil ba'i tshal|| drag tu rgod pa'i dur khrod 'jigs pa'i nang / /
ha ha hUM hUM gad mo cher bzhad cing / /
sa 'og k+ShiM k+ShiM 'brug sgra ltar sgrogs pas / /
phyogs bcu skyong mdzad dus mtshan nag po che / /
'phran las rnam bzhis nyid thugs dgyes mdzad pa'i / /
yum chen 'jigs gzugs mkha' 'gro'i tshogs dang bcas / /
zhing skyong sde brgyad dregs pa'i 'khor gyis bskor / /
dam can sprul pa yang sprul pa yang bsrung ma'i tshogs / /
tshur gshegs sngon gyi dam tshig rjes dgongs la / /
'dir sbyon dgyes pa'i dam rdzas 'di bzhes mdzod / /
dgra bgegs khrag gi bdud rtsi lcags kyu lnga / /
'dzam bu ti ba mi rus sna tshogs dang / /
me tog rnying par bcas pa sna tshogs dang / /
sman dang rak+ta phud kyi mchod par bcas / /
zhim pa'i bza' btung tshil chen sbos kyi dri / /
khrag gi ar+g+haM me tog nag po dang / /
zhun chen sgron me zhag gi dri chab dang / /
zhal zas bshos nag rus pa'i rgyan spras pa'i / /
gtor ma ri dang rgya mtshor mnyam pa'i tshogs / /
sna tshogs dar gyi lhab lhub kyis mdzes pa / /
ting 'dzin sngags dang phyag rgyas byin brlabs pa'i / /
bzhed dgu longs spyod phun tshogs 'byung ba 'di / /
bdag la brtser dgongs nyid kyis rab bzhes la / /
gsol zhig snoms shig rol gcig tshims par mdzod / /
ji ltar phul ba bzhin du bzhes nas kyang / /
sngon gyi dam bcas g.yel bar ma mdzad par / /
rdo rje 'chang gi spyan sngar khas blangs bzhin / /
bstan pa bsrung ba'i las 'di myur du sgrub / /
rnal 'byor bdag cag 'khor dang bcas pa la / /
gdug cing sngang sems ldan pa'i dgra bgegs dang / /
lam la bar du gcod pa'i bdud rigs rnams / /
mthu stobs dbang phyug rdzu 'phrul nyams pa dang / /
bsad bskrad dbye rmongs ngag sems bcing ba dang / /
lus bsregs tshos la zhal du gsol bar mdzod / /
gang yang bdag sogs bstan 'dzin de dag la / /
nyid kyis rjes dgongs @# / /
bcol ba'i las mdzad de / /
'phrin las rnam bzhi'i dngos grub kun stsal nas / /
bsam pa'i don kun chos bzhin 'grub par mdzod / /
hUM| rdo rje 'chang dbang thugs kyi 'phrin las las / /
rnam 'phrul zhi bas 'dul bar mi spyod la / /
drag po'i stabs kyis gdug pa tshar gcod pa / /
'jigs pa'i gzugs can khyod la bstod par bgyi / /
dkyil 'khor chen po'i bka' sngod pho nya khyod / /
rnal 'byor dam tshig ldan pa'i srog shing ste / /
gang gis bsten cing bcol na thugs rje'i mthus / /
yid la mngon 'dod 'byor pa 'grub mdzad bstod / /
khyod ni ha ha rgod pa'i dur khrod kyi / /
zhing skyong dbang phyug chen po'i sprul pa ste / /
lha chen thugs kyi pho nya mthu bo che / /
khyod kyi rdzu 'phrul phyogs sogs ma lus khyab / /
yab gcig rtag tu te se'i gangs la bzhugs / /
phal cher po Ta la yi ri bo la / /
res 'ga' bsil ba'i tshal na bram ze'i gzugs / /
da lta dar lung gnyan gyi pho brang na / /
khyod kyi brten sa kha'u'i brag rdzod la / /
rnal 'byor dam tshig ldan pa'i rjes 'brang bzhin / /
gang gis bcol ba'i las rnams bsgrub mdzad pa'i / /
drag po dbang phyug gzi ldan 'dir spyon zhig /
sngon tshe rdo rje 'chang gi spyan snga ru / /
gtum po khyod kyis ji ltar khas blangs bzhin / /
drag po'i las la gnas 'dir spyan 'dren gyis / /
sangs rgyas bstan pa bsrung phyir gshegs su gsol / /
khyod kyi bzhugs tshul gyad kyi dor stabs kyis / /
gling bzhi ri rab nyi zla gdan du bting / /
dam nyams dgra bo'i steng du bro brdung zhing / /
sna tshogs rnam 'gyur gar mkhan gdan la bzhugs / /
khyod kyi sku ni mi'u thung srin po'i gzugs / /
mdog nag rtsa zhal nag po brtsegs pa'i zhal / /
g.yas dkar g.yon dmar zhal du mi ro gsol / /
srog 'phrog rngams shing mi mgo'i phreng bas brgyan / /
phyag bzhi g.yas kyi dang po gri gug gis / /
g.yon gyi dang po thod nang snying gcod tshul / /
lhag ma ral gri mdung thung bum pa 'dzin / /
res 'ga' mi rus 'phreng ba phyag na bsnams / /
nag po chen po mche ba gcigs pa'i zhal / /
shugs chen ma mchu 'phyang ba byis pa'i gzugs / /
dril bu'i sgra sgrog drag po'i 'phreng bas brgyan / /
'phrog pa'i dpa' bo gcod pa'i mtshon cha 'dzin / /
rnam grangs mang po'i ming can mgyogs 'gro zhing / /
sa 'og gnas la k+ShiM k+ShiM sgra sgrog cing / /
ha ha'i gang brgyangs hUM hUM bzhad sgra can / /
stobs ldan tshangs skud mi rkang gling bus brgyan / /
dpa' bo khyod kyi sring mo chen mo bzhi / /
g.yung mo gtum mo srin mo sing+ga la'i / /
'jigs gzugs mkha' 'gro gcer mo gri gug dang / /
ban+dA'i phyag can nag ljang dmar ser te / /
ma lus 'khor bcas 'dir spyon dam rdzas bzhes / /
sha chen spos kyi dud ba gzhan dang sha / /
bdud rtsi sman gyi rtsi bcud rak+tI zor / /
dam rdzas rgyan gyi gtor ma 'di bzhes la / /
sangs rgyas bstan pa gnyan po khyod kyis srungs / /
dkon mchog dbu 'phang gnyan po khyod kyis bstod / /
bla ma dam pa'i sku la mtho 'tsham zhing / /
sangs rgyas bstan bshig skye bo yongs la 'tshe / /
gtum po khyod kyi bka' la 'da' byed na /
bdag la sdang bar byed pa'i dgra bo 'di / /
gsod cig gsod cig srog rtsa myur du chod / /
rgyob cig bsregs shig tshos la zhal du gsol / /
kha raM khA hi las la mthu ma @# / /
chung| |bcol ba'i 'phrin las myur du grub par mdzod / /
hUM| lhun grub chos sku spros dang bral ba'i dbyings / /
smra bsam brjod dang bral yang 'ja' tshon bzhin / /
khor dang bral yang shin tu khros pa lta'i /
rten 'brel snang ba mgon po khyod la bstod / /
bde stong dbyer med nam mkha'i ngo bo la / /
zhal phyag bral yang zhal bzhi phyag bzhi'i sku / /
kha dog med kyang mdog nag srin po'i gzugs / /
rmi lam bzhin du snang ba khyod la bstod / /
he ru ka dpal lhan skyes rol pa ni / /
me long gzugs brnyan ji bzhin rol pa la / /
'di ni dpal ldan nag po chen po zhes / /
rang gi sems kyis ri mor byas pa nyid / /
sgyu ma mkhan gyis byas pa'i sa /
shin rje'i gzugs / /
kha gdangs mche gcigs sna tshogs mtshon cha can / /
ji bzhin rang ngos med kyang khro bo'i gzugs / /
snang ngor mtshon chas bgegs 'joms khyod la bstod / /
rang bzhin med kyang rgyal ba thams cad kyi / /
bstan pa bsrung mdzad khro bo'i gar ston pa / /
bden zhen med kyang gzugs brnyan skyes bu yis / /
brag ca'i dbyangs kyis bstod bzhin khyod la bstod / /
sgyu ma'i rnam rol las byung sring mo bzhi / /
med bzhin snang bas byis ba skrag byed bzhin / /
bden zhen spros bral chos sku'i snang brnyan gyis / /
bstan pa bsrung mdzad yum chen bzhi la bstod / /
sgyu ma'i dmag tshogs yan lag bzhi pa'i tshogs / /
med bzhin sa gzhi gang ba snang ba ltar / /
rang bzhin stong ba'i mkha' la sprin tshogs bzhin / /
snang ba'i dam can 'khor tshogs rnams la bstod / /
'di na mchod dang mchod yul mchod pa'i rdzas / /
ngo bos grub pa rdul tsam ma mchis kyang / /
rmi lam yul la rmi lam skyes bu yis / /
rol pas tshim par snang bzhin khyod kyis bzhes / /
'di na mig 'phrul las byung seng+ge yis / /
sgyu ma'i glang po srog dang phral ba bzhin / /
bsad bya bral yang bstan la sdang ba'i dgra /
rang bzhin stong pa'i dbyings su khyod kyis sgrol / /
me long nang gi sgeg mo'i gzugs brnyan gyis / /
chags ldan byis pa'i snying la dga' skyes bzhin / /
bden dngos bral yang mchog dang thun mong gi /
dngos grub char chen phab pas bdag tshims mdzod / /
ces bla ma gong ma rnams kyis mdzad pa'i bstod pas bstod pa'am / /
yang na /
hUM| stobs 'phrog nag po zhal bzhi phyag bzhi pa / /
k+ShiM k+ShiM sgra sgrog bzhad pas srid gsum g.yo / /
dpa' bo chen po g.yer kha'i phreng ba 'dzin / /
chems chems bro brdung bstan dgra 'joms la bstod / /
rtsa zhal drag po bstan dgra'i sha khrag za / /
g.yas zhal zla ba gzhon nus nad gdon 'joms / /
g.yon zhal me 'od rab 'bar khams gsum sdud / /
steng zhal ser nag srid gsum rnam par gnon / /
gri gug thong khrag thugs kar steng 'og 'dzin / /
mdud rnon rtse gsum ral gris bstan dgra 'joms / /
bdud rtsi'i bum bzang sgrub la dngos grub ster / /
rus 'phreng r+wa nag mi rkang gling bu can / /
brkyang bskum dor stabs bgegs dpung phyer 'thag cing / /
las bzhi'i 'phrin las char bzang 'bebs pa'i sprin / /
rnal 'byor re ba rdzogs mdzad yid bzhin nor / /
mahA kA la chen por bdag bstod do / /
g.yung mo gtum mo gtum drag rak+Sha sI / /
sing+ga gling gnas yum chen lha mo bzhi / /
gri gug thod 'dzin bstan dgra'i rjes gcod ma / /
bde chen lhan skyes dngos grub stsol la @# / /
bstod / /
mi bzad dregs pa'i sde dpon shu kra nag /
sgrol gying dmar po dam nyams srog bdud che / /
dam can mched gsum bshan pa lnga la sogs / /
bstan pa bsrung mdzad 'khor tshogs rnams la bstod / /
sha chen dmar gyi rak+tI zor chen dang / /
bdud rtsi'i gtor ma dam rdzas rgyan gyi bcud / /
legs par bzhes la sangs rgyas bstan dgra dang / /
rnal 'byor sogs dgra drag po'i chad pas sgrol / /
zhes bstod la 'phrin las bcol zhing ha chang drag po min pa'i tshe / /
chos sku yangs pa'i sogs kyis bzlog pa byas mthar /
mthun pa'i dngos grub ma'i mjug sngar rgyun gyi nyams len skabs bshad pa bzhin gshegs gtor phul rjes mnga' gsol dang bsdu chog bya / /
drag po'i dus su skabs 'dir / /
hUM| thun gsum bsten cing mchod pa'i bsrung mkhyod / /
khams gsum sems can bde ba bskyed pa'i phyir / /
dus gsum rgyal bas bka' bsgos dam bcas bzhin / /
thugs dam rnam gsum ldan ba dgongs su gsol / /
theg gsum bstan pa'i tshem rkun dgra bo 'dis / /
bka' drin gsum ldan bla ma'i sku dgra byas / /
rgyud sde gsum gyi bsrung mkhyod la brnyas / /
dug gsum dregs pa'i dgra bo'i 'di sgrol cig /
sku gsum rten rnams bshig cing rnam par bcoms / /
rigs gsum chos kyi 'khor lo nyams par byas / /
bslab gsum ldan pa'i dge 'dun bsad cing phye / /
dkon mchog gsum gyi dgra bo 'di sgrol la cig /
ces bskul rjes gshegs gtor sogs bsdu chog rnams bya ste bdud bzhi'i g.yul las rnam par rgyal ba'i ru mtshon chen por 'gyur zhing /
dpal ldan nag po chen po 'di nyid bsten cing bsgrub par 'dod pa'i rnal 'byor ba rnams kyis sngon du bshad pa'i 'khor lo dang man ngag gi gnad rnams dang /
khyad par thun mong dang thun mong min pa'i rjes su gnang ba thob pa dang de kho na nyid kyi rten bsgom pa ni shin tu gal che ba lags shing /
de dag gi gnang rnams ni ha la nag po'i be'u bum dang bla ma dam pa'i gdams ngag bzhin rtogs par bya'o / /
gang gi mtshan tsam gyis kyang bdud bzhi'i dpung / /
mthar mdzad ye shes mgon po gdong bzhi pa / /
mchod pa'i las rim phan bde'i dpag bsam ljon / /
man ngag rin che chu gter che las 'thon / /
dge 'dis mkha' mnyam 'gro kun mi mthun phyogs / /
kun las nyer rgyal lung dang rtogs pa yi / /
yon tan rab rdzogs sku bzhi'i bdag nyid che / /
dpal ldan mgon po'i go 'phang myur thob shog /
ces mthu stobs yongs kyi bdag po dpal mgon gdong bzhi pa bsgrub cing mchod pa'i rim pa 'di ni /
srid zhi yongs kyi gtsug rgyan 'phags mchog phyag na padmo dur smrig gar gyis rnam par rol pa rgyal dbang thams cad mkhyen gzigs rje btsun blo bzang bstan pa'i dbang phyug 'jam dpal rgya mtsho dpal bzang pos bka' stsal ba gus pa chen pos dwang du blangs te gnyan lo dar ma grags dang kha'u brag rdzong pa'i man ngag tshar chen slob bshad snyan brgyud pa'i bzhed srol kun mkhyen lnga pa chen po'i thun mong min pa'i nyams bzhes ltar / /
lugs 'di bden sa snyan brgyud dang rje btsun sa skya ba'i lugs srol gnyis kyi gdams ngag rnams grub pa'i dbang phyug mkhan chen rdo rje 'chang blo bzang bzod pa dpal bzang po'i zhal snga nas dang /
don gyi slad du mtshan nas smos te bdag gi mkhan rin po che khyab bdag rdo rje 'chang rje btsun blo bzang chos 'phel dpal bzang po'i bka' drin las rdzogs par thob pa'i 7shAkya'i dge slong blo bzang dpal ldan ye shes kyis sbyar te gus pas phul ba'o / / / /
