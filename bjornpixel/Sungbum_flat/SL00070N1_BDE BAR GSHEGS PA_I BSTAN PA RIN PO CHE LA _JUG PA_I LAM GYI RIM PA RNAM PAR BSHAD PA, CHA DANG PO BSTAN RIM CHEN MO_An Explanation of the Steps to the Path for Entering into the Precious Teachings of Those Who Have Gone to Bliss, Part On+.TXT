@# / /
bde bar gshegs pa'i bstan pa rin po che la 'jug pa'i lam gyi rim pa rnam par bshad pa bzhugs so / /
{dd} @## / /
bde bar gshegs pa'i bstan pa rin po che la 'jug {dd} pa'i rim pa rnam par bshad pa /
bla ma rje btsun dam pa rnams la phyag 'tshal lo / /
sangs rgyas dang byang chub sems dpa' thams cad la phyag 'tshal lo / /
'gro ba'i bla ma sangs rgyas 'jig rten mgon / /
rgyal sras brtse chen tshogs bcas la btud de / /
bstan pa rin chen mchog la 'jug pa yi / /
rim pa'i don tshogs rnam par dbye phyir 'bad / /
bstan bcos rtsom pa'i thog mar lha dang bcas pa'i 'jig rten gyi dbang po rnams kyi'ang gtsug gi nor bus zhabs kyi rdul la gus pas mchod pa lha'i mchog rje btsun sangs rgyas la mchod pa brjod pa /
'gro la phan bzhed dka' spyad rmad byung sku gsung thugs kyi rtsom dge las / /
kun rtog las byung kun nas nyon mongs sgrib tshogs kun bcad rnam dag cing / /
mtha' dbus mi gnas mkha' khyab chos spyan {dd} yon tan dpag yas mnga' brnyes pa / /
cho 'phrul gsum gyis zab yangs zhi bde bla med lam gsung zhabs la 'dud / /
'di'i dgos pa ni rang gi 'dod pa dang phan pa dang 'jig rten gyi don dag dang /
gzhan dag rgyu yongs su 'dzin pa dang /
nges pa'i rkyen thabs la 'jug pa gsum po ston pa'i che ba shes pa dang /
gzhung la ston pa rab tu grub pa dang /
gzhung nyid don che bar shes nas 'jug pa dang /
zhugs pa'i thabs la bar tshad med pas mi bzlog par bya ba ste rnam pa brgyad do / /
spyi don ni bstod pa dang phyag btsal ba gnyis so / /
bstod pa ni gsum ste /
sgrub byed phun sum tshogs pa dang /
rang bzhin phun sum tshogs pa dang /
mdzad pa phun sum tshogs pas bstod pa /
rtsa ba gcig dang gnyis dang gcig gis rim pa bzhin no / /
'di gsum yang ngo bo nyid brgyad du gnas te /
sgrub byed ni bsam pa dang sbyor ba'i ngo bo nyid do / /
rang bzhin ni ye shes dang spangs pa'o / /
mdzad pa ni bzhi ste /
don dam pa ston pa dang /
kun rdzob ston pa dang /
de dag kyang sngon gyi smon lam la sogs pa dge legs kyi 'phen pa'i {dd} nus pa las byung ba dang /
da ltar yang rnam par mi rtog pa'i ye shes kyi bdag po las byung ba'i ngo bo'i / /
de rnams kyang tshig gi don so sor phye bas mtshan nyid bco brgyad dang ldan par rtogs par bya'o / /
de la sgrub byed ni bsam pa phun sum tshogs pa dang /
sbyor ba phun sum tshogs pa'i spyi dang /
bye brag gi tshig don gsum gyis te /
bsam pa ni 'gro la phan bzhed ces bya ba brtse ba chen po'i rtsa ba can gyi byang chub kyi sems rin po ches 'gro ba ma lus pa bdag gir mdzad nas /
ma rgal ba bsgral ba la sogs pa'i rnam pas phan pa dang bde ba mtha' dag bsgrub cing gnod pa dang sdug bsngal ba thams cad bsal bar thabs mang pos bus ring por goms pa rdzogs par mdzad pa'o / /
sbyar ba spyi ni dka' spyad rmad byung ste / /
pha rol tu phyin pa bcu dang bsdu ba'i dngos po bzhi la sogs pa 'gro ba la phan pa'i sbyor ba sna tshogs la /
gtang bar dka' ba lus dang srog dang /
rgyal srid dang bu la sogs pa sbyin pa gzhan gyis rjes su yi rang tsam yang dka' ba la sogs pa sgo sna tshogs nas rnam grangs sna tshogs kyis rdzogs par mdzad pa'o / /
de'i bye brag ni sku gsung thugs kyi rtsom dge ste /
gzhi gsum po gang gis bsgrub par 'os pa rnams de dag gi rtsom pa kha na ma tho ba med cing dag par spyod pa kun tu bzang ba dag gis legs par bsgrubs pa'o / /
de gsum la thun mong du mtshan nyid gsum ste /
dang por sbyor ba dge ba kun nas slong ba dam pas zin pa dang /
bar du 'jug pa dge ba rjes su bsgrub pa dam pas spyod pa dang /
tha mar mngon du thob pa dge ba byed pa dam pa rang gzhan la 'di dang pha rol dang gnyis kar phan pa dang 'brel ba'o / /
rang bzhin ni spangs pa dang /
yi shes phun sum tshogs pa'i ngo bo gnyis las /
dang po sgrib pa mtha' dag spangs pa'i ngo bo la kun rtog ni tshul bzhin ma yin pa'i rnam rtog mi bden pa la mngon par zhen pa ma rig pa'i bag chags kyi sa zhe 'am gnas kyi sa zhes brjod pa kun nas nyon mongs pa thams cad kyi rtsa bar gyur pa shes bya'i sgrib pa gtsor byas pa'o / /
de las byung ba'i kun nas nyon mongs pa ni nyon mongs dang ? las dang skye ba'i kun nas nyon mongs pa gsum po mtha' dag ste /
nyon mongs pa'i sgrib pa gtsor gyur pa'o / /
gnyis ka bsdus pa ni sgrib tshogs kun te /
nyon mongs pa yi sgrib pa dang / /
shes bya'i sgrib pa gnyis su bstan / /
der ni sgrib pa thams cad de / /
de zad nas ni grol bar 'dod / /
ces gsungs pa ltar sgrib pa thams cad bsdus pa'o / /
de dag bcad pa ni 'phags pa'i shes rab kyis yang mi skye ba'i chos can du legs par spangs pa'o / /
yang na kun rtog dang kun nas nyon mongs gnyis ni sgrib pa gnyis kyi ngo bo yin la /
de dag ma lus par bcad pa ni gnyis ka'i bag chags dang bcas pa las rtsa ba drungs nas phyung ba'i shing ltar yang mi skye ba'i chos can du rnam par spangs par lta'o / /
rnam dag ni sems kyi rang bzhin 'od gsal ba sgrib pa gnyis dang gdod ma nas ma 'dres pas kun rtog gi mun pa thams cad dang mi ldan pa'o / /
de ltar na spangs pa de'ang mtshan nyid gsum dang ldan pa ste /
bag la nyal chad pa dang /
kun nas ldang ba zhi ba dang /
rang bzhin gyis 'gags pa'i mtshan nyid do / /
snga ma gnyis ni sgrib pa gnyis gnyen pos spangs pa'o / /
phyi ma ni rang bzhin rnam dag nyid do /
ye shes la gnyis las zab pa'i ye shes ni mtha' dbus mi gnas te /
yongs su grub pa nam mkha' lta bu spros pa thams cad dang bral ba'i chos kyi dbyings spros pa thams cad dang bral ba'i ye shes kyis mtha' yang mngon du byed pa med pa'i tshul gyis mngon du mdzad pa ji lta ba mkhyen pa'o / /
'di la'ang mtshan nyid gsum mo / /
sgro 'dogs kyi dmigs par mi 'dzin pa dang /
skur pa'i dmigs par mi 'dzin pa dang /
dbu ma'i don du'ang mi dmigs pa ste /
de kho na mngon du mdzad pa na sgyu ma lta bu'i ye shes kyi 'dzin pa'ang mi mnga' ba'i phyir dang /
de kho na de ni dag pa 'jig rten pa'i ye shes kyi yul ma yin pa'i phyir ro /
rgya che ba'i ye shes kyi rang bzhin ni mkha' khyab chos can te /
nam mkha' dang mnyam pa'i shes bya 'jig rten gyi khams dang /
sems can gyi rgyud ma lus pa mkhyen pa'i sgrib pa thams cad dang bral ba'i ye shes sgyu ma lta bus mngon du mdzad pa ji snyed pa mkhyen pa'o / /
de la brten pa'i yon tan gyi tshogs ni yon tan dpag yas mnga' brnyes pa ste stobs bcu dang mi 'jigs pa bzhi dang ma 'dres pa'i chos bco brgyad la sogs pa yon tan rab mchog dam pa bsam gyis mi khyab pa mtha' dag la mnga' bsgyur ba'i phyir ro / /
'di la'ang mtshan nyid gsum mo / /
shes bya'i rnam pa thams cad la khyab pa dang /
yon tan gyi tshogs thams cad dang ldan pa dang /
'gro ba thams cad la rjes su zhugs pa ste /
de bzhin gshegs pa'i ye shes dang /
yon tan rjes su ma zhugs pa'i sems can gyi rigs na 'ga' yang med par gsung pa bzhin no / /
mdzad pa la gnyis te /
lam ston pa'i ngo bo nyid dang /
rnam pa'i khyad par ro / /
dang po ni zab yangs zhi bde bla med lam gsung ste /
'phen pa dang bdag po'i rgyu gnyis las 'jug pa zab pa don dam ston pa dang /
yangs shing rgya che ba kun rdzob ston pa'i ngo bo dag gis bde ba mngon mtho'i lam dang /
zhi ba mya ngan las 'das pa'i lam dang /
bla na med pa sangs rgyas kyi lam gsal bar mdzad pa'i gsung rab rin po che mtha' yas pa rnams so / /
de dag la'ang thun mong du mtshan nyid gsum ste /
rang bzhin gyis rnam par dag pa dang /
shes bya'i don gsal bar byed pa dang /
sgrib pa'i mun pa 'joms nus pas nyi ma chen por gyur pa'i mtshan nyid do / /
de dag gi sgo nas 'jug pa'i rnam pa'i khyad par ni cho 'phrul gsum gyi gsung ba ste /
rdzu 'phrul sku dang kun brjod thugs dang rjes bstan gsung gi cho 'phrul gyi sgo nas so / /
de dag la'ang thun mong du mtshan nyid gsum ste /
nyid kyi rgyud las 'jug pa dang nyan thos la sogs pa gzhan gyi rgyud las 'jug pa dang /
ma zin pa rol mo dang sprin dang nam mkha' la sogs pa las kyang 'jug pa'o / /
de ltar tshig don bcu bdun la mtshan nyid bco brgyad dang ldan pa 'dis ni phun sum tshogs pa gsum gyis bsdus pa'i ngo bo nyid brgyad po spyi don de gsal bar byas pa'o / /
phyag btsal ba ni zhabs la 'dud ces bya ba ste /
yon tan de rnams dang ldan pa'i sangs rgyas nyid la zhes bya ba yul du byas nas dad pas sbyar ba'i lus dang ngag dang yid gsum gyi las lhan cig ldan pas bkur sti'i mchod pa nye bar bsgrubs pa brjod pa'o /
! /
skabs 'brel par byas pa'i gzhung mdzes par bsgrub pa la sogs pa'i byed pa can bstan bcos kyi 'bras bu'i yan lag chang bar rnam par 'jog pa dgos 'brel dgod pa /
thog med srid mtshor ma rig thibs pos rnam 'khor mtho ris byang grol gyi / /
lam las phyir phyogs rgyang ring rnam par 'khyams shing mgon med gyur kyang blo / /
bdag la 'jal ba'i phyogs med smyos ltar kun spyod g.yang sa cher ltung ba / /
snying rje'i gnas nyid 'jig rten drang phyir thub pa skyes mchog yang dag 'khrungs / /
de nyid kyis gzigs lam dang gdul bya'i rjes mthun sgo mang lam gyi ste / /
'gro ba rnam 'grol zab yangs legs gsungs bdud rtsi chos ldan don ldan zhing / /
khams gsum nyon mongs rnam spong zhi bde bla med lam tshul gsal mdzad pa'i / /
bstan pa rin chen mchog la 'jug rim lung rigs ji bzhin mdor bsdus dgod / /
'di'i spyi don ni gnyis te /
rtogs pa'i don dang /
brjod pa'i don no / /
dang po ni gzhung gi 'bras bu yod pa dang /
bsgrub par nus pa dang /
'dod par bya ba dang /
de bsgrub pa'i thabs kyang 'di kho na sla ba bzhis gzhan 'jug pa'i ma tshang ba med pa bsgrub pas grangs nges pa can /
brjod bya dang /
dgos pa ni rtogs pa'i don de rjes su bsgrubs pas gnas skabs dang mthar thug gi rang dang bzhin gyi don mtha' dag 'thob pa'o / /
'brel pa ni dgos pa de bstan bcos kyi thabs la rag las pa dang /
dgos pa'i dgos pa yang dgos pa la rag las pas med na ni mi 'byung bar gyur pa'o / /
brjod pa'i don ni bshad bya dgod pa dang /
de bshad par khas blang ba gnyis kyis bstan bcos brtsam par dam bcas pa'o / /
dang po la bzhi ste /
'bras bu'i khyad par dang /
ston pa'i khyad par dang /
yul gyi khyad par dang /
rang bzhin nyid do / /
khas blang ba'ang ngo bo nyid dang /
rang dga' spang ba dang /
zlos pa spang ba'i khyad par te gsum mo / /
de ltar bdun gyi tshig gi don las bshad bya'i 'bras bu ni thog med nas drang phyir gyi bar te /
phyin ci log gis bslus pas sdug bsngal sna tshogs kyis mnar ba'i 'gro ba rnams yang dag pa'i lam la bkod pas kun drang ba'o / /
de'ang 'gro ba rnams ni thog ma dang tha ma med pa'i 'khor ba'i rgya mtsho chen por ma rig pa'i mun pa dang tshang tshing gi 'thibs pos bsgribs pas yang dag pa'i don mi mthong zhing mi shes bzhin du /
yod med dang rtag chad dang bdag dang bdag gi la sogs par zhen pa'i dbang gis nyon mongs pa dang las dang skye ba'i kun nas nyon mongs pa gsum gyi 'khrul 'khor chen por zo ba'i chu skor ltar mtho dman sna tshogs su shugs rab tu drag par rnam par 'khor cing /
phal char ngan song gsum dang bde 'gro las kyang mi khom pa'i gnas rnams su sdug bsngal drag la yun ring ba bar ma chad pas kun tu mnar ba ste /
de las mngon par mtho ba dang nges par legs pa'i lam la rgyab kyis phyogs par gyur pas sangs rgyas stong gis kyang gzung bar mi nus pas na thag ring zhing shin tu ring bar rnam par 'khyams par gyur pa'o / /
des na de dag las sgrol ba'i mgon skyabs med par gyur kyang blo rmongs pa rim pa mang pos khebs pas bdag ci ri 'jal zhing bdag gi tshod shes pa'i phyogs sam cha tsam yang med pas na /
smyon pa'i spyod pa chen pos rang dang gzhan la gnod pa dang don med pa nyi tshe la kun tu spyod pa'i phyir /
ya nga ba chen po'i sgor zhugs shing kun tu ltung bas na /
sems dang ldan pa dag gis snying rje'i gnas kho nar gyur pa sha stag go /
de lta bu'i 'jig rten mtha' dag sdug bsngal gyi gnas de nas kun tu drang ba'o / /
ston pa'i khyad par ni /
thub pa skyes mchog yang dag 'khrungs pa ste /
'bras bu de bsgrub pa kho na'i don du yang dag par rdzogs pa'i sangs rgyas sku gsung thugs yang dag par bsdams pas thub pa'i dbang po rkang gnyis kyi gtso bo rnams 'jig rten du yang dag par gshegs pa'o / /
yul gyi khyad par ni de nyid kyis ji ltar gzigs pa zab pa dang rgya che ba theg pa chen po'i lam dang /
gdul bya dang rjes su mthun pa nyan thos la sogs pa'i lam dag /
skyob pa nyid gzigs lam gsung ba zhes bya ba dang /
yang na skyob pa /
bden pa bzhi ni ston mdzad yin zhes gsungs pa'i tshul gyis /
rnam par thar pa'i sgo bsam gyis mi khyab pa nas 'jig rten 'dun pa dang smin pa dang rnam par grol bar byed pa'i thabs gsal bar mdzad pa /
don dam pa spros pa'i tshogs thams cad dang bral ba zab mo dang /
kun rdzob sgyu ma lta bu'i gzugs la sogs pa yon tan dmigs pa rgya chen po'am /
yang bden pa gnyis kyi don /
snang ba ji lta ba dang rigs pa ji lta ba nyid ston pas dus dang por bya bas snod bsgrub pa dang snod du gyur pa la yang dag phul gyi chos bshad pa drang ba dang nges pa'i don dag /
sgra'i don du bsam pa nyid gzhan la go bar mdzad pa ldem dgongs dang /
dgos pa la bltos nas don gzhan go bar ston pa dgongs pa'i gsung gis bsdus pa'i gsung rab thog mar dge ba la sogs pas legs par gsungs pa'i mtshan nyid can 'chi ba med pa'i go 'phang sbyin pas bdud rtsi dam pa /
'tshe ba dang gnod pa'i tshogs kyi gnyen por gyur pas rims nad dang bral ba /
sde snod gsum dang gsung rab yan lag bcu gnyis dang chos kyi sgo stong phrag brgyad cu rtsa bzhi la sogs pa mtha' btsal bar dka' ba'i bstan pa'i chos dam pa'i tshogs rnams so / /
de dag kyang chen po bstan pa'i mtshan nyid chos kyi phyag rgya bzhi dang ldan pa ste /
chos dang ldan pa ni yan lag lnga'am drug cu la sogs pa dang ldan pa rjod byed phun sum tshogs pas so / /
don dang ldan pa ni bden pa gnyis dang bzhi dang pha rol tu phyin pa dang sa la sogs pa brjod bya phun sum tshogs pas so / /
khams gsum gyi kun nas nyon mongs pa thams cad nyes dmigs bstan pa la sogs pas spong ba dang /
bde 'gro dang thar pa dang thams cad mkhyen pa'i lam gyi phan yon bstan pa la sogs pas bsgrub pa gnyis ni 'dor ba dang 'thob pa'i 'bras bu phun sum tshogs pas so / /
khyad par de gsum dang ldan pa'i bshad bya'i rang bzhin nyid ni bstan pa rin chen mchog la 'jug pa'i rim pa ste /
ji skad brjod pa'i yul gsung rab dam pa de don dang bcas pas lung dang rtogs pa'i bdag nyid ston pa'i dam pa'i chos /
mchog tu rnyed par dka' zhing 'jig rten thams cad dang mi mthun pa'i 'dod pa'i don thams cad bsgrub pas mthu mtha' yas pa dang 'brel pa las rin po che mchog tu brjod pa la ji ltar bsgrub cing 'jug pa'i rim pa'am tshul lam thabs ma tshang ba med cing yongs su dag pa'o| |de bshad par khas blang ba'i ngo bo ni de'i bstan bcos dgod cing brtsam par dam bcas pa'o / /
de'ang thub pa'i bka' nyid las ma gsungs par rang dgar 'god na ni yid chas pa'i gnas su mi rung la /
gsungs pa nyid 'god na'ang zlos pas dgos pa med par dogs pa spong ba'i khyad par gnyis ni lung rigs ji bzhin dang /
mdor bsdus te lung gtsor byas shing de'i don la nges pa brtan par byed pa rigs pa dang bcas pas don ji lta bar rnam par bzhag pa'i phyir dang /
tshig gi spros pa dang yan lag mang po dor te don gyi snying po'i cha rnams bsdus nas rnam par bzhag pa'i phyir ro / /
de ltar bshad bya dgod pas ni brjod bya bstan la /
bshad par khas blang bas ni de nyan pa po'i thos pa las byung ba'i shes rab kyis rtogs pa bskyes ? pa khyad par dang /
bcas pa'o / /
bshad bya'i 'bras bu dang ston pa'i khyad par gyis ni ci rigs par rang dang gzhan gyi don phun sum tshogs pa grub pa brjod pas rtogs pa'i don de rjes su bsgrubs pa'i 'bras bu dgos pa'i dgos pa yang don gyis bstan pa'o / /
'brel pa ni rang dbang du bstan bya ma yin pas dgos pa gnyis kyi shugs kyis bstan par lta'o / /
ngag dang po rnam par bshad pa'o / /
! / /
brjod bya bstan bcos kyi don gyi lus rnam par bzhag pa /
dang por dge legs 'byung gnas bla ma gus pas legs bsten bya / /
dal 'byor rnyed dka' chud mi gzon phyir snying po blang bar 'bad / /
le los phyi bshol skabs ni 'chi ba'i 'du shes bsgoms pas spang / /
rten 'brel yang dag lta bas tshul khrims rnam dag rab bsgrims sbyang / /
khams gsum mtha' dag sdug bsngal phung po 'ba' zhig nyid du bsgom / /
sdug bsngal mang ldan 'gro la brtse bas byang chub sems mchog bsgrub / /
rgyal sras kun gyi bgrod gcig bslab pa pha rol phyin bcur bslab / /
shes rab pha rol phyin pas chos rnams chos nyid legs bsgoms bya / /
byang chub sems dpa'i sa mchog rnams ni rim gyis legs bgrod de / /
sku gsum ye shes lnga ldan sangs rgyas go 'phang mthar thug bya / /
bstan pa la 'jug pa'i dang por ni 'jig rten dang 'jig rten las 'das pa'i bde legs ma lus pa'i 'byung gnas sam sgor gyur pa'i bla ma dag la sangs rgyas kyi 'du shes nyid kyis rab tu gus pas rnyed pa dang bkur sti dang rim gro thams cad dang bsgrub pa'i sgo nas legs par bsten pa dang bsnyen bkur bya ste /
theg pa mtha' dag tu gtogs pa'i chos dkar po thams cad kyi rtsa ba ni 'di yin pas so / /
'di ltar thub pa'i brtul zhugs phyogs gcig pa yan chad 'thob pa la sogs pa yon tan thams cad skye ba dang gnas pa dang 'phel ba la bgrod pa gcig pa'i rten ni dge ba'i bshes gnyen yin la /
de las yon tan 'thob pa'ang gus pas bsten par byed pa kho na la rag las kyi /
nga rgyal la sogs pas mi gus pa dang brnyas pa dang spong ba la ni thag ring zhing yon tan thob pa dag kyang nyams par 'gyur ba'i phyir ro / /
des na tha na 'jig rten phyi ma'am ngan 'gro dang bde 'gro la sogs par 'khor ba yod pa tsam mam /
yi ge brda phrad pa tsam shes pa'ang dge ba'i bshes gnyen dang dge ba'i grogs dang dge ba'i rten la rag las na yon tan de lta bu dag lta smos su'ang med pa'i phyir gnas 'di la sems thams cad kyis btud la rab tu bsgrims par bya'o / /
des slob ma'i snod ji lta bar rjes su 'dzin pas lam du 'jug pa na thog mar ni dal 'byor phun sum tshogs pa bcu thob pa'i rten dam pa shin tu rnyed dka' ba 'di /
'jig rten gyi chos brgyad kyi spros pa'i bun long gis sbyar ba'i nyon mongs pa dang nyes par spyod pa rnams kyis chud gzon nas snang ba nas mun khrod du 'gro bar phyogs pa las blo ldog nas /
dam pa rnams kyi rjes su 'brangs pas chos rin po che lus dang ngag dang yid kyis ci nus ci 'os bsgrub pas snying po dam pa blang ba la lhur bya bar sems thams cad kyis bsams shing snying thag pa nas 'bad par bya'o / /
de'ang thog ma med pa nas dman pa'i gnas la chags pa lhur byed pa'i sems kyi le los phyi bshol gyi long skabs med pa nyid du brtul ba dang brtson 'grus bskyed pas la gor la gor du 'jug par ni rags pa'i mi rtag pa 'chi ba rjes dran bsgom par bya ste /
'di blos nges na ni 'jig rten 'di'i spros pa rnams la mi chags par 'jig rten gzhan gyi sdug bsngal gyi rgyu spang ba dang bde ba bsgrub pa'i don du dge legs la brtson pa'i skal ba can du ngang gis kyang 'gyur pas so / /
des na 'di rmi lam du'ang mi dran par tshe 'di 'ba' zhig gi rnam gzhag la lta bas ni chos nyi tshe bya ba ltar byas kyang tshig tsam snying por 'gyur gyis /
don la reg pa cung zad kyang mi 'thob pas na 'du shes 'di'ang chos kyi rtsa ba nyid kyi 'bad pas bsgom par bya ba'o / /
'jig rten gzhan du 'pho ba na yang dge ba phra bas kyang bde ba mang po 'dren la /
sdig pa phra bas kyang sdug bsngal chen po 'byin pas na /
las dang 'bras bu rten 'brel gyi sgo la rnam par dpyod pas nges pa brtan pa 'jig rten pa'i yang dag pa'i lta ba goms par byas la /
so so thar pa'i tshul khrims rnam par dag pa ji ltar khas blangs pa ltar nyes pa phra bas kyang 'dzem dgos shin tu che bas mi gos par bya ba dang /
rkyen ngan pa'i dbang gis cung zad gos na yang 'gyod pa chen pos la gor du phyir 'chos shing stobs bzhis sdig pa sbyong bas yongs su mi nyams shing khyad par du 'gro ba la 'bad pa chen pos bslab par bya ste /
'di ni byang chub kyi sems dang ting nge 'dzin la sogs pa yon tan thams cad kyi gzhi /
man ngag thams cad kyi mchog /
bde ba thams cad kyi rtsa ba chen por bsngags pa'i phyir ro / /
de dag la sogs pa legs par spyod pa thams cad kyis kyang srid pa'i bde ba tsam don du gnyer zhing tshol bas de tsam sgrub par byed pa dor te /
srid pa'i bde ba thams cad ni phyin ci log gi yul du bde ba tsam yin du zad kyi /
yang dag par na khams gsum thams cad sdug bsngal gyi phung po chen po 'ba' zhig pa nyid du rnam par lta zhing bsgom pa la 'bad par bya ste /
'ba' zhig pa ni tshor ba gsum po thams cad kyang sdug bsngal nyid du zad pas na bde ba gtan med pa'am /
byed pa po'am tshor ba po'i bdag med pa'i don to / /
des na tshul khrims la sogs pa sngar brjod pa'i rtsom pa thams cad kyang thar pa 'dod pa mya ngan las 'das pa'i bsam pa brtan po dang ldan pa nyid du 'gyur bar bslab par bya'o / /
de ltar bdag nyid ngan song dang 'khor ba'i sdug bsngal las phyir phyogs shing /
bde 'gro dang thar par blo gzhol ba las legs par 'gro ba'i gnas thob pa ni theg pa thams cad kyi thun mong gi chos yin te /
da ni de tsam gyis chog par mi gzung bar skyes bu chen po'i blos theg pa chen po nyid la bslab pa'i phyir /
'gro ba'i tshogs tshe rabs nas tshe rabs su bdag gi ma la sogs par gyur nas dka' ba sna tshogs kyis phan btags pa'i grangs tsam bgrang bar yang mi nus pa rnams sdug bsngal mang pos kun tu mnar ba la rnam par blta ba byams pa dang snying rje la sogs pa'i brtse sems kyis rjes su bzung bar 'dod pas /
de dag gi don kho nar rdzogs pa'i sangs rgyas don du gnyer ba'i byang chub kyi sems skye ba dang gnas pa dang 'phel ba'i ngang can du bsgrub cing sbyang bas 'gro ba mtha' dag la phan pa dang bde ba'i bsam pa sbyang bar bya ste /
'dis ma bzung ba'i dge ba'i rtsa ba thams cad kyis ni rdzogs pa'i sangs rgyas nyid mi 'thob pas so / /
de las ni 'das pa dang ma byon pa dang da ltar gyi sangs rgyas thams cad kyis bslab pa gang la bslabs par gyur pa dang bslabs pa dang slob par 'gyur bas sangs rgyas nyid brnyes par gyur pa dang brnyes pa dang brnyes par 'gyur ba dang /
dus gsum gyi rgyal ba'i sras po thams cad kyi bgrod pa gcig pa'i bslab pa gtsor sa bcu sgrub byed pha rol tu phyin pa bcu la tshul khrims kyi phung po rnam pa gsum mam /
bslab pa gsum mam /
tshogs gnyis sam /
thabs shes rab kyi lam gnyis kyi sgo nas 'jug pas 'gro ba thams cad la phan pa'i sbyor ba sbyang bar bya'o / /
de ni thabs kyi char bsgyur ba'i sgo nas yin pas shes rab kyi sgo nas ni shes rab kyi pha rol tu phyin pa nyid kyi chos thams cad kyi de kho na nyid gang zag dang chos su brjod pa'i mtshan nyid thams cad dang bral ba'i stong pa nyid bsgoms pas bden par mngon zhen thams cad gzhig pa dang /
sgyu ma lta bu'i chos rnams kyi mtshan nyid dam nus pa so sor nges pa'ang snang ba ji lta bar rnam par lta bas mtha' gnyis spangs pa'i dbu ma'i lam du 'jug par bya'o / /
de ltar zung du 'brel ba'i lam de nyid byang chub sems dpa'i mos pas spyod pa'i sa gnyis po bsod nams kyi tshogs gtsor gyur pa dang /
ye shes kyi sbyor ba gtsor gyur pa'i lam dag tu /
rtag tu byed pa dang gus par byed pa'i sbyor bas bskal pa chen po grangs med pa gcig gam gnyis su yang bsgoms pa las /
de kho na mngon du gyur pa'i yid la byed pa'i ngo bo mthong ba dang sgom pa'i lam 'jig rten pa dang 'jig rten las 'das pa dag gi ye shes kyi sa bcu por rdo rje lta bu'i ting nge 'dzin slob pa'i lam la mthar thug pa'i bar du yongs su sbyang bar bya'o / /
de las ni 'bras bu'i mtshan nyid sangs rgyas kyi sa kun tu 'od kyis bsdus pa sku gsum ye shes lnga dang ldan pa yon tan rab mchog dam pa bsam gyis mi khyab pa la mnga' brnyes pa las /
'gro ba thams cad mngon par mtho ba dang /
nges par legs par thabs dang bcas pa la 'god pa la sogs pa'i don ci rigs par mdzad pa'i phrin las nam mkha' dang mnyam pa lhun gyis grub cing rgyun mi 'chad pa la mnga' bsgyur bas bgrod bya'i go 'phang mthar thug par son par bya ba'o / / / /
! de ltar don rnam pa bcu po 'di ni theg pa thun mong ba dang thun mong ma yin pa'i bstan pa la 'jug pa'i rim pa phyin ci ma log cing ma tshang ba med par gnas pas grangs dang go rim nges pa can bstan bcos 'di mtha' dag gi lus so / /
lus rnam par gzhag pa bshad pa'o / / / /
yan lag rnam par dbye ba las theg pa thun mong gi 'jug pa la dang por dge ba'i bshes gnyen bsten pa 'chad pa na des gzung bar bya ba'i skal ldan chos kyi snod du 'gyur ba'i gang zag brjod pa /
dad dang snying rje bla ma la gus dang / /
des gsungs lam la nges brtan dge ba dang / /
mi dge gang yin de las cir 'gyur sogs / /
tshol ba'i blo ldan chos kyi snod du 'gyur / /
gang dag mi khom par ltung ba'am rigs chad pa la sogs pas snod du ma gyur pa la ni dge ba'i bshes gnyen sangs rgyas mang pos kyang ci byar yang med pas na /
dal 'byor thob pa thar pa'i sa bon rigs sad byed kyi rkyen 'ga' zhig gis nus pa sad par byas pa las /
dad pa dang snying rje dang bla ma la gus pa dang the tshom med pa dang dge ba ci yin tshol ba'i bsam pa lnga dang ldan pa ni chos kyi snod du 'gyur ba'o / /
dad pa ni gsum las kyang yid ches pa gtso bor gyur pa ste /
gnyis po'ang dkon mchog la sogs pa'i yon tan la yid ches pa dang /
blang dor gyi 'bras bu la yid ches pa nyid la bltos pas so / /
'di ni dkar po'i chos thams cad kyi rtsa ba 'ang yin pas na /
chos bcu pa las /
dad pa med pa'i mi rnams la / /
dkar po'i chos rnams mi skye ste / /
sa bon me yis tshig pa la / /
myu gu sngon po ji bzhin no zhes gsungs la /
theg pa chen po'i sde snod nyid las ni / /
dad pa theg pa'i mchog yin te / /
des ni 'dren pa nges par 'byung / /
de phyir blo dang ldan pa yis / /
dad pa'i rjes su 'brang ba sten / /
zhes so / /
snying rje ni theg pa chen po'i rtsa ba dang snod nyid de /
de med pa sems can gyi bde sdug yal bar 'dor ba la ni /
theg pa chen po gtan mi skye bas na /
chos 'gro ba las /
gang la mgo yod pa la 'tsho ba yod pa ltar snying rje dang ldan pa la sangs rgyas nyid yod pa dang /
chos mang po la bslab par mi bya ste /
chos gcig la bslabs na byang chub de'i lag na yod pa ni snying rje chen por gsungs so / /
bla ma la gus pa ni sangs rgyas nyid du 'dzin pa ste /
de ni thams cad kyang sangs rgyas nyid kyis bdag pos byas pa dang des byin gyis brlabs pa dang de'i bya ba byed pa nyid las /
slob dpon dang ni rdo rje 'dzin / /
tha dad par ni mi brtag go /
zhes gsungs so / /
nga rgyal la sogs pas de la mi gus pa'am /
brnyas pa la ni yon tan gang yang skye ba'i gnas med pas so / /
the tshom med pas ni bla ma'i tshig la tshig tu byed byed pas yid rton pa ste /
de la ni yon tan bde blag tu skye la /
yid gnyis za bas ni bsgrubs kyang 'bras bu mi thob pas na /
rgyal po me'i rnam thar las lha dag gzhon nu nor bzang la dge ba'i bshes gnyen gyi gdams ngag la the tshom ma byed cig /
de ni yang dag pa nyid ston gyi log pa mi ston no / /
de'i phan 'dogs pa dang tshar gcod pa'i ye shes ni bsam gyis mi khyab pa'o zhes 'doms pa'o / /
dge ba ci yin zhes 'tshol ba ni gang gis dge bar 'gyur la gang gis ni mi dge bar 'gyur /
'di byas na yun ring po'i don dang phan pa dang bde bar 'gyur ram /
gnod par 'gyur ram /
'di ni bdag gis nges par bya'o 'di ni spang ngo zhes don du gnyer ba dang spro ba yod pa ste /
don du mi gnyer pa la ni sus kyang ci byar yang med pas so / /
don du gnyer ba la ni rdzogs pa'i byang chub kyang rnyed dka' ba med par gsungs so / /
yang gzhon nu nor bzang sngon rgyal ba la bya ba byas pa /
dge ba'i rtsa ba bskyed pa /
mos pa rgya che ba /
bla ma'i rjes su 'brang ba'i bsam pa can /
lus dang ngag dang yid kyi las kha na ma tho ba med pa /
byang chub sems dpa'i lam sbyong ba la brtson pa /
thams cad mkhyen pa la mos pa /
chos kyi snod du gyur pa /
bsam pa'i nam mkha' rnam par dag pa /
byang chub kyi sems chags pa med pa yongs su rdzogs pa zhes dam pa mang pos gdams pa chen po'i snod du gsungs pa'i rjes su mthun pa ci rigs pa dang ldan pa yang ngo /
! de lta bu des bsten par bya ba dge ba'i bshes gnyen gyi mtshan nyid brjod pa /
brtse bas rang bde dor te zang zing ci rigs sbyin sogs kyis / /
'dun dang snod du byas nas gsal mdzes gsung gi skyon med cing / /
bzod ldan 'jigs med ser sna dpe mkhyud thag bsrings gdul bya dang / /
rjes mthun tshad ma gsum ldan gus pas dus su legs ston byed / /
sgrub la 'god cing gzengs bstod dga' byed gleng dang dran byed dang / /
gdams dang rjes ston chos ston pa yis bstan pa don dang ldan / /
dul zhing zhi la nyer zhi blo gsal thos mang rab sbyangs pa / /
bsgoms las thob pa de nyid rab tu rtogs ldan brtson 'grus mchog /
ji skad smras bzhin byed pas bzung 'os tshig ldan phan bde yi / /
bsam pa drang zhing yi thabs mkhas gdul bya'i khams sogs dang / /
mthun pa'i don bsgrub mthur ldan mnyam par 'dzin sogs yon tan gyi / /
tshogs kyis kun nas mthor gyur dge ba'i bshes su shes par bya / /
'di dag gi don bsdus pa ni bsam pa phun sum tshogs pa dang /
sbyor ba phun sum tshogs pa dang /
nus pa phun sum tshogs pa gsum gyis rnam pa thams cad du yongs su rdzogs pa'i dge ba'i bshes gnyen gyi mtshan nyid kha na ma tho ba med pa'o / /
bsam pa ni brtse bas rang bde dor ba ste /
gzhan la snying brtse bas don dang phan pa dang bde ba dang bde ba la reg par gnas pa dang grub pa dang bde bar 'gyur par 'dod pas /
rang bde bar gnas pa dang rnyed pa la sogs pa zang zing la lta ba ring du dor nas gzhan don 'ba' zhig la gzhol ba'o / /
sbyor ba ni bsdu ba'i dngos po bzhis 'khor la phan 'dogs shing skyong ba ste /
sbyin pa la sogs pas rim pa bzhin /
phan par byed pas snod du bsgrub pa dang /
'dzin par byed pas mos pa bskyed pa dang /
'jug par byed pas bsgrub pa la 'jog pa dang /
rjes su 'jug pas bsgrub pa rnam par sbyong bar byed pa'o / /
de la sbyin pa ni zang zing ci rigs ci nus su sbyin zhing gsong por smra ba dang mgu bar byed pas bag 'bebs pa la sogs pa'i sgo nas lus la phan 'dogs pa dang dad pa dang 'dun par byed pa las snod du bsgrub pa'o / /
rgyal ba'i yum las khyed ci'i phyir dge ba bsgrub par mi byed ces dris te /
rkyen dang mi ldan pa'i phyir ro zhe na /
nga la zas dang gos la sogs pa ci dang ci dgos pa long la dge legs thams cad sgrub shig ces 'doms par gsungs pa bzhin no / /
snyan par smra ba ni rnam pa dgus chos legs par 'chad cing ston pa ste /
gsal zhing mdzes pa'i gsung gis ston pa ni tshig yan lag brgyad dang ldan pa dang ngag yan lag brgyad dang ldan pa la sogs pas legs pa ston pa'o / /
dang po ni tshig dang yi ge rigs pa dang mi 'gal bar bstan pas rigs pa dang /
bstan pa dang mi 'gal bar bshad pas 'brel pa dang /
theg pa thams cad dang mi 'gal bas mthun pa dang /
sgra bde zhing nyam mi nga bas rung ba dang /
don grags pa brjod pas 'byor pa dang /
gdul bya dang ci rigs su mthun pas 'phrod pa dang /
mya ngan las 'das pas nges par 'byin pas 'tsham pa dang /
slob ma'i tshogs gang 'os pa dang mthun pas 'grus skyong gi yan lag gi tshogs su gyur ba'o / /
gnyis pa ni brda mi zhan pas 'khor kun la khyab pa'i phyir grong khyer ba dang /
rnar snyan pas snyan cing 'jebs pa dang /
tshig dang yi ge legs par nges pa bshad pas rnam par gsal ba dang /
don grags pa brjod pas rnam par rig par byed pa dang /
gdul bya dang ci rigs su mthun pas mnyan par 'os pa dang /
rnyed pa dang bkur sti'i zang zing la mi brten pas brten pa med pa dang /
rin pa la mi skye bas mi mthun pa med pa dang /
yangs shing rgyun mi chad pas gtugs pa med pa'o / /
gsung 'di la ni cho ga bzang po shes pa dang /
smra mkhas pa dang ldan pa dang /
tshig gi bya ba shes pas tshig dge ba la sogs par yang gsungs so / /
skyo ba med pa ni 'khor bzhi car la yang rnam grangs mang pos ston pa na stobs dang ldan zhing ngal ba med par le lo bsal nas bsgrub phod pas so / /
bzod pa dang ldan pa ni de ltar ston pa na yang gzhan gyis brnyas pa dang /
'phya ba la sogs pa'i mi snyan pa'i tshig gi lam dang /
log par bsgrub pa sna tshogs kyang bzod la /
gshe'ang slar mi gshe ba la sogs pa dang /
bsdigs pa dang rdung ba dang tsha grang dang bkres skom la sogs pa bab kyang rang gi las ngan gyi nyes par sems pas bsran thub pa'o / /
mi 'jigs pa na zhum zhing bag tsha bas dran pa dang spobs pa nyams pa dang /
skad 'dar 'dar po dang /
lus la rdul 'byung ba la sogs pa med pa'o / /
ser sna dang dpe mkhyud med pa ni thams cad la dus thams cad du thams cad zad par ston gyi 'chab pa thag bsrings pa'o / /
gdul bya dang mthun pa ni chags ldan la mi sdug pa la sogs pa dang /
mdo dang spros pa la sogs pa 'khor gang la gtam gang 'os pa ston pa'o / /
tshad ma gsum dang ldan pa ni mngon sum dang rjes dpag dang yid ches pa'i lung dang ldan pa'i don ston gyi /
de dag dang mi ldan par rang bzos mi 'jug pa'o / /
gus pa ni chos la bla mar byed cing nyan pa po stan mtho ba la sogs pa mi gus pa la mi ston la /
bdag kyang kun spyod gtsang ba la sogs pa bkur sti dang bcas pas ston pa ste /
chos ni sangs rgyas thams cad kyis kyang bla mar bya ba yin pa'i phyir ro / /
rang gis bkur sti byas na gzhan yang gus par nyan cing khyad du mi gsod pa la sogs pas don du 'gyur bas kyang ngo / /
dus su ston pa ni 'khor don du gnyer ba la sogs pas skabs la bab par yin gyi /
gar bab bab tu ma yin pas gzhan gyis ma rtogs pa dang log par rtog pa dang the tshom sel ba dang mthun pa'i dus su 'jug pa'o / /
don spyod pa ni rnam pa brgyad dang ldan pas ji skad bstan pa'i chos nyams su len pa la sbyor ba ste /
bsgrub pa la 'god pa ni snyan smras don ji lta bar rtogs par byas pa de nyid la le lo dang 'dun pa med pa dang g.yeng bas bag med pa rnams rjes su bsgrub pa la yang dag par 'god pa'o / /
yang dag par gzengs bstod pa ni dman pa la mos pa dang bdag khyed du gsod pa dang 'gyod pa mang ba dang bya ba mang bas 'jigs shing zhum pa rnams la brtson 'grus kyi phan yon ston pas so / /
yang dag par dga' bar byed pa ni phyin ci ma log pa dang mnyam pa dang chog mi shes pa'i brtson 'grus kyis legs par zhugs pa rnams yon tan ji lta ba brjod pas spro dga' 'phel bar byed pa'o / /
gleng bar byed pa ni tshul khrims nyams pa la sogs pa gzhi gsum dang bcas pa rnams /
dus su dang don dang ldan par dang /
tshig 'jam pos dang phan sems nyid kyis sdang ba dang brnyas pa dor nas gleng ba'o / /
dran par byed pa ni ltung ba la sogs pa mi dran pa la yul dang dus dang gzhi dang bcas par brjod pas dran par byed pa dang /
gzhan yang sdig pa'i grogs po dang bdud kyi las la sogs pa la brten pa na yang yang dag pa'i spyod pa la sogs pa dran par byed pas de dag gi nyes pa rnams sbron pa'o / /
gdams ngag ni gnas gsum gyis bsdus pa rnam pa brgyad de /
sems gnas par bya ba'i phyir dmigs pa la 'dogs pa ni gdul bya'i sems dang /
dbang po dang /
bsam pa dang /
bag la nyal bzhi ting nge 'dzin gyi mthu'am 'grogs pa'i rgyu las shes par byas nas /
mi sdug pa la sogs pa ci rigs pa la 'dzud pa ste lnga dang /
sems gnas pa la rang don thob pa'i thabs ston pa ni gzung bya ma yin pa rtag pa'i mtha' dang /
chad pa'i mtha'i gnyen por dbu ma'i lam ston pa gnyis so / /
rang gi don mthar ma phyin pa la bar ma do'i gnas 'dor du 'jug pa ni ma byas pa dang ma thob pa dang ma rig pa dang mngon du ma byas pa la mngon du byas so snyam pa'i bar gyi mngon pa'i nga rgyal 'dor du 'jug pa'o / /
rjes su bstan pa ni lnga ste /
kha na ma tho ba dang bcas pa kun tu spyod pa dgag pa dang /
kha na ma tho ba med pa kun tu spyod pa gnang ba dang /
gnang ba dang bkag pa de dag la ma 'khrul bar spyod pa bskul ba dang /
ma gus pas 'khrul pa lan mang du spyod pa la rnyog pa med cing snum pa'i bsam pas sma dbab pas dran du gzhug pa dang /
gnang ba dang bkag pa ji lta bar zhugs pa la yon tan don dang mthun par brjod pas dga' bar bya ba'o / /
yang na gdams ngag dang rjes su bstan pa bzhis ston pa ste /
tshul khrims la legs par sbyor ba bsngags pa dang /
nyes par spyod pa smad pa dang /
ting nge 'dzin dang shes rab kyi bar du gcod pa'i chos rnams ston pa dang /
rjes su mthun pa'i thabs ston pa bzhir yang gsungs so / /
chos ston pa ni sems can thams cad kyi don du dam pa'i chos yun ring du gnas par bya ba'i phyir /
dus dang por bya ba sbyin pa dang tshul khrims la sogs pa'i gtam ston pa dang /
snod du gyur pa la bden pa'i chos nyid dang de bzhin nyid zab mo la sogs pa yang dag phul gyi chos ston pa'o / /
rnam pa brgyad po de dag gis ni ji skad bshad pa'i chos la sbyar bas bstan pa don dang ldan par byed pa'o / /
don mthun pa yang rnam pa brgyad dang ldan pa ste /
dul ba ni tshul khrims dang ldan pas dbang po dul ba'am byang chub sems dpa'i tshul khrims yan lag drug pa la gnas shing ma nyams la skyon med pa'o / /
zhi ba ni ting nge 'dzin dang ldan pas sems nang du zhi bar gnas pa'o / /
nye bar zhi ba ni shes rab dang ldan pas phyin ci log dang nyon mongs ba rnams nye bar zhi ba'o / /
blo gsal ba ni lhan cig skyes pa'i shes rab rno ba'o / /
mang du thos pa ni thos pa bsags shing tshul bzhin bsam pas blo sbyangs pa ste /
dam pa'i chos thog mar dge ba la sogs legs par gsungs pa'i mtshan nyid can mang po mnyan cing legs par bzung /
brtan par byas /
kha 'don byang /
yid kyis brtags /
mthong bas legs par rtog par byas pa'o / /
rtogs pa dang ldan pa ni bsgoms pa las byung ba'i shes pa 'du shes nyi shu dang bsam gtan bzhi la sogs pa ci thob pas zhi gnas dang lhag mthong gnyis dang ldan pa'o / /
brtson 'grus dang ldan pa ni gzhan gyi don la mi g.yel bar rtag tu bsgrin pa'o / /
tshig gzung bar 'os pa ni gzhan bsgrub pa la 'god pa ji skad smras pa ltar rang nyid kyang bsgrub pas ji skad smras bzhin byed pa'i ngang tshul can du rig nas /
des dge ba gang la gzhan dag btsud pa de legs par bsgrub pas mthar phyin par 'gyur ba'o / /
rnam pa brgyad po des ni rang nyid bsgrub pa phun sum tshogs pa la gnas pas ston pa'i don dang mthun pa las gzhan gyi bsgrub pa'ang rnam par sbyong bar byed pa'o / /
nus pa'i khyad par ni dang po nyid nas phan pa dang bde ba 'dod pa'i bsam pa drang po dang ldan pas mdza' bshes kyi phyogs su gyur pa dang /
phan bde'i thabs la phyin ci log med pas yang dag par shes shing mkhas pa dang /
cho 'phrul gsum gyis gdul bya'i khams dang dbang po la sogs pa shes shing thabs gang chos gang gis gdul bya'i mthu dang ldan pa dang /
rab 'bring tha mar gyur pa'i gdul bya thams cad mnyam du skyong ba'o / /
de ltar na bsam pa phun sum tshogs pa dang /
sbyor ba sbyin pa dang /
snyan par smra ba'i rnam pa dgu dang /
don spyod pa'i rnam pa brgyad dang don mthun pa'i rnam pa brgyad dang /
nus pa'i rnam pa bzhi ste /
rnam pa sum cu rtsa gcig dang ldan pas yon tan lhag pa lhag par gyur pa ni rnam pa thams cad rdzogs pa'i dge ba'i bshes gnyen yin te /
'di dag las skabs so so dang 'brel pa gtso bo'i don nye bar bzung nas /
bshes gnyen dul ba zhi zhing nyer zhi ba / /
yon tan lhag pa brtson bcas lung gis phyug /
de nyid rab tu rtogs pa smra mkhas ldan / /
brtse ba'i bdag nyid skyo ba spangs la brten / /
zhes bya ba dang /
gang zhig blo bzang skyo ba med ldan brtse ba can / /
snyan par rab grags cho ga bzang shes ldan pa yi / /
byang chub sems dpa' legs par smra ba yin pa ste / /
bshad pas skye bo'i nang na nyi ma bzhin du lham / /
zhes bya ba dang /
byang chub sems dpa' thos mang dang / /
bden mthong smra mkhas brtse ba can / /
skyo med skyes bu dam pa ni /
chen po yin par shes par bya / /
zhes bya ba dang /
rtag par dge ba'i bshes gnyen ni / /
theg chen don la mkhas pa dang / /
byang chub sems dpa'i brtul zhugs mchog /
ces bya ba dang /
bla ma sdom la gnas shing mkhas / /
nus dang ldan zhes bya ba dang / /
tshul khrims ldan dang 'dul ba'i cho ga shes / /
nad par snying brtse 'khor ni dag pa dang / /
chos dang zang zing phan 'dogs brtson pa dang / /
dus su 'doms pa de ni bla mar bsngags / /
zhes bya ba la sogs pa dang /
mdo las kyang dge ba'i bshes gnyen zhes bya ba ni sangs rgyas dang byang chub sems dpa' dang rang rgyal dang nyan thos dag kyang ste /
mi dge ba bcu spong ba dang dge bcu bsgrub pa la sbyor bas so / /
yang chos ji ltar ston cing bstan pa ji lta bar spyod pas dge ba'i bshes gnyen no / /
yang rang nyid nor bdun la sogs pas byang chub kyi don du nan tan byed cing gzhan yang de la 'dzud pa'o / /
yang dge ba'i chos dang ldan pa ste ci byed do cog rang bde bar mi sbyor gyi rtag tu sems can bde ba la sbyor ba'o / /
gzhan gyi skyon mthong yang mi brjod de rtag tu chos 'ba' zhig smra ba'o / /
yang nad shes shing sman shes la phan pa'i sman sbyor ba gsum gyis te /
sman pa chen pos nad brtags nas rlung la mar dang mkhris pa la kha ra dang bad kan la lga'i khu ba blud pas gso ba ltar /
'dod chags can la keng rus la sogs pas gso ba'o / /
yang mnyan pa chen pos 'gro ba bde bar chu bo las sgrol ba ltar des kyang srid pa'i rgya mtsho las sgrol bas so / /
yang gangs ri sman mchog thams cad kyi gnas yin pa ltar de'ang thams cad kyi dge ba'i gnas yin pas de rdzogs par byed pa'o / /
yang rtsi shing dang lo tog than pas nyan pa la klu'i rgyal pos char phab na phyi phyir 'phel ba ltar /
des kyang sems can gyi dge ba'i rtsa ba 'grib pa na bdud rtsi'i char phab pas thams cad dge ba'i rtsa ba dang ldan par mdzad pa'o / /
yang sman pa rig pa brgyad la mkhas pa nad pa rab 'bring tha ma thams cad gso ba ni sman pa chen po yin pa ltar /
nyon mongs pa'i nad can thams cad la brtse bas chos ston pas dge ba'i bshes gnyen no zhes bya ba la sogs pa dang /
yang gzhon nu nor bzang la dge ba'i bshes gnyen ni bcu ste /
byang chub kyi sems la 'jog pa dang /
dge ba'i rtsa ba la sbyor ba dang /
pha rol tu phyin pa la 'jug pa dang /
chos thams cad ston pa dang /
sems can smin par bya ba la 'jog pa dang /
spobs pa nges par byed pa dang /
'gro ba thams cad las gyen du skyod par byed pa dang /
bskal pa thams cad du mi skyo ba dang /
kun tu bzang po'i spyod pa la 'jog pa dang /
sangs rgyas thams cad kyi ye shes la 'jug cing 'bab par byed pa'i dge ba'i bshes gnyen no / /
zhes bstan pa la sogs pa ci rigs par gsungs pa ste /
thams cad tshang ba dka'ang so sor skye bo dang 'phags pa dag la ji ltar srid pa dang /
rjes su mthun pa tsam mam cha 'ga' tsam dang ldan pa la'ang bsten par bya ba nyid du go bar bya ste /
thams cad la'ang sangs rgyas nyid kyi bya ba byed pas de'i 'du shes dang /
shin tu rnyed dka' bar yang bsams nas gus pa byas na don thams cad 'grub par ni de ma thag tu bshad par bya'o /
! /
de lta bu'i dge ba'i bshes gnyen bstan par 'dod pas /
dang por de yongs su btsal ba'i bsam pa'i khyad par smras pa /
dam chos yongs 'dzin dam pa'i bshes gnyen dag /
ring na bzhugs kyang mchog tu rnyed dka' dang / /
don chen bsgrub phyir rab tu gus pa'i blos / /
dka' ba'i 'du shes dor te yongs su btsal / /
chos bcu pa las /
dam pa'i chos 'dzin pa dag gi drung du song ste /
mngon du ldang ba dang /
thal mo sbyar ba dang phyag bya ba dang gus par smra ba dang /
gus par bya ba'i las byas nas /
zhe sa dang bcas gus pa dang bcas pas me tog la sogs pa phul te tshul bzhin du gsol ba gdab bo / /
des lan gnang ba na ston pa'i 'du shes dang /
dge ba'i bshes gnyen gyi dang /
srid pa'i rgya mtsho las sgrol byed dang /
mkhan po dang slob dpon dang /
bdag yun ring du 'khor bar 'khyams pa tshol byed dang /
bdag yun ring du gti mug gis bsgribs shing gnyid log pa'i sad byed dang /
bdag srid pa'i rgya mtsho'i 'dam du bying ba'i 'byin byed dang /
bdag lam ngan par zhugs pa la lam bzang po ston byed dang /
bdag srid pa'i brtson rar bcings pa 'grol byed dang /
bdag yun ring po'i nad kyis nyam thag pa'i sman pa dang /
bdag 'dod chags la sogs pa'i mes kun tu 'bar ba zhi bar byed pa'i char sprin gyi 'du shes bskyed do zhes gsungs pa ltar shin tu gus pa bskyed do / /
yang da ltar gyi sangs rgyas mngon du bzhugs pa'i ting nge 'dzin las /
yon tan 'dod pa lhag pa'i bsam pa dang ldan pa byang chub don du gnyer bas /
dge slong chos smra ba la gus shing zhe sa bya ste klan ka btsal ba med pa'i sems kyis chos btsal bar gsungs pa dang /
yang sred med kyi bus zhus pa las /
gus dang srog la 'phangs pa mi bya'o / /
dngos po sna tshogs mi bzung ngo / /
nor la chags pa mi bya'o / /
rnyed pa dang bkur sti 'dod par mi bya'o / /
de thams cad yongs su spangs te btsal bar gsungs pa dang /
yang chos bzhi dang ldan pas dge ba'i bshes gnyen btsal te /
rgyun tu de blta bar 'dod pa dang /
brtson 'grus brtsam par 'dod pa dang /
bsam pa yongs su dag pa dang /
chos 'dod par bya bas so zhes gsungs pa dang /
yang zla ba sgron ma las /
myur du rdzogs pa'i byang chub thob par 'dod pas snying rje chen po las byang chub kyi sems bskyed de /
brtson 'grus brtsams shing lus dang srog la mi lta bar chos dam pa ston pa'i dge ba'i bshes gnyen rgyun tu btsal la g.yo med par bsnyen bkur bya'o / /
nam de tshol zhing sri zhu byed pas skyo ba med na bde bar mngon par 'tshang rgya @#ba'i chos 'thob bo / /
de bas na mgo la me shor ba ltar rtag tu de yongs su btsal zhing bkur sti bya bar 'bad de /
byang chub sems dpa'i byang chub kyang de'i khar rag las na chos gzhan lta ci smos par gsungs pa dang /
yang gzhon nu nor bzang dge ba'i bshes gnyen tshol ba na de la sdug par sems /
rjes su 'brang zhing bkur sti bya bar mos /
des bsgo ba dang mi 'gal bar bya bar 'dod /
thams cad mkhyen pa nyid de la rag las par blta /
de rjes su bsam /
g.yo sgyu med par spyod /
de'i sems kyi dbang du byed /
de ni gnod pa thams cad spong bas ma tsam dang /
dge ba'i rtsa ba thams cad bskyed pas pha tsam du sems shing 'gro ba ltar ro / /
yang byang chub sems dpa'i sa las /
yon tan 'dod pa'i bsam pas 'gro'i klan ka btsal ba'i bsam pas ma yin pa dang /
gus pa dang bcas pas 'gro'i nga rgyal gyis khengs pas ma yin pa dang /
dge ba ci yin zhes tshol bas 'gro'i bdag nyid bsgrag pa'i phyir ma yin pa dang /
rang dang gzhan gyi don bsgrub pa'i phyir yin gyi rnyed pa dang bkur sti'i phyir ma yin par gsungs pa ltar yang ngo / /
! bsten cing 'grogs pa'i bsam pa'i khyad par ni / /
rnyed nas rang dga' dor te de yi ni / /
dbang gyur 'dzem zhing 'jigs bcas rab gus pas / /
yon tan blangs las don chen bsgrub 'dod cing / /
gang gis mnyes 'gyur bsgrub phyir rgyun du bsten / /
da ltar gyi sangs rgyas mngon sum pa'i ting nge 'dzin las /
chos smra ba dag gi drung du song ste /
ston pa'i 'du shes kyis gus pa dang /
bsnyen bkur bya ba thams cad kyis bkur bar bya zhing de'i rjes su 'brang ngo / /
tha na chos nyan pa tsam gyi phyir yang lo gcig nas brgya'i bar dam ji srid 'tsho'i bar du rjes su 'brang bar bya na /
lung nod pa dang bri ba dang bsgom pa la sogs pa'i phyir lta ci smos /
des thams cad du rang nyams btang ste dge ba'i bshes gnyen de'i blo bzhin du 'jug par bya'o / /
gus pa dang zhe sa dang bka' bzhin byed pa dang bka' mi gcog pa dang mdza' ba rtag pa dang /
mi rtag pa spang ba dang nyes pa lta ba med par phyi bzhin 'brang bar bya'o / /
de ltar nan tan byed na sngon chos spong ba'i las yod pa ma gtogs par slob dpon de las chos mi 'thob pa gnas med cing skabs med do / /
des de la khrel yod pa dang byas pa gzo bar byas nas de'i chos yun du gnas shing rmongs ba med par 'gyur ro zhes gsungs pa'o / /
yang gzhon nu nor bzang byang chub chen por mos shing brtson 'grus rtsom pas dge ba'i bshes gnyen 'phags pa 'jam dpal gyi phyi bzhin 'brangs te /
blo gros chen po mtha' yas spyod yul can / /
khyod kyi mthus ni sems can sman slad du / /
bdag kyang byang chub mchog tu zhugs par gyur / /
de la nges pa ma mchis bdag la gson / /
srid pa'i chus gang 'obs kyis kun nas bskor / /
nga rgyal dregs pa'i re ba mtho bar brtsegs / /
sems can las brgyud sgo mang btsud cing gdangs / /
de 'dra'i khyim ni srid gsum ming ldan che / /
de ni gti mug ma rig gzengs pas khebs / /
'dod chags zhe sdang me lces rab tu gdungs / /
rtag par bdud kyi dbang po'i dbang du gyur / /
de la byis pa rmongs pa rten kyang 'cha' / /
sred pa'i sgrog dang zhags pas shin tu glags / /
g.yo dang sgyu yi skyon gyis mtho brtsams shing / /
the tshom yid gnyis dag gis mig ldongs pa / /
log pa phyin phyogs lam la rab tu zhugs / /
phrag dog ser sna'i thag pas btags shing bcings / /
yi dwags dud 'gro sems dmyal mi khom rgyu / /
skye rga na dang 'chi bas rab tu mnar / /
mgo rmongs lam brgyud 'khor bar kun tu 'khor / /
de la khyod ni thugs rje rnam dag pa'i / /
dkyil 'khor ye shes 'od zer snang ba mdzad / /
nyon mongs rgya mtsho bskam par shar te 'phags / /
nyi ma 'dra bas bdag la snang ba mdzod / /
byams pa bsgoms pas dkyil 'khor rdzogs shing nya / /
bsod nams zla 'od bde ba'i zer 'gyed pa / /
sems can kun gyi gnas su shar gyur gyi / /
zla ba nya ba lta bus bdag snang mdzod / /
dka' thub kun gyis yongs bsags bskor mnga' zhing / /
chos dbyings mkha' la chags pa mi mnga' ba / /
chos kyi 'khor lo rin chen sngon 'dren pas / /
rgyal por gyur pas bdag la bskyang du gsol / /
byang chub theg pa'i smon lam mthu mnga' ste / /
bsod nams ye shes shin tu mang bsags shing / /
sems can kun la phan pa'i don zhugs pa'i / /
ded dpon chen pos bdag kyang bskyang du gsol / /
bzod pa brtan zhing bsra ba'i go mnabs te / /
ye shes spyan mnga' thugs rje'i phyag ring bas / /
bdud kyi dmag dpung tshogs rnams mngon gyur par / /
dpa' bo chen pos bdag gi bskyel yang mdzod / /
chos kyi ri rab spo la brtan bzhugs shing / /
ting 'dzin mchog gis lha mos kun nas bskor / /
nyon mongs sgra gcan lha min 'dul mdzad pa / /
brgya byin gyur pas bdag la gzigs su gsol / /
byis pa'i gnas gyur khams gsum khang ba na / /
nyon mongs las rnams rnam par gsal bar mkhyen / /
rgyu ba'i sa dang lam brgyud 'khor rmangs par / /
mar me 'dra bas bdag kyang bshul bstan gsol / /
zhes bya ba la sogs pa snyan tshig du mas bstod cing gsol ba btab pa na /
des gsungs pa /
de ltar bla na med pa'i byang chub tu sems bskyed de bla ma'i rjes su 'brang zhing lam yongs su rdzogs par 'dod pas byang chub sems dpa'i spyod pa btsal bar sems pa legs kyi /
bla ma dang 'grogs shing rim gro byed pa ni thams cad mkhyen pa 'grub pa'i gzhi'am rgyu mthun pa yin gyi /
de bsten cing 'grogs pas mi skyo bar bya'o zhes so / /
! bsnyen bkur bya ba'i bsam pa'i khyad par ni /
gzhan yang ci nas mnyes shing nam du yang / /
yid mi 'byung dang ji skad bsgo ba'i gsung / /
'bad pas rjes bsgrub khur bzod mi skyo zhing / /
dma' ba'i yid kyis nga rgyal thag bsring bya / /
bdag nyid nad pa chos smra sman pa dang / /
chos la sman dang rjes bsgrub nan tan la / /
nad sel byed pa'i 'du shes la sogs pas / /
sangs rgyas nyid 'dzin gus pa'i bsam pa sbyang / /
ci nus kyis bsnyen bkur gang byed kyang ci ltar byas na de mnyes shing yid mi 'byung ba dang /
des ji skad bsgo ba las mi 'da' bar bsgrub pa dang /
de'i bya ba'i khur ji ltar dka' ba bab kyang bzod cing bsran thub pa dang /
de'i bsnyen bkur gyis skyo ba med cing sdug bsngal thams cad dang du blang ba dang /
shin tu dma' ba'i yid du bya bas nga rgyal dang rlom zhing dregs pa thag bsring ba dang /
rang la nad pa la sogs pa'i 'du shes bzhag ste /
mdor na sangs rgyas kho nar 'dzin pa'i gus pas bsnyen bkur thams cad bya bar bsam pa sbyang bar bya'o / /
sred med kyi bus zhus pa las /
byang chub sems dpa' mkhan po dang slob dpon la nga rgyal bcom pa dang bka' blo bde bas bla ma'i sri zhu dang gus pa dang phangs pa dang gces par 'dzin pa'i sems bskyed do / /
chos la sman dang bla ma la sangs rgyas dang rang la nad pa dang nan tan la sman bsten pa dang /
sems can thams cad la'ang nad pa'i 'du shes bskyed par gsungs so / /
sdong po bkod pa las /
chos bcus bla ma bsnyen bkur bar mngon par dga' bar byed de /
lus dang srog la mi lta ba dang /
srid pa'i longs spyod mi tshol ba dang /
chos thams cad mnyam pa nyid du rtogs pa dang /
thams cad mkhyen par smon lam brtan pa dang /
chos kyi dbyings kyi tshul thams cad la lta ba dang /
srid pa thams cad las 'phags par 'dod pa dang /
gnas med pa'i chos kyi dbyings kyi nam mkha' la brten pa dang /
byang chub sems dpa' thams cad kyi smon lam la sgrib pa med pa dang /
sangs rgyas kyi zhing thams cad du 'da' ba dang /
byang chub sems dpa' ye shes sgrib pa med pa shin tu sbyangs pas bla ma bsnyen bkur zhing dga' bar byed do zhes bya ba dang /
yang bla ma'i yon tan bsam pas bsnyen bkur bya ste khur thams cad bkur bas mi skyo bas sa lta bu'i sems dang /
de bzhin du mi phyed pas rdo rje dang /
sdug bsngal gyis mi bsgul bas khor yug dang /
bka' nyan pas bran dang /
ngag mi gcog pas slob ma dang /
las thams cad byed pa la mi smod pas g.yog dang /
nyon mongs pas mi skyo bas ma dang /
bya'o cog mthun par 'dzin pas bsnyen bkur ba dang /
nga rgyal spangs pas phyag dar ba dang /
dus dang dus ma yin par mtho dman med pas zla ba nya ba dang /
mi srun pa spangs pas rta cang shes dang /
khur lci ba'ang khur bas theg pa dang /
dul zhing cang shes pas glang po che dang /
mi sgul bas ri dang /
mi khro bas khyi dang /
nga rgyal med pas gdol bu dang /
dregs pa med pas khyu mchog r+wa bcad pa dang /
rloms sems med pas mchan bu dang /
'gro 'ong gis mi skyo bas gru dang /
ngag mthar 'byin pas zam pa dang /
ngor lta bas bu mdzangs pa dang /
chos kyi rgyal po'i bka' las mi 'da' bas rgyal bu gzhon nu lta bu'i sems kyis bsnyen bkur bya bar gsungs so / /
yang rang la nad pa dang /
dge ba'i bshes gnyen la sman pa dang /
gdams pa la sman dang /
nan tan nyams su len pa la nad gso ba'i 'du shes bskyed do / /
yang de bzhi la rim pa bzhin du 'gron po dang /
lam mtshon pa dang lam dang phyogs bde bar 'gro ba'i 'du shes dag dang /
de bzhin du pha rol tu 'gro ba dang mnyan pa dang mu stegs dang gru dag dang /
zhing pa dang klu dbang dang char dang lo tog 'grub pa dag dang /
dbul po dang ngal bso po dang nor dang dbul ba sel ba dag dang /
slob ma dang slob dpon dang bzo dang shes pa dag dang /
'jigs pa dang dpa' bo dang /
mtshon dang /
dgra bsal ba dag dang /
tshong pa dang mnyan pa dang rin po che dang /
de sdud pa dag dang /
bu dam pa dang /
pha ma dang rigs kyi tshul dang de ma nyams pa'i 'du shes dang /
rang la rgyal bu gzhon nu dang /
dge ba'i bshes gnyen la chos kyi rgyal po dang /
chos la blon po dang /
chos bsgrub pa'i nan tan la rgyal khrims kyi 'du shes bskyed la bsnyen bkur gyis shig ces gsungs so / /
! yon tan rjes su dran pa'i bsam pa'i khyad par ni /
dge ba'i bshes gnyen sgrib dang sdug bsngal sogs / /
rgud pa kun sel theg mchog lam gyi tshogs / /
shes rab thabs sogs dge legs rin chen gyi / /
'byung gnas rgya mtsho chen por rjes dran bya / /
sdong po bkod pa las /
dge ba'i bshes gnyen ni sgrib pa thams cad las sbyong ba /
sdig to las bzlog pa /
mi bya ba ston pa /
bag med pa'i gnas las bzlog pa /
ma rig pa'i mun pa sel ba /
lta ba'i 'ching ba gcod pa /
'khor ba'i grong khyer nas 'don pa /
'jig rten gyi gnas 'dor ba /
bdud kyi zhags pa las thar bar byed pa /
sdug bsngal gyi zug rngu 'byin pa /
mi shes pa'i 'thibs po sel ba /
lta ba'i mya ngan las do pa /
srid pa'i chu bo las sgrol ba /
'dod pa'i 'dam nas 'byin pa /
lam mi bde ba nas zlog pa /
byang chub sems dpa'i spyod pa ston pa /
yi dam la gzhog pa /
nan tan la 'god pa /
thams cad mkhyen par 'gro ba'i phyogs ston pa /
shes rab kyi mig sbyong ba byang chub kyi sems spel ba /
snying rje chen po bskyed pa /
byang chub sems dpa'i spyod pa ston pa /
pha rol tu phyin pa'i gdams ngag ston pa /
sa la 'god pa /
bzod pa la rnam par 'byed pa /
dge ba'i rtsa ba thams cad sdud pa /
chos thams cad bskyed pa /
yon tan thams cad stobs pa /
sangs rgyas thams cad kyi zhabs drung du gtong pa /
de'i yon tan thams cad ston pa /
don thams cad len du 'jug pa /
nan tan la gzengs bstod pa /
lam ston pa /
lam gol ba las bsrung ba /
chos kyi sgo snang bar byed pa /
chos kyi sgo glan par byed pa /
chos kyi char 'bebs pa /
nyon mongs pa thams cad zhi bar byed pa /
lta ba thams cad bzlog par byed pa /
sangs rgyas kyi chos thams cad la gnas par byed pa'o / /
yang dge ba'i bshes gnyen ni sangs rgyas kyi rigs su skyed pas ma lta bu'o / /
phan pa rgya chen po bsgrub pas pha dang /
sdig pa las bsrung bas ma ma dang /
bslab pa la slob pas slob dpon dang /
pha rol tu phyin pa'i lam du 'dzud pas lam mkhan dang /
nye ba'i nyon mongs pa'i nad sel bas sman pa dang /
ye shes kyi sman spel bas gangs ri dang /
'jigs pa las bsrung bas dpa' bo dang /
'khor ba'i chu las sgrol bas mnyan pa dang /
thams cad mkhyen pa'i rin po che'i gling du bskyel bas gdos pa 'dzin pa lta bu'o zhes bya ba dang /
yang byang chub sems dpa'i spyod pa thams cad ni dge ba'i bshes gnyen la rag las so / /
yon tan rdzogs par bya ba thams cad ni de las byung ngo / /
smon lam gyi rgyud thams cad kyang de las byung ngo / /
dge ba'i rtsa ba thams cad des bskyed cing tshogs thams cad des bsgrubs pa'o / /
chos kyi sgo snang ba thams cad dang lam rnam par dag pa'ang de las byung ba'o / /
bslab pa'i nan tan ni de la rag las so / /
yon tan thams cad ni de la gnas so / /
lhag pa'i bsam pa dag pa la ni de rtsa bar gyur pa'o / /
sems bskyed pa brtan pa thams cad ni de las skyes so / /
gzungs dang spobs pa'i snang ba thams cad du'ang des khrid pa'o / /
rnam par dge ba'i sgo'i mdzod thams cad ni des yongs su bzung ba'o / /
ye shes kyi snang ba thams cad ni des bskyed pa'o / /
smon lam khyad par can thams cad ni de'i lag na 'dug pa'o zhes bya ba dang /
yang gzhon nu nor bzang dge ba'i bshes gnyen rnams ni bdag ngan song thams cad las skyob pa'o / /
chos mnyam pa nyid rtogs par byed pa'o / /
lam bde ba dang mi bde ba ston pa'o / /
kun tu bzang po'i spyod pas 'doms pa'o / /
thams cad mkhyen pa'i grong khyer gyi lam ston pa'o / /
thams cad mkhyen pa'i gnas su bskyel ba'o / /
chos kyi dbyings rgya mtshor 'jug pa'o / /
dus gsum gyi shes bya'i rgya mtsho ston pa'o / /
'phags pa'i tshogs kyi dkyil 'khor ston pa'o / /
dge ba'i bshes gnyen ni bdag gi dkar po'i chos thams cad 'phel bar byed pa'o zhes rjes su dran zhing du bar byed pa dang /
yang des bdag gi dge ba'i bshes gnyen 'jig rten thams cad las gyen du 'phags pa'i skye mched drug dang ldan pa /
gnas med par gnas pa /
chags pa thams cad las 'das pa /
chags pa med par 'gro ba'i lam du zhugs pa /
chos kyi lus shin tu rnam par dag pa /
lus kyi las sgyu mas sprul pa dang ldan pa /
ye shes sgyu mas 'jig rten na spyod pa /
smon lam sgyu ma'i lus gzugs dang ldan pa /
sangs rgyas kyi byin gyis rlabs yid bzhin gyi lus dang ldan pa /
ma skyes ma 'gags pa dang 'ong ba dang /
'gro ba med pa dang bden pa dang brdzun pa med pa dang /
ma 'phos pa dang ma zhig pa dang mi 'jig pa dang /
mtshan nyid med par mtshan nyid gcig pa dang gnyis la chags pa dang bral ba dang kun gzhi med pa dang /
gnas med pa dang mi zad pa dang mi nyams pa dang gzugs brnyan ltar rtog pa med pa dang rmi lam ltar rgyu med pa dang me long ltar 'pho ba med pa'i lus dang ldan pa /
rab tu zhi ba khong du chud pa dang /
phyogs kun tu rgyas par 'gengs pa'i lus dang ldan pa /
dus gsum du tha mi dad pa dang lus med pa'i sems kyis lus su rtog pa dang /
'jig rten thams cad kyi mig las 'das pa dang /
kun tu bzang po'i mig gi rgyud kyis shes par bya bas 'dul ba'i lus dang ldan pa /
chags pa med pa nam mkha'i spyod yul dang ldan pa rnams zhes gsungs pa la sogs pa yon tan mtha' btsal bar mi nus pa'i sgo nas rjes su dran par bya ba'o / /
! dge ba'i rtsa ba bsngo ba'i bsam pa'i khyad par smras pa /
de dag la sogs dge ba ci bsags rnams / /
dge ba'i bshes gnyen dag dang smon lam dang / /
bsam dang spyod dang rgyud kyi tshul sogs bcu / /
phun sum tshogs pa gcig par yongs su bsngo / /
yang sdong po bkod pa nyid las dge ba'i rtsa ba yongs su bsngo ba ni bcu ste bdag gi dge ba'i rtsa ba 'dis dge ba'i bshes gnyen rnams dang smon lam gcig pa phun sum tshogs par gyur cig /
phun sum tshogs par 'gyur ram 'gyur zhe na de ltar phun sum tshogs par gyur cig /
de bzhin du bsam pa gcig pa dang /
spyod pa gcig tu rdzogs pa dang /
rgyud kyi tshul gcig pa dang /
gcig cing mnyam pa dang /
yid la bya ba gcig pa dang /
yongs su dag pa gcig pa dang /
gcig tu rnam par spyod pa dang /
gcig cing mnyam par 'jug pa rdzogs pa la'ang rgyas par sbyar te /
bdag gi dge ba'i rtsa ba 'dis bla ma rnams dang tha mi dad pa phun sum tshogs par gyur cig /
phun sum tshogs par gyur ram 'gyur zhe na rnam pa gzhan du mi 'gyur bar de ltar phun sum tshogs par gyur cig ces gsungs pa ltar ro / /
! de ltar dge ba'i bshes gnyen bsten pa'i bsam pa bshad nas dngos po'am gzhi'i khyad par ni /
rnyed dang bkur sti dag dang rim gro dang / /
bsgrub pa'i sgo nas bshes gnyen bsten par bya zhes bya ba ste /
bzhi po 'dis bsten cing mnyes par byed pa'i dngos po thams cad bsdus pa'i phyir ro / /
de dag gis bsten pa'i rnam pa'i khyad par las rnyed pa'i dbang du byas nas /
dus dang dus su mnabs bsam na bza' dang / /
gdan cha snyun gyi rkyen sman bzhin pa'i tshogs / /
nor 'bru rin chen bzhugs gnas la sogs pa / /
'byor tshogs bzang dgu rnams kyis ci nus mchod / /
'byor cing ldan pas longs spyod la snying po bsgrub pa'am /
brtul zhugs blang ba la sogs pa'i las rgya chen po bsgrub pa'am /
bla ma la nye bar mkho ba la sogs pa'i dus ji lta bar bza' ba dang bca' ba dang myang ba dang bldag pa dang btung ba dang bgo ba la sogs pa rang gi longs spyod chen po la 'os pa bzang dgu rnams spro shugs chen po la sogs pa bsam pa dam pas dbul ba'o / /
! bkur sti'i dbang du byas nas /
dus dang dus su nar ma'i bya ba dang / /
snyun g.yog la sogs kun la thog drangs te / /
dka' ba'i khur du mi brtsi spro ba dang / /
gus pas gter rnyed lta bur gtod de bsgrub / /
de yi bya ba gnyug ma ba rnams dang / /
glo bur ba nad g.yog la sogs pa'i las ji lta ji ltar bya dka' ba dag la yang dka' ba'i khur du mi brtsi bar /
dge legs rin po che bsgrub pa'i rgyu thun mong ma yin pa nyid kyi gter chen po rnyed pa la gtod pa ltar /
bdag kho nas bya ba nyid du lta bas spro dga' dang gus pa chen pos bsgrub par bya'o / /
! rim gro'i dbang du byas nas /
gus par smra dang mngon du ldang ba dang / /
phyag dang bskor ba maN+Dal 'bul sogs dang / /
dril phyi sku mnye sku khrus gdan stobs sogs / /
sku yi rim gro dus bzhin legs par bsgrub / /
gzhan yang de la sangs rgyas nyid 'dzin pas / /
mthong ba tsam yang rnyed dkar mngon bsams te / /
lus ngag yid kyi ci nus gus pa'i las / /
sna tshogs rjes su bsgrub pas bsnyen bkur bya / /
gus par smra ba la sogs pa 'di dag dang /
bzhugs gnas dang nyen kor dag chag chag dang phyag dar dang byug pas byi dor bya ba dang chu dang 'dag rdzas dang so shing la sogs pa sta gon bya ba dang /
mchil snabs 'dor ba dang tshig gis phyag mi byed par sbrid pa dang kha ma bkab par glal ba dang gos gcig pa dang rkang pa brkyang ste 'dug pa la sogs pa ma gus pa'i spyod pa dang spyod lam thams cad spang bya dang /
bya ba thams cad la dran pa dang shes bzhin gyis bsgrims pas gzabs te 'jug par bya'o / /
gzhan yang dus thams cad du sangs rgyas kyi 'du shes kyis mthong ba dang thos pa tsam yang rnyed par dka' bar shes nas /
sgo thams cad dang rnam grangs thams cad dang dmigs pa thams cad kyis ci nus ci 'os par gus pa'i las thams cad kyis rim gro bya bas ngoms mi shes par 'bad par bya'o / /
dngos po 'di gsum gyi skabs la byang chub sems dpa'i so sor thar pa las /
chos 'dod pa dag gis mkhan po'am slob dpon la gus pas gang yongs su mi gtong ba'i dngos po de 'jig rten na med do / /
rin po che de med do / /
gang lus kyi rim gro mi spro ba de med do / /
gang rkang pas btang ba la mi spro ba de med do / /
gang dag gi las la mi spro ba de med do zhes gsungs so / /
drag shul can gyis zhus pa las ni gal te gzhan las tshigs su bcad pa gcig tsam mam /
sbyin pa la sogs dang ldan pa'i chos dag bzung na /
de'i yi ge 'bru re re'i bskal par ram don re re bsam pa'i skal par bde ba'i yo byed thams cad kyis bsnyen bkur byas kyang slob dpon gyi gus pa mi rdzogs na chos tshol lta ci smos zhes so / /
dkon mchog sprin las ni sa phyogs gang na chos smra ba gnas pa la mchod rten gyi 'du shes dang /
chos smra ba la ni bla ma dang dge ba'i bshes gnyen dang lam ston pa'i 'du shes bskyed do / /
de mthong ba na dga' ba dang dad pa dang rangs ba bskyed do / /
rim gro byas te stan la bdar ro / /
bsngags pa brjod do / /
legs so zhes brjod pa mang po'i bar du bya'o / /
de la sangs rgyas nyid kyis bskal par bsngags pa brjod kyang lan du phan pa byas pa ci yang med de /
bkur sti la sogs pa dang bsngags pa ni gyi nar zad do / /
chos 'dod pa dag gis de'i lam rang gi khrag gis chag chag btab kyang phan pa byas pa med de /
sangs rgyas kyi dam pa'i chos kyi tshul 'dzin pa ni shin tu dka' ba byed pa yin pa'i phyir ro zhes so / /
dge ba'i rtsa ba yongs su 'dzin pa las ni gnas brtan 'od srungs chen pos ston pa'i sha na'i ras phyag dar khrod blangs pa'ang mchod rten gyi blos yin gyi spyad pa'i blos ni ma yin no / /
de blangs nas 'dod pa'i rnam rtog la sogs pa ma dran no / /
mi slob par gyur gyi bar du spyi bos mnos so / /
de blangs nas sems mtho dman du gyur pa ma dran no / /
chos gos med pa'i lus la ma sbyar ro / /
sug pa ma gsil bas ma reg go /
gar 'gro bar mgo bos khyer ro / /
yan lag mi gtsang bas ma reg go /
ston pas spangs shing gnang ba la yang mchod rten nyid du bcangs so zhes gsungs pa'i rjes su mthun pa tsam du yang bslab bo / /
bstan bcos dag las kyang /
mchog tu dad pas dus gsum du / /
dkyil 'khor me tog bcas thal mos / /
ston pa bla ma bsnyen bkur zhing / /
zhabs la spyi bos phyag bya zhing / /
bla ma la ni gus bcas yon / /
rjes su mthun par dbul bar bya / /
des ni rims sogs gnod pa rnams / /
phyir zhing 'byung bar mi 'gyur ro / /
mi zad de nyid 'dod pa yis / /
cung zad yid 'ong gang dang gang / /
shin tu khyad par gyur pa nyid / /
de dang de ni bla mar 'bul / /
de phul sangs rgyas thams cad la / /
rtag tu phul ba nyid du 'gyur / /
de phul bsod nams tshogs yin te / /
tshogs las dngos grub mchog tu 'gyur / /
de bas bla ma snying rje gtong / /
tshul khrims bzod pa'i yon tan ldan / /
slob dpon dang ni rdo rje 'dzin / /
tha dad par ni mi brtag go /
mchod rten bshig 'dra'i sdig 'jigs pas / /
grib ma'ang 'gom par mi bya na / /
lhams dang stan dang bzhon pa sogs / /
'gom mi bya ba smos ci dgos / /
blo gros chen pos dga' sems kyis / /
bla ma'i bka' ni 'bad de mnyan / /
rigs pa yis ni mi nus na / /
mi nus de la tshig gis sbyang / /
bla ma las ni dngos grub dang / /
mtho ris dang ni bde ba 'thob / /
de bas 'bad pa thams cad kyis / /
bla ma'i bka' las 'da' mi bya / /
bla ma'i rdzas ni srog ji bzhin / /
de yi sdug pa'ang bla ma bzhin / /
de yi 'khor ni mnyen bzhin du / /
mnyam par bzhag pas rtag tu bsam / /
bla ma dag ni langs pa na / /
nyal dang 'dug par mi bya'o / /
rtag tu de yi bya ba la / /
ldang mkhas phun sum tshogs par bya / /
mchil ma la sogs 'dor ba dang / /
stan la rkang pa rkyong ba dang / /
'chag dang rtsod par smra ba dang /
bla ma'i mdun du mi bya'o / /
gtam gyi sbyor ba mang po dag /
thos pa'i nye 'khor du mi bya / /
btud de stan las ldang ba dang / /
gus pa yis ni 'dug par bya / /
mtshan chu 'jigs bcas lam du ni / /
bsgo ba thob nas mdun 'gro bya / /
slob dpon gyis mthong mdun du ni / /
blo dang ldan pas lus gcu dang / /
ka ba la sogs brtan mi bya / /
sor mo'i tshig ni bgrang mi bya / /
zhabs bkru ba dang sku khrus dang / /
dril dang mnye ba la sogs la / /
phyag ni sngon du 'gro bas bya / /
de bzhin mthar ni ci bder bya / /
de yi mtshan smos brjod na ni / /
mtshan sngar zhal snga ldan par bya / /
gzhan dag gus par bya ba'i phyir / /
khyad par can gyi tshig dag brjod / /
bla ma la ni bka' stsal zhu / /
bka' bzhin bgyid ces brjod par bya / /
thal mo sbyar zhing ma yengs par / /
bla mas bsgo ba mnyan par bya / /
rgod dang lud pa la sogs la / /
lag pas kha ni dgab par bya / /
bya ba zin nas 'jam pa yi / /
tshig dag gis ni bdas par bya / /
mdun du dul bar 'dug pa dang / /
gos sogs tshul ni bsdams pa dang /
pus btsugs thal mo sbyar ba yis / /
nyan sogs 'dod pas gsol gsum gdab / /
bsnyen bkur spyod pa thams cad la / /
yid kyi nga rgyal med par bya / /
ngo tsha 'jigs shing bsdams pa yis / /
bag ma gsar pa'i tshul gnas bya / /
sgeg pa la sogs bya ba kun / /
ston pa'i mdun du spang bar bya / /
gzhan yang de 'dra'i bya ba rnams / /
rang gis brtags la dor bar bya / /
na bas bla ma'i bya ba la / /
btud de rjes ma gnang bar yang / /
bkag pa rnams ni spyad byas kyang / /
dge sems can la sdig mi 'gyur / /
'dir mang smras pa ci zhig dgos / /
bla ma dgyes byed gang yin bya / /
mi mnyes byed kun spang ba ni / /
de dang de la 'bad de bslab / /
dngos grub slob dpon rjes 'brang zhes / /
rdo rje 'dzin pa nyid gsung bar / /
shes nas dngos po thams cad kyis / /
bla ma yongs su mnyes par bya zhes bya ba dang /
bla ma dag la bsnyen bkur byed pas ni / /
zas skom la sogs zhim po kun kyang dbul / /
zhes dang /
bla ma bas sngar nang par langs nas ni / /
gdong dag bkrus nas bde gshegs phyag btsal te / /
de nas bla mar gus pas phyag byas nas / /
btud de sku la mnyam mam zhes dri zhing / /
bya ba nyid kyi lung nod de'i 'og tu / /
de yi gnas khang nyen skor phyag dar bya / /
zhes bya ba dang /
bla ma gnas pa'i sgo glegs la / /
lag pas dal gyis brdung bar bya / /
nang zhugs gus pas bla ma la / /
khams bde ma bde la sogs dri / /
stan chu sa dang so shing dang / /
'dag pa'i chal yang sta gon bya / /
lhung bzed bkru la sogs pa dang / /
bla ma'i dgos pa thams cad bya /
bla ma gnas pa'i mdun dag tu / /
snabs dang mchil ma dor mi bya / /
so shing bca' bar mi bya ste / /
de ni stan la mi 'dug go /
mdun du bcag par mi bya zhing / /
khye rengs su yang mi dbyung ngo / /
zhes gsungs pa'o / /
! bsgrub pa la gnyis las dngos kyi dbang du byas nas /
ji skad gsungs bzhin thos bsam bsgom pa yis / /
ci rigs legs par bsgrub pa'i sgo nas ni / /
de yi gsung la gsung du byed pa gang / /
de ni bla ma mnyes byed mchog tu gsungs / /
des ji skad bka' stsal pa'i tshig thams cad la'ang tshig tu byed pas de las mi 'da' bar la gor gyis gyang 'gying med par bsgrub la / /
khyad par du'ang chos gsungs pa rnams la thos pa dang bsam pa dang /
sgom pa yan lag dang bcas pa chos spyod bcu la sogs pa'i sgo nas ci rigs pa'i nan tan gyis legs par bsgrub par byed pa ni bla ma mnyes par byed pa'i rgyu'i gtso bo yin pas rang dang gzhan gyi don thams cad ji ltar bsam pa bzhin du 'grub pa'i sgo chen po yin te /
yang dag pa'i dge ba'i bshes gnyen dag ni bsgrub pa'i mchod pas mnyes par bya ba yin gyis /
rnyed pa la sogs pas ni de'i cha shas phra ba tsam gyis kyang ma yin pa'i phyir ro / /
rje btsun gyis kyang bstan pa ji skad bstan pa bsgrub pa des / /
de yi sems ni yang dag mgu bar byed / /
ces gsungs so / /
byang chub sems dpa'i sde snod las sems can 'di dag ni bka' blo mi bde bas slob dpon gyis bstan pa dang mi mthun par 'dzin pas na /
de la slob dpon gyis 'phags pa'i nor bdun po mi ston pas nor bdun khong du mi chud pa'i phyir rab tu dbul pa'o / /
bdag gis ni bka' blo bde zhing mthun par 'dzin pas nor bdun khong du chud par bya ste /
bka' blo bde ba la ni bla mas chos rgya cher ston cing gsal bar byed pas dbul ba rnam par chad pa na byang chub dam pa khong du chud par 'gyur ro / /
de ltar bka' blo bde bas snying po med pa'i lus las snying po blangs par 'gyur ro snyam nas bla ma mnyes par byed de tha na chu rdza gang tsam yang 'bul lo / /
dge ba'i rtsa ba de dag gis chos bzhi 'thob ste /
myur du dge ba'i chos la 'jug pa dang /
bla ma'i bsngags pa brjod pa dang /
nan tan gyis bsgrub kyis log pas mi bsgrub pa dang /
chos bsgrub pa'i sdug bsngal gyis gzhan du phyogs par mi 'gyur ba'o / /
yang bzhi ste / /
skye bo mang po'i rjes su bslabs nas dkar po'i chos la gnas pa dang /
sbas shing bzhag pa la gnas nas skye bo mang po mgu bar byed pa dang /
sems dga' bzhin du nyin mtshan 'da' ba dang /
kun nas ldang ba med par 'chi ba'i dus byed cing mtho ris su skye ba'o / /
de las kyang chos bzhi 'thob ste /
lha'i stan mchog rnyed pa dang /
de la lha'i 'khor kun dga' zhing bka' nyan pa dang /
dbang po dang bzhan yang der 'ong zhing tha tshom 'dri'i gzhan la mi 'dri ba dang /
de'i longs spyod du gzhal med khang chen por 'byung ba'o / /
de las kyang bzhi 'thob ste /
sngon gyi dge ba gang gis skyes pa shes pa dang /
de na dge ba 'grib pa'ang shes pa dang /
de nas gang du skye ba'ang shes pa dang /
lha'i 'khor la chos rgya cher bstan nas 'chi ba'o / /
yang bzhi ste lha nas 'phos nas mir skye ba dang /
der yang btsun par byed pa lnga po rigs dang /
gzugs dang /
tshul khrims dang /
'khor dang sems can btsun pa la byams pa bsgom pa 'thob pa dang /
mi phyed pa lnga po mdza' bo mi phyed pa dang /
lus myur du mi 'jigs pa dang /
longs spyod mi nyams pa dang /
byang chub kyi sems dang bral bar bya mi nus pa dang /
chos kyi mu ge byung ba na chos kyi lo legs pa 'thob pa dang /
ngo mtshar yongs su rdzogs pa'i chos lnga 'thob pa ste /
snod gang bzhag par lag pa bcug pa na rin po ches gang bar 'gro ba dang /
skom pa na chu yan lag brgyad dang ldan pa'i rdzing bu 'byung ba dang /
lus la gzhan gyi dug dang mtshon dang me dang chu dang mdangs 'phrog pas gnod pa med pa dang /
bskal pa bar ma dgu po mtshon dang nad dang mu ge dang chu dang rlung dang skom dang gdung ba dang /
gnod sbyin gyi bskal pa bar ma 'byung ba na 'dzam bu gling du mi skye bar lha dge ba'i mthu dang ldan par skye ba dang /
mi khoms pa'am ngan 'gror mi skye la /
'gyod pas dkri bar mi nus shing myur du nges par 'byung ba thob pa'o / /
yang chos bzhi dang mi 'bral te /
sdug bsngal can mthong ma thag tu snying rje skye ba dang /
bu smad kyang gus shing zhe sa che ba dang /
rgas kyang gzhan gyis mi brnyas pa dang /
las kyi mtha' gang brtsam pa nyis 'gyur dang sum 'gyur du 'grub pa'o / /
yang chos gsum gyis mi 'phrogs te /
'dod chags dang zhe sdang dang gti mug gis so / /
yang nad med pa'i chos bzhi 'thob ste /
nad rgyun ring med pa dang /
yan lag mi skam pa dang /
longs spyod mi nyams pa dang /
mi dang mi ma yin pa'i 'tshe bas mi gnod pa'o / /
yang bla ma'i chos bzhi 'thob ste /
'khor los bsgyur ba mtha' bzhir rnam par rgyal ba rin po che bdun dang bu stong dang gling bzhi dang ldan pas blon po dang /
skar mkhan dang /
yul mi la sogs pa gus pa dang /
'dod pa'i yon tan la mi chags par dang bas rab tu byung ste myur du mngon par shes pa lnga 'thob pas mi dang mi ma yin rnams gus par byed pa dang /
gar skyes par blo dang shes rab dang spobs pa mchog gis rgyal por grags shing thams cad gus pa dang /
sangs rgyas nas 'gro ba thams cad las tshul khrims la sogs pas mngon par 'phags par 'gyur ba'o / /
bla ma la bka' blo bde zhing tshur shog ces ma thag 'ong la ji skad smras pa dang 'gal bar mi byed pas yo byad bzhi 'thob ste /
ma rabs kyi yo byad ma yin pa rgyal po'i yo byad dang /
'dod pa spangs te rab tu byung ba dang drang srong gi yo byad dang /
gang du skyes par skye ba dran pas byang chub kyi sems mi rjed pa dran pa'i yo byad dang /
mngon par sangs rgyas nas 'khor bzhi dang /
lha la sogs pas bskor ba'i yo byad do / /
yang slob dpon gang las tshigs su bcad pa gcig tsam bzung yang tshur shog ces sgo na 'ongs zhing songs shig ces sgo na 'gro la /
'di ni dge ba'o 'di ni mi dge ba'o / /
'di byas na ni yun ring du phan pa'o zhes bsgo ba ji lta bar mi dge ba spong zhing dge ba bsgrub pa dang /
slar mi ldog cing mi mthun par mi byed na de dge ba'i rtsa ba de nyid kyis mthon por byed pa'i chos bzhi 'thob ste /
tshul khrims mtho ba dang /
lus mtho ba lus ring zhing rgyas ba dang /
shes rab mtho ba shes rab che ba yangs pa mgyogs pa mno ba myur ba zab pa nges par rtogs pa'i shes rab dang phyi mar mtho ris su skye bas 'gro ba mtho ba'o / /
des yang ba bzhi 'thob ste /
sangs rgyas kyi bstan pa ma tshang ba med pa dang /
ston pas tshur shog gis bsnyen par rdzogs pa dang /
sems can thams cad kyi dus gsum gyi sems mkhyen pa dang /
sems can thams cad kyi sman ji lta ba mkhyen pa yang ba'o / /
des gzhan gyis mi tshugs pa'i chos bzhi 'thob ste /
me dang /
mtshon dang /
dug dang /
pha rol gyis gnod pas 'chi ba'i gnas med pa'o / /
yang sangs rgyas kyi ltar mi snang bar byed pa'i chos bzhi dang /
pha rol gyis mi tshugs pa'i chos bzhi dang /
tshad med par byed pa'i chos lnga dang /
thogs pa med par byed pa'i chos lnga'ang 'thob bo / /
shes rab byed pa'i chos bzhi 'thob ste /
shes rab che ba dang /
sangs rgyas dang 'phrad nas mnyes par byed pa dang /
khyim nas khyim med par rab tu 'byung ba dang /
mngon par 'tshang rgya ba'o / /
mang por byed pa'i chos bzhi 'thob ste /
mir 'gyur ba mang ba dang /
sangs rgyas mnyes par byed pa mang ba dang /
rab tu 'byung ba mang ba dang /
mngon par 'tshang rgya ba mang ba'o / /
yan lag bzhi'ang 'thob ste /
'khor los bsgyur ba dang /
dbang po dang /
tshangs pa dang /
mngon par 'tshang rgya ba'i yan lag go zhes so / /
bla ma la lhag pa'i bsam pa rnam par dag pa'i byang chub sems dpa' ni de'i bka' bzhin bsgrub pa na gangs ri la brten pa'i rtsi sman ltar dge ba'i rtsa ba thams cad kyis 'phel lo / /
mtsho chen po chu'i snod du gyur pa ltar chos thams cad kyi snod du 'gyur ro / /
rgya mtsho chen po rin po che'i 'byung gnas su gyur pa ltar yon tan thams cad kyi 'byung gnas so / /
me'i drod kyis gser yongs su byang ba ltar /
byang chub kyi sems yongs su sbyangs pa'o / /
rgya mtsho las ri rab mngon par 'phags pa ltar 'jig rten thams cad las 'phags pa'o / /
padma la chus mi gos pa ltar 'jig rten gyi chos kyis mi gos so / /
rgya mtsho dang ro mi 'grogs pa ltar spyod pa ngan pa dang mi 'dre'o / /
nyi mas gling bzhir snang ba ltar chos kyi dbyings su snang bar byed do / /
pha ma dang 'grogs pa'i bu ltar smon lam gyis lus thams cad legs par skye'o / /
mdor na des gdams pa la zhugs na yon tan bye ba khrag khrig brgya stong phrag brjod du med pa bcu yongs su 'dzin to / /
lhag pa'i bsam pa de snyed gcig sbyong ngo / /
dbang po de tsam 'phel / /
byin rlabs de snyed 'byung /
sgrib pa de snyed sbyong ngo / /
sgrib pa'i chos grangs med pa brgya stong phrag bcu dag par 'gyur /
bdud de snyed las 'da' /
chos kyi sgo de snyed la 'jug /
tshogs rnam par dag pa de snyed yongs su 'dzin /
spyod pa de snyed rnam par dag /
smon lam grangs med pa brgya stong phrag bcu 'grub pa'o / /
mdor na byang chub sems dpa'i spyod pa thams cad yongs su rdzogs pa dang /
de bzhin du pha rol tu phyin pa dang sa dang bzod pa dang ting nge 'dzin dang mngon par shes pa dang gzungs dang spobs pa dang bsngo ba dang smon lam dang /
sangs rgyas kyi chos thams cad 'thob cing yongs su rdzogs pa ni bla ma la rag las /
bla ma rtsa bar gyur /
bla ma las byung /
bla ma skye gnas dang skye mched du gyur /
bla mas bskyed /
bla mas spel /
bla ma la brten /
bla ma rgyur gyur pa dag go zhes so /
sdong po bkod pa las kyang chos bcus dge ba'i bshes gnyen dang nye bar bsnyen pa ste /
bsam pa dag pas g.yo sgyu med pa dang /
'gro ba sdug pa la snying rje ro gcig pa dang /
sems can la sems can med par nges par rtog pa dang /
lhag pa'i bsam pa'i lta bas thams cad mkhyen pa'i lam las mi ldog pa dang /
sangs rgyas kyi dkyil 'khor la 'dun pa'i mos pa'i stobs dang /
chos thams cad kyi rang bzhin rnam par dag pa'i mig dang /
sems can thams cad la ro gcig pa'i byams pa chen po dang /
sgrib pa thams cad 'thor ba'i ye shes dang /
'khor ba'i sdug bsngal thams cad kyi gdugs kyi gnyen po sprin chen po dang /
chos kyi dbyings kyi rgyud thams cad la zhugs shing bla ma'i rjes su 'brang ba'i ye shes so zhes so /
! /
zhar la byung ba bzhi las dge ba'i bshes gnyen des chos bshad pa'i tshul smras pa /
chos smra des kyang ston pa rjes dran zhing / /
gus pa chen pos chos don legs bsams nas / /
brtse bas khyab pas kun spyod gtsang ba yis / /
zhum dang dregs dang zang zing la bltos dang / /
skyo dang le lo ser sna phrag dog dang / /
bdag bstod gzhan la smod sogs rab spangs nas / /
gsal mdzes rigs shing 'brel ba'i ngag gis ni / /
dpe dang gtan tshigs lung dang ldan par bshad / /
des sangs rgyas la skyes bu dam pa'i 'du shes bzhag ste bka' drin rjes su dran pas chos kyi tshul yun ring du gnas par bya ba'i phyir /
chos la shin tu gus shing gces la ri mor byed pas /
chos dang don ji ltar thos shing rtogs pa'i rnam pas gzhal ba dang /
bgrang ba'i rnam pas legs par bsams nas blo la bkod de /
'gro ba mtha' dag dang khyad par du rang gi gdul bya rnams kyi don chen po bsgrub par 'dod pa'i brtse ba kho nas bzung la /
rang la sman pa dang chos la sman dang nyan pa po la nad pa'i 'du shes kyis /
kun tu spyod pa gtsang ba dang /
kun tu spyod pa gzo pa phyi nang gi gtsang sbra dang ldan par /
'jigs pas zhum zhing bag tsha ba dang /
nga rgyal gyis rlom zhing dregs pa dang /
rnyed pa dang bkur sti dang grags pa la sogs pa zang zing la re zhing bltos pa dang /
yang dang yang du dang /
mang po dag 'chad mi nus pas skyo ba dang /
snyom las dang phyi bshol byed pa la sogs pa le lo dang /
chos la slob dpon gyi dpe mkhyud kyis 'chab pa ser sna dang /
gzhan dag mtho bar dogs shing mi bzod pa phrag dog dang /
bdag nyid sgrogs shing gzhan gyi skyon gleng ba la sogs pas log par 'jug pa thams cad thag bsrings te /
ngag dang tshig yan lag brgyad brgyad dang ldan pas gsal ba la sogs pa'i sgo nas don nges pa'i yan lag dpe dang rtags dang lung dang bcas par bshad par bya'o / /
byang chub sems dpa'i sa las ni mthun pa'i gtam bco lnga dang /
yongs su dag pa'i gtam lngar gsungs te de nyid du lta'o / /
dam pa'i chos padma dkar po las /
mkhas pa dus su sems par byed pa na / /
khang bur zhugs te de bzhin sgo bcad nas / /
chos rnams thams cad la ni tshul bzhin blta / /
langs nas zhum pa med pa'i sems kyis bshad / /
gtsang zhing yid 'ong sa phyogs su / /
yangs pa'i stan ni rab bshams te / /
gos bzang gtsang ba rnam bgos nas / /
bcos bu'i ras sogs rnam mang bting / /
rkang rten bcas khri la 'dug ste / /
sems can rtse gcig gyur tshogs la / /
zang zing ci la'ang mi sems par / /
byams stobs bsgoms pas sna tshogs gtam / /
skyo dang le lo med par ston / /
sems can bsgral phyir gang bstan te / /
bdag gi yo byad nyid du sems zhes so / /
'dul ba las kyang /
stan mtho rin chen 'od kyis mdzes pa la / /
'du byed 'jig pa'i dang can 'dir bsams shing / /
'dzegs nas chos bsgrags pa ni sbyin bya ste / /
bder gshegs chos ni mchod bya yin pas so zhes so / /
sa'i snying po'i mdo las /
kun nas nyon mongs pa yi nad bsal phyir / /
dam pa'i chos kyi sman dag nyan par bskul / /
khe dang dregs pa shin tu ring spangs te / /
dam pa'i chos dag bstan cing bshad par bya zhes so / /
mya ngan las 'das pa las zla ba ni tshes nas zhag bco lngar khad kyis skye'o / /
bla ma yang slob ma bags kyis mi dge ba dang bsring zhing dge ba bskyed do / /
dbang po rno ba la nyin mtshan du mi skyo bar chos ston to zhes so / /
rnam par bshad pa'i rig pa las /
nyan pa po rmugs pa dang gnyid kyis non pa la sems gsal bar bya ba'i phyir ngo mtshar dang rab tu dga' ba'i bya ba dang /
rnam par g.yeng ba ldan pa la skyo bar bya bas rtse gcig pa bsgrub pa'i gtam bya bar gsungs pa ltar yang bya'o / /
! chos bshad pa'i 'bras bu ni /
chos kyi sbyin pa zang zing med pa yi / /
phan yon nyi shu la sogs bsam las 'das / /
de'i 'bras bu ni dpag tu med pas lhag pa'i bsam pa bskul ba las rnyed pa dang bkur sti mi 'dod pas zang zing med pa'i chos sbyin pa'i phan yon ni nyi shu ste /
dran pa dang ldan pa dang /
blo dang /
blo gros dang /
mos pa dang /
shes rab dang ldan pa dang /
'jig rten las 'das pa'i shes rab rjes su rtogs pa dang /
'dod chags dang /
zhe sdang dang /
gti mug chung ba dang /
bdud kyis mi rdzi ba dang /
sangs rgyas kyis dgongs pa dang /
mi ma yin pa rnams bsang ? ba dang /
lha rnams lus la mdangs 'jug pa dang /
mi mdza' ba rnams kyis mi rdzi ba dang /
mdza' bo mi phyed pa dang /
tshig gzung bar 'os pa dang /
mi 'jigs pa thob pa dang /
yid bde ba mang ba dang /
mkhas pa rnams kyis bsngags pa dang /
chos kyi sbyin pa de nyid rjes su dran par 'gyur ba'o zhes so / /
khyad par du ni rgyal ba'i yum dag las /
mchod rten 'jig rten gyi khams dpag tu med pa gang bar byed pa dang /
sems can de snyed dag dge ba bcu nas rang rgyal gyi bar la bkod pa bas /
yum dag las sems bskyed pa nas mngon shes myur ba'i byang chub sems dpa'i bar la byin pa gong nas gong du lhag par gsungs so / /
drag shul can las kyang khyim pas zang zing dpag tu med pa byin pa bas /
rab tu byung bas chos tshigs su bcad pa gcig tsam byin pa bsod nams lhag pa la sogs par gsungs so / /
! de las chos nyan pa'i tshul brjod pa /
gus pas mchod cing bsti stang cher byas te / /
dma' ba'i stan 'dug lhag bsam dag pa yis / /
drang zhing mnyan la g.yel med rab bsgrims pas / /
don chen bsgrub phyir mchog tu gces 'dzin cing / /
khengs dang khyad du gsod dang zhum pa dang / /
g.yeng dang skyo dang chog shes rang lta dang / /
gti mug le lo rlom dang dregs spangs te / /
gcig tu dad pas legs gsung bdud rtsi mnyan / /
ston pa dam pa dang bstan pa dam pa dang bsgrub pa po dam pa la rab tu gus pas mchod pa byas te /
seng.ge'i khri bshams pa la sogs pa bsti stang chen po dang bcas pas /
rang stan ches dma' ba la 'dug cing zhwa la sogs pa bor nas /
'greng bar byed la sogs pa lnga zhes gsungs pa la sogs pa ma gus pa'i spyod lam thams cad spangs la /
byang chub kyi sems la sogs pa'i bsam pa dam pas bzung ste /
dang ba mang ba dang rgyud mnyen zhing drang bar bya'o / /
de dag ni 'du shes lngas mnyan zhing chos smra ba la gnas lngar yid la mi bya bar mnyan pa ste /
dang po ni dkon pa'i don gyis rin po che'i 'du shes dang /
lhan cig skyes pa'i shes rab chen po 'thob pa'i rgyu las mig gi 'du shes dang /
de thob nas shes bya ji lta ba dang rnam pa thams cad ston pas snang ba'i 'du shes dang /
mya ngan las 'das pa dang byang chub chen po 'thob par byed pas 'bras bu dang phan yon che ba'i 'du shes dang /
da ltar yang de gnyis kyi rgyu zhi gnas dang lhag mthong gi bde ba 'thob par byed pas /
dga' ba kha na ma tho ba med pa'i 'du shes so / /
gnyis pa ni de la tshul khrims nyams pa dang /
rigs dma' ba dang /
byad ngan pa dang /
tshig 'bru ngan pa dang /
tshig rtsub cing mi snyan par smra bas /
'di la mnyan par mi bya'o snyam du yid la mi bya bas so / /
gzhan yang snod kha sbub char mi 'bab pa lta bu rmugs pa dang gnyid la sogs pas rna mi gtod pa spang bas g.yel ba med pa dang /
zhabs rdol lta bu brjed ngas pas mi gnas pa spang bar dran pa dang shes bzhin shin tu bsgrims pa dang /
mi gtsang ba lta bu tshul bzhin ma yin pa yid la byed pa 'dod pa'i rnam rtog la sogs pas sbag cing gnas kyang skyon can du 'gyur ba spang bar rang dang gzhan gyi don chen po rnam grol nyid bsgrub pa la gtod pas mnyan no / /
'di gsum ni mdo dag las legs par nyon rab tu nyon la yid bzung zhig ces ci rigs par gsungs so / /
yang na nad pa gsum po sman pa'i lung ma shes pa dang /
log par gzung ba dang /
legs par gzung nas chud gzon pa lta bu'i nyan pa po gsum gyi gnyen por sbyar ro / /
yang na pha la gnod pa'i nad pa gsum po zas mi za ba dang mi 'phrod pa za ba dang zos pa skyugs pa ltar /
chos mi nyan pa dang /
tshul bzhin ma yin pa yid la byed pa dang /
mnyan yang brjed pa gsum yang /
chos kyi yab sangs rgyas la gnod pas de gsum gyi gnyen por yang gus par mnyan pa gsungs pa'o / /
mchog tu gces par 'dzin pa ni byang chub sems dpa'i sa las /
legs par gsungs pa gcig gi phyir yang gzhan du de mi thos pa yin na lcags 'bar ba'i lam la yang dga' bzhin spro bzhin du 'gro na mang po'i phyir lta ci smos /
longs spyod thams cad de lta zhog lus dang srog la dga' zhing gus pas kyang dga' zhing spro ba snga ma de'i brgya'i char yang mi phod par gsungs so / /
mya ngan las 'das pa las /
drang srong zhig chos 'dod pa na ma rnyed pa la srin po las tshigs su bcad pa phyed thos pas dga' ba ni tshong pa g.yang sar mtshan mo don mthun stor te 'jigs pas grogs rnyed pa'am /
nad pa yun ring sman pa mkhas pas gsos pa'am /
rgya mtshor lhung ba gzings dang phrad pa'am /
skom pas gdungs pa chu grang rnyed pa'am /
gshed mas bzung ba dang /
btson yun ring dag thar pa'am /
than chen la char 'bab pa'am /
'gron lam ring por song ba phyir 'khor ba tsam du dga' nas /
lag pas skra bteg ste phyogs bzhir bltas pas srin po de mthong nas /
rnam par grol ba'i sgo 'byed pa su yin /
sangs rgyas kyi gsung dbyangs 'brug sgra sgrogs pa /
'khor ba'i gnyid kyis non pa sad par byed pa /
mu ge chen pos gdungs pa la 'tshang rgya ba'i zas stob pa /
srid pa'i rgya mtshor bying ba la gru chen po 'dren pa /
nyon mongs pa'i nad chen pos gzir ba'i sman pa dam pa de su yin /
tshigs su bcad pa phyed pos padma bags kyis phye ba ltar bdag gyur to zhes te /
ser snas non pa dag nga'i lus btang ba 'di thos nas sbyin pa la gnas pa dang /
sbyin pa la zhen pa nga rgyal can dag gis nga'i lus gtong pa 'di mthong bar shog cig /
'di mchil ma'am sa rdo ltar gtong ngo zhes te tshigs su bcad pa phyed po mnyan nas shing kha nas mchongs par gsungs pa ltar ro / /
khengs pa la sogs pa drug spang ba yang byang chub sems dpa'i sa las /
kun nas nyon mongs pa med pa dang /
rnam par g.yeng ba med par chos mnyan pa bya'o / /
dang po ni gsum las rnam pa drug gis ni khengs pa'i nyon mongs pa dang bral ba ste /
dus su nyan pa dang /
bkur sti byed pa dang /
sri zhu byed pa dang /
mi khro ba dang /
rjes su bsgrub pa dang /
klan ka mi 'tshol bas so / /
bzhis ni khyad du gsod pa'i nyon mongs med par te /
chos la gus pa dang /
chos smra ba la gus pa dang /
chos la khyad du mi gsod pa dang /
chos smra ba la khyad du mi gsod pas so / /
gcig gis ni zhum pa'i nyon mongs pa med par te /
bdag nyid khyad du mi gsod pas so / /
rnam par g.yeng ba med pa ni lngas te /
kun shes par 'dod pa dang /
rtse gcig pa dang /
rna klags pa dang /
yid btud pa dang /
sems thams cad kyis bsams nas nyan pa'o / /
de ltar nyan pa ni chos nyan pa'i dka' bas mi skyo ba dang /
thos pa dang dri bas chog mi shes par yang 'gyur ro zhes gsungs so / /
rang gi lta ba'i phyogs su lhung ba la sogs pa spang ba ni byang chub sems dpa'i so sor thar pa las /
rang gi 'dod pa btang ste mkhan po dang slob dpon gyi gzhung la rab tu gnas pa dang gus par bya'o / /
chos bzhi spang ste gnyid rmugs dang /
bre mo'i gtam dang /
khro ba dang /
khengs pa'o / /
chos bzhi goms par bya ste /
mi nyal bar sbyor ba dang /
brtson 'grus brtsam zhing 'chag pa dang /
bla ma'i bsnyen bkur la gus shing ma khengs pa dang /
gzhan la gus pa bskyed pas thos pa 'dzin pa'o zhes so / /
sa'i snying po las kyang /
shin tu dad cing gus pas chos nyan cing / /
de la 'phya zhing skur par mi bya'o / /
chos smra ba la mchod pa bya ba ni / /
sangs rgyas 'dra bar de la 'du shes bskyed / /
ces gsungs so / /
! thos pa'i 'bras bus bsdus pa ni /
rjes su bsgrub dang yang dag ston pa yis / /
rang gzhan don kun thos pas sgrub par byed / /
byang chub sems dpa'i sa las byang chub sems dpa' ni chos kyi rjes su mthun pa'i chos nan tan gyis bsgrub pa'i phyir dang /
gzhan la rgya cher bstan pa'i phyir chos tshol bar gsungs pas /
'di nyid kyi rang dang gzhan gyi don 'grub pa thams cad bsdus pa'o / /
mya ngan las 'das pa las chos nyan pas dad pa skye'o / /
dad pas pha rol tu phyin pa drug la sogs pa la mos nas 'tshang rgya ba'i bar du thob pas dge ba'i chos thams cad thob pa ni thos pa'i rgyu stobs so / /
khyim bdag gi bu gcig pa tshong la 'gron phas lam bde ba'i sa ston cing /
res ma la chags par ma byed cig /
lus dang srog yal te 'gro'o / /
grogs ngan pa dang ma 'grogs shig ces gdams pa bus mnyan na don 'grub bo / /
dge ba'i bshes gnyen gyis kyang slob ma la lam bde ba dang mi bde ba ston te /
des thos nas mi dge ba spangs zhing dge ba bsgrubs pas don 'grub bo / /
me long gsal bar gdong ji lta bar snang ngo / /
chos thos pa'i me long la'ang dge ba dang mi dge ba dag gsal bar snang ngo / /
tshong dpon rin po che'i gling gi lam mi shes pa dag kyang gzhan gyis lam bstan te song na rin po che mang po len to / /
bla ma sangs rgyas la sogs pas sems can la lam bstan te dge ba'i gnas su sangs rgyas kyi rin po che len pa'ang lam der zhugs pas don de 'grub bo / /
mang du gsod par 'dod pa'i ba glang myos pa la 'dul sbyong mkhan gyis lcags kyu klad du btsugs na mod du thul bar 'gyur ro / /
nyon mongs pas smyos te sdig pa mang du byed 'dod pa yang thos pa'i lcags kyus mod du dul bar 'gyur ro / /
nga'i nye gnas rnams rtse gcig tu thos pa byed na sgrib pa lnga dang bral te byang chub kyi yan lag bdun bsgoms pas rgyun du zhugs pa la sogs pa 'jigs pa thams cad dang bral ba thob bo / /
thos pas ni mig 'byed de mig gsum la mig med pa ni rtag tu chos mi thos pa'o / /
mig gcig pa ni thos kyang brjed pa'o / /
mig gnyis pa ni rtag tu rtse gcig tu nyan cing ji ltar thos pa ltar spyod pa'o zhes so / /
nyi ma'i snying po las kyang rang dang gzhan gyi don gnyis mthong ba'i rigs kyi bu'am rigs kyi bu mo dag gis skyes bu dam pa bsten pa dang bsnyen bkur bya'o / /
de dag las 'dod pa rnams kyi ro myang ba dang nyes dmigs dang nges par 'byung ba dris la /
de thos nas rjes su bsgrub par mngon par 'tshang rgya ba'i bar du bya'o / /
skyes bu dam pa zhes bya ba ni sangs rgyas dang byang chub sems dpa' dang rang rgyal ba dang dgra bcom pa rnams so zhes so / /
spros pa'i dbang du byas nas /
sngon chad ma thos rmad byung thos pa dang / /
thos pa yongs su byang dang the tshom spong / /
lta ba drang dang don chos zab mo rtogs / /
chos kun shes shing nyes spyod 'dor ba dang / /
don med spong dang don mchog zhi thob sogs / /
thos pa yon tan bsam yas 'byung khungs yin / /
mdo las chos nyan pa la phan yon lnga gsungs pa ni thog ma med par gzhung lugs gzhan thams cad las ma thos pa phung po dang khams dang skye mched nas rnam pa thams cad mkhyen pa nyid kyi bar rnams thos par 'gyur ba dang /
sangs rgyas 'byung ba gzhan las sam 'dir thos pa brjed dam dri ma can du gyur na /
de mnyan pas gsal zhing dri ma med pas thos pa yongs su byang ba dang /
de sems pa na the tshom za ba yang nyan pas nges par byed pa dang /
'dis sems pa na log pa 'byung na yang dag par rtogs pas lta ba drang por byed pa dang /
rten 'brel gyi chos nyid thos nas rtogs shing bden pa bzhi'ang mngon par rtogs pas shes rab kyis tshig dang /
don zab mo rtogs par 'gyur ba'o / /
yang thos pas chos rnams shes par 'gyur / /
thos pas sdig las bzlog par byed / /
thos pas don ma yin pa spong / /
thos pas mya ngan 'das pa 'thob / /
ces gsungs pa ste /
sangs rgyas kyi chos 'dul ba thos pas lhag pa'i tshul khrims la sogs pa ston pa kho na chos yin gyi /
mer 'jug pa la sogs pa dka' thub drag po dang 'tshe ba'i mchod sbyin ston pa la sogs pa ni chos ma yin par shes so / /
sdig pa las zlog pa ni chos 'dul ba las tshul khrims thos na /
de la brten pas nyes par spyod pa rnams 'dor ba'o / /
don ma yin pa spong ba ni lhag pa'i sems thos pas byis pa rnams don du 'du shes pa'i 'dod pa don ma yin pa spong ba'o| | mya ngan las 'das pa 'thob pa ni lhag pa'i shes rab thos pas zag pa zad pa mngon du byed pa'o / /
de ltar na thos pa'i phan yon bzhi po yang dag pa'i lta ba brnyed pa dang /
bslab pa gsum gyis sdig pa las yang dag par brgal ba dang /
'dod pa las dang /
srid pa las yang dag par rgal ba'o / /
yang na nyon mongs pa gnon pas bzhi po ste /
yang dag pa'i lta ba rnyed pa dang /
las dang nyon mongs pa dang /
skye ba'i kun nas nyon mongs pa las brgal ba dag dang go rim bzhin no / /
yang na 'di bzhi chos 'bul ba la dad pa rnyed pa dang /
rab tu 'byung ba ba dang /
dbang po sdom pa la sogs pas bsam gtan bzhi 'thob ste /
'dod khams la 'dod chags dang bral bas gnod pa spong ba dang /
bden pa mthong nas zag pa zad pa bzhi dang sbyar ro / /
yang dper na 'khor lo legs par sbyar ba ni 'phul bar byed pa dang /
sa gnyis kyi yon tan gyis 'gril te /
legs par 'phul ba dang gzhi mnyam pa la 'phul bas so / /
de bzhin du gdul bya'i rgyud gzhan la 'pho ba kun rdzob ston pas chos kyi 'khor lo dang /
don dam pa ston pas chos dang ldan pa legs par bshad pa yang /
ston pa pos yang dag par ston cing nyan pa pos legs par nyan pa'i yon tan gnyis kyis 'khor bar gsungs so / /
gzhan yang nye bar mtshon pa ni sogs kyis bsdus pa thos pa yon tan bsam yas 'byung khungs te /
yang mdo las thos pa'i phan yon lnga po rnam par mi shes pa rnam par shes par byed pa dang /
nyes par gzung ba 'dor ba dang /
the tshom zos pa nges pa dang /
nges pa snying por byed pa dang /
'phags pa'i shes rab kyi mig sbyong ba'o zhes gsungs pa dang /
bstan bcos las /
legs par smra ba rnams kyi rin thang zhig /
gal te nges par bcad du rung na ni / /
de yi rin du rgyal srid nyid kyang 'os / /
de la gyod kyang brjod par ga la 'gyur / /
gang zhig thos pas yid ni dad gyur na / /
legs par dga' la brtan pa nyid du 'gyur / /
shes rab skye zhing gti mug med par 'gyur / /
rang gi shas kyang de ni nyo ba'i rigs / /
thos pa gti mug mun sel sgron me yin / /
rkun po la sogs mi khyer nor gyi mchog /
kun tu rmongs pa'i dgra 'joms mtshon cha yin / /
thabs tshul man ngag ston pa grogs kyi mchog /
phongs par gyur kyang mi 'gyur mdza' bo yin / /
gnod pa med pa mya ngan nad kyi sman / /
nyes pa chen po'i dpung 'joms dpung gi mchog /
grags dang dpal dang gter gyi mchog kyang yin / /
ya rabs rnams dang phrad na skyes kyi mchog /
tshogs kyi nang na mkhas pa dga' bar 'gyur / /
phas kyi rgol la nyi ma'i 'od dang 'dra / /
'gran zla rnams kyi grags dang dregs pa 'joms / /
mi shes rnams kyang rab tu dgar gyur nas / /
mig dang bzhin mdangs rab tu gsal gyur cing /
lag pa'i se gol mgu byed rdob pa yis / /
khyad par rab tu che ba rnam par sgrogs / /
gtan tshigs don rnams rab tu gsal bar ston / /
gtsug lag lung rnams sna tshogs ston dang mthun / /
mnyen zhing sbyangs pas yid du 'ong ba'i phyir / /
me tog 'phreng ba ma rnyings bkram pa bzhin / /
dul zhing rab tu gsal ba'i spobs pa bskyed / /
grags pa chen po 'phral du 'byung bar 'gyur / /
smra lce bde 'gyur khyad par can gyi rgyu / /
thos pa'i dpal goms don gsal rtogs par 'gyur / /
thos dang ldan na 'gal ba med pa yis / /
'khor gsum lam la rab tu gnas par 'gyur / /
thos pa'i rjes 'jug bsgrub pa snying por byed / /
skye pa'i rdzong las tshegs chung thar par 'gyur / /
zhes gsungs pa la sogs pa dpag tu med pa ltar ro / /
! dge ba'i bshes gnyen bsten pa'i 'bras bu spyir smras pa /
srid mtsho'i pha rol bde blag sgrol byed phyir / /
bshes gnyen bsten pa tshangs spyod rdzogs pa ste / /
chos rgyun thos nas gyen du bskyod pa yi| |bsam pa thob nas nyes spyod las 'das shing / /
dge legs sdud pas bzang po'i lam zhugs te / /
lam ngan zhugs rnams brtse bas rjes su 'dzin / /
gzungs dang gter dang dbang dang cho 'phrul sogs / /
yon tan ma lus thob cing rdzogs pa dang / /
ngan 'gror yun ring 'khyams pa'i las la sogs / /
nyes tshogs ma lus zad pa'i gnas 'thob 'gyur / /
rtogs pa brjod pa las /
'phags pa kun dga' bos dge ba'i bshes gnyen dang dge ba'i grogs ni tshangs par spyod pa phyed lags snyam bgyid do zhes zhus pa la /
bka' stsal pa phyed ces ma zer cig /
de ni tshangs par spyod pa ril po dang ma 'dres pa dang /
yongs su rdzogs pa dang yongs su dag pa dang yongs su byang ba'o / /
ci'i phyir zhe na /
de la brten nas sems can skye ba dang rga ba dang na ba dang 'chi ba dang mya ngan dang smre sngags 'don pa dang sdug bsngal ba dang /
yid mi bde ba dang 'khrug pa'i chos can rnams /
'khrug pa'i bar de rnams las yongs su grol bas so / /
snying rje chen po padma dkar po las kyang /
dge ba'i bshes gnyen dang ldan pa ni tshangs par spyod pa rdzogs pa ste| de la brten nas sems dge ba dang /
bsam pa dang sbyor ba dge ba dang /
dge ba'i chos sems pa dang /
dge ba'i chos la nye bar gnas pa dang /
sangs rgyas dang chos dang dge 'dun la shes nas dad pa dang /
'phags pa dgyes pa'i tshul khrims rnams gong nas gong du 'thob bo / /
char bab na shang gshong gang ba dang chu bran rnams brub pa dang klung chen po rnams grub pa dang /
mtsho chen po brub pa rnams rim pa bzhin du 'gyur ba ltar /
dge ba'i bshes gnyen dang dge ba'i grogs dang dge ba'i sems la brten nas dge ba'i rtsa ba'i stobs thob pa ni rjes su mthun pa'i chos bsgrubs pas rab tu mthar thug pa dang /
rab tu dri ma med pa dang /
rab tu chos spyod pa dang /
rab tu mthar phyin par 'gyur ro / /
phyi rol gyi dngos po rnams kyang dus su 'bras bu 'byin na /
legs par spyod pa rnams kyis mi bslu ba lta ci smos zhes so / /
gsang ba bsam gyis mi khyab pa las kyang rigs kyi bu'am rigs kyi bu mo dag gis shin tu gus pas bla ma la brten pa dang /
bsnyen pa dang bsnyen bkur bya'o / /
de ltar byas na dge ba'i chos thos pas bsam pa dge ba dang de las sbyor ba dge bar 'gyur ro / /
des dge ba'i las byed cing dge bar 'gro bas dge ba'i grogs mgu bar byed do / /
de las sdig pa'i las mi byed cing dge ba byed pas bdag dang gzhan la gdung bar mi byed do / /
bdag dang gzhan rjes su bsrung bas ni bla na med pa'i byang chub kyi lam rdzogs par byed pas lam ngan par zhugs pa'i sems can rnams kyi don byed par nus so / /
de bas na byang chub sems dpa' bla ma la brten te yon tan gyi tshogs thams cad rdzogs par bya'o zhes so / /
dkon mchog sprin las kyang| bla ma la brten na dge ba 'phel zhing mi dge ba 'grib par rtogs pas mkhan po thos pa che ba'am chung ba'am shes pa'am mi shes pa'am /
tshul khrims dang ldan pa'am tshul khrims 'chal ba la'ang ston pa'i 'du shes bskyed do / /
ji ltar ston pa la dga' ba dang dad pa ltar mkhan po la'ang dad pa dang dga' bar bya'o / /
slob dpon rnams la zhe sa dang rim gro bskyed de /
de la brten na byang chub kyi tshogs ma rdzogs pa ni rdzogs par 'gyur /
nyon mongs pa ma spangs pa ni spong bar 'gyur ro snyam ste /
dga' ba dang rangs pa 'thob cing dge ba'i chos la de dang mthun par spyod do zhes so / /
sa'i snying po'i mdo las kyang /
dge ba'i bshes gnyen gyis yang dag par bzung ba'i byang chub sems dpa' dbang bskur par 'gyur ba'i gzungs dang /
rgya mtsho dam pa snying po dri ma med pa 'od gsal ba'i gzungs 'thob bo / /
des zin pa ni bskal pa bye ba dpag tu med par ngan 'gror 'khyams par 'gyur ba'i las rnams tshe 'dir rims la sogs pa'am mu ge la sogs pa lus dang sems la gnod pa byung bas byang bar 'gyur te /
tha na brgyad bkag gam rmi lam tsam gyis kyang byang bar 'gyur ro / /
des sangs rgyas bye ba dpag tu med pa la dge ba'i rtsa ba bskyed pa sbyin pa'am mchod pa'am bslab pa gzung ba las byung ba rnams snga dro gcig gis zil gyis non to / /
bla ma la bsnyen bkur byed pa ni yon tan bsam gyis mi khyab pa dang ldan pa'o / /
bla mas yongs su zin pas gter bcu rnyed par 'gyur te /
sangs rgyas kyi chos thams cad la bgrangs bar sbyor ba dang /
nges par sems pa dang /
gzungs kyi snang ba dang /
so so yang dag par rig pa bzhi ston pa dang /
brjod du med pa la mkhas pas rtogs par byed pa'i gter dang /
sangs rgyas kyi rnam par 'phrul pa thams cad mthong ba dang /
chos thams cad mnyam pa nyid bsgrub pa la mkhas pa dang /
sangs rgyas thams cad mthong ba dang mi 'bral ba dang /
sgyu mar gyur pa'i bskal pa bsam gyis mi khyab pa yongs su grub par 'jug pa la mkhas pa dang /
sangs rgyas dang byang chub sems dpa' thams cad la dga' ba dang dad pa 'thob pa'i gter ro / /
tshe la dbang ba la sogs pa dbang bcu 'ang 'thob bo / /
rnam par 'phrul pa bsam gyis mi khyab pa 'thob ste /
sangs rgyas kyi yon tan dang rnam par 'phrul pa dpag tu med pa thams cad kyang 'di las 'byung bar blta'o / /
des na sangs rgyas la bya ba ltar bla ma bsten pa dang bsnyen pa dang bsnyen bkur bya'o zhes so / /
!mthong ba'i 'bras bu ni /
de mthong bas kyang yon tan rin chen tshogs / /
kun 'byung rgyal sras spyod pa rdzogs pa'i rgyu / /
dran dang ting 'dzin gzungs sogs 'grub pa ste / /
sangs rgyas mthong zhing don chen kun rdzogs 'gyur / /
sdong po bkod pa las /
dge ba'i bshes gnyen mthong ba ni yon tan rin po che thams cad kyi 'byung gnas so / /
byang chub sems dpa'i spyod pa thams cad yongs su dag cing yongs su rdzogs pa'i rgyu'o /
dran pa rnam par dag par byed pa'o / /
gzungs kyi dkyil 'khor la sbyor ba'o / /
ting nge 'dzin gyi snang ba bskyed pa'o / /
sangs rgyas mthong ba bsgrub pa'o / /
sangs rgyas kyi chos kyi sprin gyi char 'bab bo / /
byang chub sems dpa'i smon lam gyi tshul brjod pa'o / /
shes rab dang ye shes kyi snang ba bsam gyis mi khyab pa bskyed pa'o / /
byang chub sems dpa'i dbang po brten pa'i rgyu myu gu bskyed pa'o zhes so / /
!bsten pa'i bsam pa brtan pa'i 'bras bu ni /
de la gus pa'i bsam pa brtan po yis / /
yongs su dag pa rnam bcu 'thob par 'gyur / /
rgyal ba 'das kyang de yi phyag rgya yis / /
btab pa'i chos kyi sgo rnams lag tu 'ong / /
sdong po bkod pa las /
de la bsnyen bkur ba'i bsam pa dang ldan pas yongs su dag pa bcu 'thob ste /
chud mi za ba'i phyir lhag pa'i bsam pa yongs su dag pa dang /
sems can gyi bstan pa'i phyir gzugs yongs su dag pa dang /
tha snyad bsam gyis mi khyab pa la 'jug pa'i phyir dbyangs kyi dkyil 'khor dag pa dang /
sangs rgyas kyi chos bsam gyis mi khyab pa la mkhas pas spobs pa dag pa dang /
mi shes pa thams cad dang bral bas ye shes dag pa dang /
dbang thob pas skye ba dag pa dang /
sngon skal ba mnyam par spyad pa'i sems can gyi dge ba'i rtsa ba smin pas 'khor dag pa dang /
sgrib pa thams cad bzlog pas rnam par smin pa dag pa dang /
byang chub sems dpa' thams cad dang /
tshul mthun pas smon lam dag pa dang /
kun tu bzang po'i theg pas nges par 'byung ba'i phyir spyod pa yongs su dag pa'o / /
da ltar gyi sangs rgyas mngon sum du bzhugs pa'i ting nge 'dzin las kyang chos smra ba la gus pas chos don du gnyer ba la ni sangs rgyas mya ngan las 'das nas kyang nges par chos kyi glegs bam la sogs pa lag tu 'ong ste /
glegs bam la sogs pa ni sangs rgyas kyi phyag rgyas btab pas so / /
phyag rgya gang zhe na /
chos thams cad byed pa med pa /
mngon par 'dus ma byas pa chags pa med pa /
dmigs pa med pa la sogs pa dang /
'phags pa thams cad kyis ma dkrugs pa /
byis pa thams cad kyis spangs pa /
mi shes pa thams cad kyis bor ba /
mkhas pa thams cad kyis yongs su bzung ba ste /
phyag rgya des btab pa'o / /
!gdams ngag thob pa'i 'bras bu smras pa /
de yi gdams pas mi ngoms yongs bzung na / /
blo yi padma kha 'byed snang ba 'thob / /
bsod nams ye shes mang ldan dge tshogs brtan / /
yon tan brgyas bskor thos pa'i tshogs kyis phyug /
sdong po bkod pa las /
gzhon nu nor bzang bla ma'i gdams pa'i sprin gyi char 'dzin pas ni gangs chen mtsho ltar ngoms mi shes /
bla ma'i nyi ma'i ye shes kyi 'od kyis dge ba'i rtsa ba smin pa'i sa las ni dbang po'i myu gu 'thon /
de'i zla ba'i 'od kyis ni lus dang sems rab tu tshim /
dpyid kyi nyi mas gdungs pa'i ri dwags chu bsil ba 'dod pa ltar de'i gdams ngag ni 'thung 'dod /
bung ba khyung lding bas rgyas pa'i padma'i mtsho ltar de'i gdams pas sems kyi puN+Da ri ka kha bye /
rin po che mang pos rgyas pa'i gling ltar gdams ngag rin po che'i snang bas ni sems snang bar byas /
'dzam bu'i shing chen po me tog dang 'bras bu mang po dang ldan pa ltar /
gdams pa tshogs gnyis phun sum tshogs pa dang ni ldan /
sum cu rtsa gsum pa'i tshogs rten gyis brgyan pa'i ri sna tshogs kyi spo ltar gdams ngag las byung ba'i chos dri ma med pa sna tshogs brtsegs pa'i spor ni gyur /
sum cu rtsa gsum pa'i tshogs kyis bskor ba'i dbang pos lha ma yin gyi tshogs 'joms pa ltar /
gdams ngag las byung ba'i yon tan dri ma med pa'i tshogs kyis bskor cing zil gyis mi non la gzhan gyis zil gyis non par mi nus /
klu'i dbang po chen po rtse ba'i sprin chen po ltar bla ma'i gdams ngag thos pa'i tshogs su gyur pa'i snang ba ni shin tu che zhes gsungs pa ltar ro / /
yang bla ma'i gdams pa la zhugs pas sangs rgyas shin tu dgyes /
de'i tshig dang mi 'gal bas thams cad mkhyen pa shin tu bsnyen /
de'i tshig la the tshom med na bla ma rnams nye bar bsten /
de'i yid la bya ba dang ma bral na don thams cad mngon sum du 'gyur bar gsungs so / /
yang sangs rgyas dang bla ma'i byin gyis brlabs kyis gdams pa'i don shin tu zab cing rgya che ba yid ches par dka' ba dag la'ang yid ches pa dang /
rtogs pa dang shes pa dang rnam par rtog pa dang rig pa dang dmigs su phebs pa dang goms pa dang mi 'gal ba dang /
mi rtog pa dang sgro mi 'dogs pa dang mnyam par byed nus par yang gsungs so / /
!rgyun tu bskyangs pa'i 'bras bu'i khyad par ni /
de yis rgyun tu bskyangs shing legs bzung ba / /
ngan song theg dman sdig grogs bdud las 'das / /
blo ldan chos mthun brtsams pa kun mthar phyin / /
'jig rten chos las 'das shing yang dag 'phags / /
bslab dang mi 'gal byis pa'i sa las 'da' / /
byang chub yan lag kun gyis rnam par 'phel / /
sdong po bkod pa las /
dge ba'i bshes gnyen gyis yongs su zin pa'i byang chub sems dpa' ni ngan song du mi ltung ngo / /
theg pa chen po las mi ldog /
nyan thos dang rang sangs rgyas su mi ltung ngo / /
las dang nyon mongs pa rnams kyis thub par dka'o / /
byis pa'i sa las yang dag par 'da'o / /
des bsam pa ni bslab pa dang 'gal bar mi byed do / /
des bsrungs pa ni sdig pa'i grogs pos dkrir med do / /
des bskyangs pa ni byang chub sems dpa'i chos nyid las mi nyams so / /
'jig rten gyi chos kyis mi gos par yang dag par 'phags so / /
de la bsnyen bkur byed pa ni spyod pa thams cad la ma 'khrul par spyod pa'o / /
des bsgrubs pa ni rtsa ba thams cad las mi ldog pa'o / /
des nye bar bstan pa ni bdud kyis mi brdzi ba'o / /
dge ba'i bshes gnyen gyi rten la gnas pa'i byang chub kyi yan lag thams cad rnam par 'phel bar gsungs pa'o / /
!dgag pa'i bslab pa'i dbang du byas nas de la ma gus pa'i nyes dmigs bstan pa /
gal te de la ston pa'i 'du shes dang / /
dad gus med cing sdang bas brnyas spong na / /
bdud kyis yongs zin yon tan 'grub pa ni / /
gnas med sngar thob dag kyang yongs 'jig 'gyur / /
mi bzad sdig lcis dmyal sogs ya nga bar / /
'khor zhing nam yang dge bshes 'phrad mi 'gyur / /
da ltar gyi sangs rgyas rgyas mngon sum pa'i ting nge 'dzin las gal te des de la mnar sems sam /
tha ba'am sdang ba'i sems kyis gnas na yon tan 'thob pa ni gnas med do / /
ston pa'i 'du shes mi skyed na'ang de bzhin no / /
'di ltar theg pa gsum gyi gang zag dang chos ston pa'i dge slong la gus pa dang bla ma'am ston pa'i 'du shes mi skyed na /
de dag ma thob pa'i chos 'thob pa'am thob pa chud mi za ba ni gnas med de ma gus pas ni chos nub par 'gyur ba'i phyir ro zhes so / /
chos thams cad kyi yon tan bkod pa'i rgyal po las bdud kyi las bzhi ste /
le lo dang /
ma dad pa dang /
bla ma la sri zhu med pa dang /
chos smra ba'i sems mi brtan pa'o / /
yang bzhi ste /
bla ma la mi gus pa dang /
yid la mi byed pa dang /
khengs pa'i tshig smra ba dang /
tshe 'di la sems pa'o zhes so / /
bla ma la gus pas brten pa na yon tan mang du thob pa dag kyang ma gus pa'i brnyas pas ni nges par nyams par 'gyur bar blta'o / /
chos 'dzin pa ni chos las tha mi dad pas na /
des ni chos smra ba dang chos spong ba'i sdig pa'i las shin tu lci ba bsags pas sems can dmyal ba dang dud 'gro dang yi dwags las kyang gang na sdug bsngal ches mi bzad cing drag la yun ring ba dag tu mang du 'khor bar 'gyur la /
brgya lam na de dag las thar te mir skyes na yang gang na sangs rgyas la sogs pa'i sgra mi grags pa'i zhing dag dang /
yul mtha' 'khob kyi kla klo dag dang /
dmus long dang /
'on pa dang /
lkug pa la sogs pa dag tu skye bar 'gyur zhing /
nam yang dge ba'i bshes gnyen dag mthong ba'am 'phrad pa tsam gyi skal ba'ang med na /
bsten pa'am chos thos pa'am yon tan thob pa lta ci smos pas na /
bdag legs su 'dod pa dag gis gnas 'di la shin tu bag dang bcas par bya'o / /
rgyud dag las kyang /
slob dpon gang la gang zhig gis / /
yi ge gcig tsam blangs na yang / /
de la phyag ni mi byed pa / /
khyi'i skye ba brgyar brgyud de / /
rme sha can sogs rigs su skye zhes gsungs la /
bstan bcos las kyang /
de 'dra'i mgon la bsam byas nas / /
slob mar gyur pas brnyas na ni / /
sangs rgyas thams cad brnyas pas na / /
de ni rtag tu sdug bsngal 'thob / /
slob dpon la ni smod pa de / /
yams dang 'tshe ba'i nad rnams dang / /
gdon dang rims dang dug rnams kyis / /
rmongs chen de ni 'chi bar 'gyur / /
rgyal po me dang sbrul gdug dang / /
chu dang mkha' 'gro rkun po dang / /
gdon dang log 'dren rnams kyis kyang / /
bsad nas sems can dmyal bar 'gro / /
nam yang slob dpon dag gi ni / /
kun tu sems dkrugs mi bya ste| |gal te rmongs pas byas gyur na / /
dmyal bar nges par 'tshed par 'gyur / /
mnar med la sogs 'jigs rung ba'i / /
dmyal ba bstan pa gang yin pa / /
slob dpon la ni smod pa rnams / /
der ni gnas par yang dag bshad / /
ces so / /
yang rgyud las /
gal te de la brnyas byed na / /
bskal pa bye ba brgya dag tu / /
dam chos ming yang mi thos na / /
gsang sngags byang chub smos ci dgos / /
ces so / /
'di ni rtsa ba'i ltung ba dang por yang gsungs te /
gang phyir rdo rje 'dzin pa yi / /
dngos grub slob dpon rjes 'brang gsungs / /
de bas de la brnyas pa ni / /
rtsa ba'i ltung ba dang por bshad / /
ces so / /
!de spang ba'i thabs ni /
de phyir gang la thos dang bri la sogs / /
rag las dge ba'i bshes la bla ma dang / /
ston pa'i 'du shes kho nas ma gus sogs / /
thag bsrings gus bsten dge legs bder bsgrub bya / /
da ltar gyi sangs rgyas mngon sum pa'i ting nge 'dzin las /
dge ba'i bshes gnyen ni rnyed par dka' bas mkhan po dang slob dpon la bkur sti bya bar spro bar bya'o / /
su las chos thos pa'am glegs bam bri bar rag las pa de la nges par dge ba'i bshes gnyen dang ston pa'i 'du shes bskyed de /
chos de dang rdzogs pa'i byang chub smin par bya ba'i phyir de la lhag par dga' ba dang gus pa bskyed do / /
'du shes de lta bu bskyed cing gus pa la ni yon tan 'thob pa la sogs pa'i gnas yod pas na gus pas 'du shes de lta bu bskyed pa ni nga'i rjes su bstan pa'o / /
zhes so / /
gsang ba bsam gyis mi khyab pa las kyang /
mig yod kyang snang ba med na mi mthong ba ltar /
lha'i mig yod kyang dge ba'i bshes gnyen gyi man ngag med na mos pa dang mthong ba med do zhes so / /
!gzhan yang /
de yi thabs mkhas rnam 'phrul bsam 'das pas / /
ji ltar snang yang rab gus kho nar bya / /
rgyal sras rtag tu ngus sgra thos pa las khyod kyis bdud kyi las rnams rtogs par bya ste /
bdud sdig can ni byang chub sems dpa' la 'dod pa'i yon tan dag spyad pa'i phyir stob mod kyi /
de dag chos smra ba des zil gyis mnan nas thabs mkhas pas bsten par byed kyang srid pas /
khyod kyis dge slong chos smra ba de la ma dad pa mi skyed par 'di ni thabs mkhas pa shes pa'i spyod pas sems can 'dul ba'i rgyur chos 'di dag bsten par byed kyi /
byang chub sems dpa' dag ni gang la'ang chags pa'am sgrib pa med pa'o / /
bdag ni thabs mkhas pa de mi shes par zad do zhes bsam pa dang /
yang khyod kyis bdud kyi las la soms shig |gal te chos smra ba dag chos 'dod pa dag la brnyas shing mi sems pa lta na yang de la khyod kyis phyir bsngo bar mi bya ste /
lhag par yang chos don du gnyer ba dang gus shing mi skyo bas de'i phyi bzhin 'brang bar bya bar gsungs so / /
de bzhin du /
de bas 'bad pa thams cad kyis / /
rdo rje slob dpon blo gros che / /
dge ba rab tu mi spyoms la / /
nam yang smad par mi bya'o / /
zhes bstan bcos las kyang ngo / /
!sdig pa'i grogs po bsten pa'i nyes dmigs brjod pa /
sdig grogs bsten pas 'du shes lta dang sems / /
phyin ci log gis blo 'khrul rnam rmongs pas / /
nyon mongs kun rgyas dge legs thag bsring phyir / /
phongs dang sdug bsngal kun gyi snod du 'gyur / /
sa'i snying po'i mdo las sdig pa'i grogs po la brten na sems dang 'du shes dang lta ba phyin ci log tu 'gyur ro / /
de las ni sems 'khrul par 'gyur /
'khrul na rnam par rmongs /
rmongs na skrag par 'gyur bas byang chub kyi sems 'dor bar byed do / /
de dor bas lha rnams gtong bar 'gyur /
des ni lha dang klu dang gnod sbyin la sogs pa nas sangs rgyas kyi bar rnams bsngags pa ma yin pa smra bar 'gyur ro zhes so / /
dran pa nye bar gzhag pa las /
'dod chags dang zhe sdang dang gti mug thams cad kyi gzhir gyur pa ni sdig pa'i grogs po ste de ni dug gi sdong po lta bu'o zhes so / /
mya ngan las 'das pa las /
byang chub sems dpa' ni grogs ngan pa la 'jigs pa ltar glang po che smyos pa la sogs pa la ni ma yin te /
'dis ni lus tsam 'jig par byed kyi /
snga mas ni dge ba'i lus dang sems rnam par dag pa gnyi ga 'jig par byed do / /
yang de gnyis kyis sha'i lus tsam dang chos kyi lus 'jig pa dang /
ngan song du gtong bar mi nus pa dang nus par yang gsungs so / /
bden smras kyang /
gang dag sdig grogs sbrul gyi sems zin cing / /
dge ba'i bshes kyi dug sman rnams spangs pa / /
de dag dam chos dkon mchog thos gyur kyang| |kye ma bag med g.yang sa che las ltung / /
zhes gsungs te /
'dis yon tan thams cad ci zhig ltar 'grib cing /
ma tshor ba nyid du nyes pa thams cad 'phel bas na phongs pa dang rgud pa thams cad kyi sgor gyur pas sdug bsngal thams cad nye bar len par 'gyur ba ni mtha' gcig tu nges par blta'o / /
!de spang ba'i thabs ni /
de phyir dug sdong sbrul gdug brag chen gyi / /
bya skyibs 'bar 'dra'i sdig grogs skad cig kyang / /
'grogs dang kun smra sogs bsten ring spangs te / /
grib ma tsam dang phrad pa'ang 'dod mi bya| |sa'i snying po las sdig pa'i grogs po ni brag gi bya skyibs rab tu 'bar ba ltar spang ngo zhes so / /
dran pa nye bar gzhag pa las /
sdig pa'i grogs po dang yud tsam yang 'dre bar mi bya'o / /
kun tu smra ba'i tshig tsam yang smra bar mi bya'o / /
lam du'ang 'grogs par mi bya'o / /
dge ba'i chos thams cad kyi bar du gcod pa gtso bo ni sdig pa'i grogs dang 'du ba yin pas na de dang smra ba'am lhan cig tu 'gro 'ong byed pa'am de'i grib ma dang phrad par byed pa tsam yang spang bar bya'o zhes gsungs pa ltar bslab par bya'o / /
!de rnams thams cad kyi don nye bar bsdu ba las brten pa dang spang ba'i bslab pa la sogs pa spyir bstan pa'i dbang du byas nas /
yon tan rab 'byams ma lus bsgrub pa dang / /
nyes tshogs kun spong don gnyer blo ldan gyis / /
dge ba'i bshes dang dge grogs dge bsten cing / /
rgyun tu nyer gnas sdig grogs sogs ring spang / /
zla ba sgron ma las myur du rdzogs pa'i byang chub 'dod pas ni dge ba'i rtsa ba dang bslab pa dang yon tan thams cad gdon mi za zhing tshul khrims rnam par dag par byed pas sdig pa'i grogs po spang zhing /
dge ba'i bshes gnyen bsten te chos don du gnyer zhing yongs su 'dri ba la sogs pa bya'o zhes so / /
mya ngan 'das pa las kyang gang zhig dge ba'i bshes gnyen bsten par byed pa de'i tshul khrims la sogs pa'i phung po lnga po dag sngar med pa ni skye la /
yongs su ma rdzogs pa dang ma dag pa ni dag cing rdzogs par 'gyur ro / /
gsung rab bcu gnyis po thos shing rtogs par 'gyur ro / /
des sangs rgyas kyi snying po yod pa dang sangs rgyas nyid rtag par yid ches par yang 'gyur /
lam gyi yan lag brgyad kyis nyon mongs pa rnams gcod pa dang /
stong pa bcu gcig shes pas dngos por lta ba spong ngo / /
thog mar byang chub tu sems bskyed pa nas sangs rgyas kyi bar thams cad 'thob par 'gyur ro zhes so / /
rtogs pa brjod pa dag las kyang /
dge ba'i bshes gnyen dang dge ba'i grogs dang gnas par bya'i sdig pa'i bshes gnyen dang sdig pa'i grogs dang gnas par mi bya'o zhes khyed kyis de ltar bslab par bya'o zhes so / /
'phags pa rtag tu ngus sgra thos pa las kyang khyod kyis sdig pa'i grogs po dag spang bar bya'o / /
dge ba'i bshes gnyen chos thams cad stong pa nyid la sogs pa ston pa dag la bsnyen par bya /
gus par bya /
bsnyen bkur bya'o / /
khyod kyis 'jig rten gyi zang zing dang ldan pa'i sems kyis de'i phyi bzhin 'brang bar mi bya bar chos don du gnyer ba dang chos la gus par bya bas bsten par bya'o zhes so / /
!de dag gi byed pa dpes bsgrub pa /
de gnyis bstan pas yon tan nyes tshogs rnams / /
'phel ba tsan dan tsam pa ka sogs dang| |ro myags la sogs phyogs nas 'ongs pa'i rlung / /
mchog tu dri zhim pa dang dri nga bzhin / /
mdo las dge ba'i bshes gnyen la bsten pa ni dge ba 'phel la sdig pa'i grogs po la brten pa ni sdig pa 'phel te /
rlung la dri med kyang tsan dan la sogs pa'i phyogs nas 'ongs na dri zhim zhing ro bsung ba la sogs pa mnam zhing btsog pa nas 'ongs na dri nga'o / /
gos gsar pa spos snod du bcug na spos bro la rul bsung gi sar bzhag na dri nga ba bzhin no / /
'phags pa rtag tu ngus sgra thos pa las kyang gang las yum thos pa de la ston pa'i 'du shes kyis byas pa gzo bar bya ste /
bdag gis 'di las chos thos pas myur du phyir mi ldog par 'gyur /
sangs rgyas la bsnyen pas de dang ma bral ba'i zhing dag tu skye /
mi khom pa rnams spong /
dal ba phun sum tshogs pa 'thob bo / /
zhes chos smra ba'i dge slong la ston pa'i 'du shes bskyed do zhes so / /
chos 'gro ba las kyang sangs rgyas bcu las /
btags pa'i sangs rgyas ni mkhan po dang slob dpon la sangs rgyas su lta zhing bsnyen bkur byas pas sangs rgyas kyi chos rnams rab tu 'dzin cing yongs su bsgrub la yongs su rdzogs par byed pa'o zhes so / /
de ltar gus pas bsten pa ni yon tan mtha' yas pa'i snod du 'gyur bas mchog tu khyad zhugs pa'i dge ba'i bshes gnyen rnams kyis kyang don ji ltar bar bsngags par 'gyur te /
rje btsun byams pas gzhon nu nor bzang spyan sngar 'ongs te phyag byed pa na /
rang gi 'khor gyi tshogs la phyag g.yas pas bstan nas bstod pa gsungs pa /
ltos shig bsam pa yongs su dag pa 'di / /
nor bzang nor rnams rab tu brtan pa'i bu / /
byang chub spyod pa dam pa yongs 'tshol zhing / /
mkhas 'di nga yi drung du nye bar 'ongs / /
legs par 'ongs sam snying rje byams byung khyod / /
byams pa'i dkyil 'khor yangs pa bder 'ongs sam / /
bde bar 'ongs sam blta na rab zhi khyod / /
spyad pa spyod tshe dub par ma gyur tam / /
rnam dag bsam ldan tshur shog 'ongs pa legs / /
skye med yid ldan tshur shog 'ongs pa legs / /
dbang po ma zhum tshur shog 'ongs pa legs / /
mkhas pa spyod tshe dub par ma gyur grang / /
chos rnams thams cad rnam dbye'i don 'byung zhing / /
'gro ba thams cad rnam 'dul rab brtson pa / /
bshes gnyen thams cad bsnyen bkur rab zhugs te / /
brtul zhugs mi g.yo brtan pa khyod 'ongs legs / /
zhes bya ba la sogs pa dang /
yang 'das pa'i mgon pos gang la bslabs mdzad de / /
de bzhin ma byon rnams kyang slob 'gyur la / /
bde gshegs bzhugs pa'i spyod par bya ba rnams / /
yongs su 'dri phyir 'di ni 'dir 'ongs so / /
'di ni bdag gi dge bshes chos smra ba / /
chos kun yon tan yongs su ston byed de / /
byang chub sems dpa'i spyod lam yongs ston pa / /
yin zhes sems gcig bsams nas 'dir 'ongs so / /
'di dag skyed pas bdag gi ma lta bu / /
yon tan 'o ma ldud pas ma ma 'dra / /
byang chub yan lag yongs su sbyong ba yin| |dge bshes 'di dag gnod pa rnam par bzlog /
rga shi mthar byed sman pa lta bu ste / /
bdud rtsi'i char 'bebs lha dbang brgya byin 'dra / /
zla nya lta bur dkar po'i chos kyis rgyas / /
zhi ba'i phyogs ston nyi ma gsal ba 'dra / /
dgra dang grogs la ri bo 'dra ba ste / /
rgya mtsho bzhin du mi 'khrugs sems dang ldan / /
yongs su skyong dang mnyan pa 'dra ba zhes / /
de 'dra'i sems kyis nor bzang 'dir 'ongs so / /
byang chub sems dpa' bdag gi blo bskyed pa / /
sangs rgyas sras po byang chub skyed byed pa / /
'di dag bdag bshes sangs rgyas bsngags pa zhes / /
de ltar dge ba'i sems kyis 'dir 'ongs so / /
'jig rten skyob pas dpa' bo lta bu ste / /
ded dpon mgon dang skyabs su gyur pa yin / /
'di dag bdag la bde stob mig yin zhes / /
de 'dra'i sems kyis dge bshes bsnyen bkur byed / /
mtho ris lam ni nye bar ston par 'gyur / /
sangs rgyas lam ni 'gro la 'byed par 'gyur / /
thar pa'i lam du 'gro ba 'khrid par 'gyur / /
de 'dra'i lam ni 'di yis rnam par sbyangs / /
log pa'i lam ni rnam par bzlog par 'gyur / /
skye bo 'phags pa'i lam la 'dul bar 'gyur / /
brtan pa'i blo gros le lo med pa 'di / /
mi g.yeng byang chub lam ni de ltar tshol / /
srid pa'i rgya mtshor gnas pa'i lus can rnams / /
sdug bsngal mthar phyin bya bar 'di brtson pas / /
'gro ba srid pa'i mtsho las sgrol bar 'gyur / /
'di yi yon tan mtsho chen de 'dra'o / /
sangs rgyas mnyam med thams cad 'di yi pha / /
byang chub sems dpa' thams cad 'di dang spun / /
byang chub yan lag thams cad 'di yi gnyen / /
'di ni bde gshegs thugs las skyes pa'i sras / /
zhes bya ba la sogs pa mang po zhig gis so / /
!de dag rjes su bsgrub pa la 'bad par gdams pa ni / /
de'i phyir bdag gzhan don kun grub 'dod pa'i / /
rtogs ldan rnams kyis dam pa'i spyod pa'i gnas / /
mi phyed dad pa'i gzhir gyur dge ba'i bshes / /
ston pa'i 'du shes nyid kyis gus bsten bya / /
sdig pa'i bshes grogs 'bad pas thag bsring bas / /
dge legs zla ba yang ngo ltar spel ba / /
'di dag nges par rtag tu gtsor bya ba'i / /
snying po dam par bltas te srog bsdos bya / /
ji skad bshad pa'i byed pa de lta bu dpag tu med pa dang rjes su 'brel ba'i phyir /
bdag dang gzhan gyi da ltar ma 'ongs pa'i phan pa dang bde ba bsgrub pa dang gnod pa dang sdug bsngal sel ba'i don chen po ma lus pa bsgrub par 'dod pa rtog pa dang ldan pa rnams kyis /
rgyal ba'i sras po dpa' bo rtag tu ngu dang brtan pa'i blo gros can gzhon nu nor bzang la sogs pa dam pa'i spyod pa ngo mtshar rab dang ldan pa bdag nyid chen po dag gi rjes su 'brangs te /
sngar bshad pa'i yon tan de lta bu bsam las 'das pa dang ldan pas mi phyed pa'i dad ba'i yul du gyur pa dge ba'i bshes gnyen rnams la sangs rgyas kho nar 'dzin pa'i dad pa dang dga' ba dang gus pa chen pos bsten pa dang bsten pa dang bsnyen bkur bya ba dang /
sdig pa'i grogs po rnams snying rjes bltas la sdang ba dang brnyas pa dor zhing re zhig btang snyoms kyi rnam pas thag bsrings te gnas par bya bas /
dge legs rnams zla ba yar ngo ltar 'phel ba dang ldog pa 'grib par bya ba'i gnas 'di la /
slar yang las dang po'i sdom brtson rnams kyis sems thams cad kyis bsams shing snying thag pa rus pa'i gting nyid nas drag pa dang yun ring ba dang bar ma chad pa las rtag tu byed pa dang gus par byed pa'i sbyor bas bsgrub par bya ste /
'di ni nges par bya ba rtag par bya ba gtso bor bya ba nyid kyis snying po dam pa dang ldan pa'i las yin gyi /
grub na'ang legs la /
ma grub na'ang sla ba tsam gyi las gtan ma yin par bltas la /
'di bsgrub pa nan tan gyi don du ni lus dang srog yal ba'ang mchil ma tsam yin na /
longs spyod la sogs pa gzhan lta ci smos par nges par bya'o / /
sdong po bkod pa las /
byang chub sems dpa'i spyod pa'i gnas bcu ste /
sangs rgyas mchod pa dang /
sems can smin par byed pa dang /
dge ba'i bshes gnyen bsten pa dang /
dge ba'i rtsa ba bsags pa dang /
zhing dag par byed pa dang /
'gro ba thams cad yongs su mi gtong ba dang /
pha rol tu phyin pa thams cad la 'jug pa dang /
smon lam thams cad yongs su rdzogs par byed pa dang /
byang chub kyi sems tshad med pa dang /
sangs rgyas thams cad kyi mngon par 'tshang rgya ba la gnas shing byang chub sems dpa'i spyad pa spyod pa'o / /
dad pa mi phyed pa ni bcu ste /
sangs rgyas dang /
chos dang /
dge 'dun dang /
byang chub sems dpa' dang /
dge ba'i bshes gnyen dang /
sems can dang /
byang chub sems dpa'i smon lam dang /
byang chub sems dpa'i spyod pa khong du chud par bya ba dang /
sangs rgyas mchod pa dang /
sems can yongs su smin pa'i thabs rnams la dad pa mi phyed pa'o zhes so / /
rgyal ba'i yum las kyang khyod kyis dge ba'i bshes gnyen la shin tu gus pa bskyed par bya'o / /
rab tu dang bar bya'o / /
des zin pa ni myur du 'tshang rgya'o / /
khyod yun ring po nas byang chub sems dpa' chos 'phags kyis byang chub tu smin par byas shing yongs su bzung ba ste /
shes rab dang thabs dang sangs rgyas kyi chos rnams la bslabs so / /
de ni khyod kyi dge ba'i bshes gnyen te byas pa shes pa dang byas pa tshor bas des bsgo ba dang des byas pa bzhin bzungs shig /
gal te khyod kyis de la bskal ba brgya stong mang por mgo la thod bzhin du thogs shing bde ba'i yo byad thams cad kyis rim gro byas te stong gsum gyi 'dod pa'i yon tan ji snyed pa thams cad phul yang de'i byas pa la lan lon pa ma yin no zhes sangs rgyas mang pos gdams pa'o / /
yang des bram ze'i khye'u snying la sogs pa nyo ba rnyed pa na 'di ni bdag gis rnyed pa'i mchog legs par rnyed de /
bdag gi lus ni shes rab kyi pha rol tu phyin pa la sogs pa rdzogs pa'i rgyur gyur to snyam nas dga' ba chen po skyes pas gang 'dod pa rin la'ang ma rtseg par btang ba dang /
des lus dang 'khor thams cad phul ba na /
brgya byin gyis legs te de ltar 'byor ba thams cad gtong bar bya'o / /
gtong ba'i sems de lta bus myur du 'tshang rgya'o / /
de ltar chos smra ba la mchod pa byas na chos dam pa nyan nus te /
sngon gyi sangs rgyas thams cad kyis kyang spyod pa mdzad pa na 'di lta bu'i tshul du gtong bas chos dris shing byang chub bsgrubs so zhes bstod pa dang /
'phags pa chos 'phags lo bdun ting nge 'dzin mdzad pa na des kyang lo bdun gnyid dang rmugs pa med par 'greng ba dang /
'chag pa'i spyod pa gnyis kyis 'das te de'i bar du 'dod pa'i rtog pa la sogs pa dang zas la sems pa'ang ma byung gi /
chos smra ba dang chos la mchod pa 'ba' zhig sems par zad do / /
chag chag gdab 'dod pa la bdud kyis chu mi snang bar byas pa'ang khrag gis chag chag btab ste /
sa phyogs de rdul che bas des chos dang chos smra ba la gos na mi rung bar bsams nas /
bdag gi lus gdon mi za bar 'jig pa'i chos can 'dis ci bya /
'di lta bu'i bya ba la zhig pa ni stes kyi /
don med par 'dod pa'i ched la 'khor bar lus stong phrag mang por zhig pas ni cir yang ma gyur par shes pas so / /
yang gzhon nu nor bzang dge ba'i bshes gnyen dge slong rgya mtsho rgyal mtshan la blta ba dang /
phyag byed pa dang /
rab tu 'dud pa dang /
gus par byed pa dang /
rim gror byed pa dang| yid la byed pa dang /
bsam pa dang /
bsgom pa dang /
yongs su bsgom pa dang /
legs pa brjod pa dang /
ngo mtshar du bya ba dang /
yon tan mngon du bya ba dang /
rjes su bsngags pa dang /
rjes su 'brang ba dang /
rjes su dran pa dang| brtan par bya ba dang /
mi gtong ba dang /
yid la bsam pa dang /
smon lam gyi rjes su 'jug pa dang /
mthong bar dga' ba dang /
dbyangs kyi mtshan ma bzung ba dang /
gzugs rjes su bsam pa dang /
ming bzung ba'i rjes su 'gro ba dang /
kha dog dang dbyibs rjes su dran pa dang /
ye shes kyi yul bsam pa dang /
ting nge 'dzin gyi yul la 'jug pa dang /
spyod yul gyi yul la spyod pa dang /
ye shes kyi snang ba 'dzin cing /
bla ma'i yon tan gyis ni mgu /
des bsngags te btang /
mthong bas byin gyis brlabs /
gdams ngag la nan tan byed /
yid du 'ong bar sems /
de sangs rgyas kyi chos kyi 'byung gnas su lta /
sangs rgyas kyi chos ston par lta /
sangs rgyas kyi nam mkha' lta ba la mig tsam du 'dzin pas de'i drung nas 'gro ba ltar bslab bo / /
tshoms dag las kyang /
dad ldan snyan par smra ba dang / /
thos mang tshul khrims ldan pa dag /
mkhas pa yis ni mdza' bya phyir / /
mi mchog dag dang 'grogs par bya / /
gang dag thos mang gnas mang sems pa dang / /
dad dang shes rab ldan de mi yis bsten / /
'dir ni de yi legs smras mnyan byas na / /
ring po nas kyang khyad par 'thob par 'gyur / /
dman pa bsten pas mi dag nyams 'gyur zhing / /
thad kar bab pa bsten pas so na gnas / /
gtso bo bsten pas dam pa 'thob 'gyur ba / /
de phyir bdag pas gtsor gyur bsten par bya / /
tshul khrims nye bar zhi ba dang / /
shes rab ches mchog ldan pa yi / /
gtso bo gang yin de bsten na / /
gtso bo bas kyang ches gtsor 'gyur / /
de bas rgyu skar lam du zla ba ltar / /
brtan zhing thos mang mchog 'dren byed pa dang / /
tshul khrims ldan dang 'phags pa'i brtul zhugs can / /
mi mchog brtse ldan blo bzang bsten par gyis / /
dad pa med cing 'jungs pa dang / /
brdzun du smra dang phra ma can / /
mkhas pas bshes par mi bya zhing / /
sdig can mi dang 'grogs mi bya / /
gal te sdig pa byed pa dag /
sdig mi byed pas bsten na yang / /
sdig pa byed par dogs skye zhing / /
mi snyan pa yang 'phel bar 'gyur / /
bsten bya ma yin bsten pa'i mi / /
de yi skyon gyis skyon can 'gyur / /
dong bar dug bskus mda' bcug pas / /
dug ma bskus pa'ang gos pa bzhin / /
don ldan tshig ni gcig gis kyang / /
mkhas pa la ni don kun byed / /
sangs rgyas kun gyi gsung gis kyang / /
byis la bya ba byed mi 'gyur / /
byis pa gang zhig byis pa zhes / /
shes pa de 'dir mkhas pa yin / /
byis pa gang zhig mkhas rlom pa / /
de ni byis las byis pa nyid / /
byis pas bstod pa gang yin dang / /
mkhas pas smad pa gang yin las / /
mkhas pas smad pa ches rung gi /
byis pas bstod pa mi rung ngo / /
nyes na mkhas dang mi mdza' bla'i / /
byis pa rnams dang mdzar mi rung / /
byis pa rnams dang mdza' byed pa / /
sems can dmyal bar 'khrid par byed ces gsungs so / /
mkhas pa gzhan gyis kyang /
mi yi tha ma rnams kyang nam zhig na / /
skyes bu mchog la brten nas mchog tu 'gyur / /
ri rab gser gyi ngos la bya gnas pa / /
rang gi rang bzhin dor nas gser du snang / /
gang gi ngang las bser ma gang ldang ba / /
de yi ngad dang ldan par rnam par ldang zhes bshad do / /
bstan pa la 'jug pa'i rim pa rnam par bshad pa las /
dge ba'i bshes gnyen bsten pa la 'jug pa ste le'u dang po'o /
! / /
de ltar snod du gyur pa dge ba'i bshes gnyen gyis yongs su zin pa des rten rigs sad pa can dal 'byor tshogs bcu gnyis pa nyid kyi blo sbyang ba'i rim pa bstan pa'i don du bsgrub pa'i bslab pa ston pa na dang por de'i rang bzhin brjod pa /
mi nyid 'phags pa'i gnas skyes dbang po tshang / /
gnas la dad cing las mtha' ma log dang / /
sangs rgyas 'byung zhing chos gsungs rnam par gnas / /
rjes su 'jug bcas gzhan gyi phyir snying brtse / /
bdag gzhan 'byor ba'i dal 'byor bcu gnyis tshogs / /
thar pa'i sa bon rigs sad rgyud dang ldan / /
de sngon dge ba spyad sogs rkyen can te / /
nyes dmigs bzhi sogs mi mthun gyis bsgribs min / /
ji skad du nyan thos kyi sa las bdag gi 'byor ba lnga'i dbang du byas nas /
mir gyur pa ni mi rnams dang skal ba mnyam pa /
skyes ba dang bud med kyi dbang po dang ldan par skyes pa'o / /
yul dbus su skyes pa ni gang du 'khor bzhi po dag dang dam pa dang /
yang dag par song ba dag dang skyes bu dam pa rnams 'gro ba'i yul dbus su skyes pa'o / /
dbang po tshang ba ni glen pa dang lkugs pa dang yan lag dang nying lag ma tshang ba la sogs par ma gyur ba gang gis dge ba'i phyogs bsgrub pa'i skal ba yod pa'o / /
gnas la dad pa ni ston pas gsungs pa'i chos 'dul ba 'jig rten dang 'jig rten las 'das pa'i dkar po'i chos thams cad skye gnas su gyur pas drangs pa'i dad pa dang ldan pa'o / /
las kyi mtha' ma log pa ni tshe 'di la mtshams med pa lnga dang mi ldan par gsungs so / /
yang na las 'bras la sogs pa la skur ba'i log lta dang mi ldan pa'o / /
gzhan gyi 'byor pa lnga las sangs rgyas 'byung ba ni 'gro ba thams cad la phan pa dang bde ba'i thugs bskyed nas tshogs mtha' yas pa rdzogs par mdzad pa las rdzogs pa'i sangs rgyas nyid brnyes pa ste dus gsum du'ang de kho na ltar 'grub pa'o / /
dam pa'i chos ston pa ni sangs rgyas dang nyan thos rnams 'jig rten la thugs brtse bas bden pa bzhi la sogs pa las brtsams te gsung rab yan lag bcu gnyis ston par mdzad pa'o / /
chos bstan pa rnams gnas pa ni de ltar gsungs nas ston pa 'das nas kyang gnas kyi bar du ji srid bsgrub pa mi nyams pas dam pa'i chos mi nub pa'o / /
chos gnas pa rnams rjes su 'jug pa ni chos gnas pa de nyid rtogs pa dang mthun par gdul bya skal ba dang ldan pa rnams la gdams shing rjes su bstan pa rim pa nas rim par rjes su 'jug pa'o / /
gzhan gyi phyir rjes su snying brtse bar byed pa ni sbyin pa po dang sbyin bdag rnams kyis 'tsho ba'i yo byad rkyen du 'bab pa chos gos dang bsod snyoms la sogs pas snying brtse bar byed par gsungs so / /
bdag gis lus 'byor par byed pa lnga dang /
rkyen gzhan de lngas 'byor bar byed pa spyi gnyis nyid dang bcas pas tshogs bcu gnyis par brjod do / /
de'ang rigs zhes bya ba ni thar pa'i sa bon dang khams dag dang rang bzhin gyi 'ang rnam grangs can te /
de dang ldan pas bsgrub pa'i rten du 'gyur gyi rigs dang mi ldan pa ni ma yin no / /
de ni lus las tha dad pa skye mched drug gi khyad par gyis zin pa thog ma med pa nas brgyud de 'ongs pa rgyud gcig tu rtogs pa'i rang bzhin can te /
ston pa dang rgyud dang rten dang gzhi dang nyer gnas dang sngon 'gro dang gnas zhes kyang bya'o / /
'di la gnyis te rang bzhin du gnas pa dang yang dag par bsgrub pa'o / /
dang po ni skye mched drug gi khyad par chos nyid kyis thob pa ste /
rigs can kun la'ang khyad par med pas na 'dir rten gyi chos su mi brjod kyi /
phyi ma yin pas na sngon gyi dge ba'i rtsa ba goms pa la sogs pa mthun rkyen gyis zin cing 'gal rkyen dang bral pas nus pa sad par gyur ba /
'khor ba la skyo zhing thar par 'dun pa la sogs pa byed pa 'ga' zhig kun nas slong ba can la 'dod do / /
de la mthun rkyen ni gnyis te /
gtso bo dang /
dman pa'o / /
dang po la yang gnyis te /
dam pa'i chos kyi dbang du byas pa bden pa bzhi la gdams pa'i gzhan gyi sgra dang /
nang gi tshul bzhin yid la byed pa'o| |dman pa ni bcu gnyis te /
bdag gi 'byor ba dang /
dge ba'i chos la 'dun pa dang /
rab tu byung ba dang /
tshul khrims kyi sdom pa dang /
dbang po sdom pa dang /
zas kyi tshod rig pa dang /
srod dang tho rangs mi nyal ba'i sbyor ba la brtson pa dang /
shes bzhin du spyod pa dang /
dben par gnas pa dang /
sgrib pa dag pa dang /
ting nge 'dzin la gnas pa'o / /
des na 'byor ba 'di gnyis ni rigs sad par byed pa nyid las kyang rten gyi chos su bsten pa ste /
mi khom pa brgyad dang bral ba la sogs pas skal ba dang ldan pa nyid dang bcas pas so / /
de'i phyir rigs yod kyang mthun rkyen de lta bus ma zin pa'am 'gal rkyen gyis zin pa ni med pa dang 'dra bas na /
yod pa tsam gyis rnam par grol bar mi 'gyur ba'o / /
'gal rkyen ni bzhi ste /
mi khom par skyes pa dang /
bag med dang /
log par zhugs pa dang /
sgrib pa'i nyes pas so / /
dang po ni /
dmyal ba yi dwags dud 'gro dang / /
kla klo tshe ring lha dang ni / /
log lta sangs rgyas kyis stongs pa / /
lkug sogs 'di ni mi khoms brgyad ces bshad pa'o / /
gnyis pa ni /
yul dbus la sogs par skyes shing rigs mtho la longs spyod dang ldan yang 'dod pa la brkam pas spyod cing nyes dmigs su mi lta ba'o / /
gsum pa ni sangs rgyas la sogs pa dge ba'i bshes gnyen med par mu stegs kyi lta bas sbyin pa la sogs pa med par lta ba'o / /
sgrib pa ni glen pa dang lkugs pa la sogs pa rnam smin dang /
mtshams med pa la sogs pa las dang /
drag cing yun ring ba nyon mongs kyis bsgribs pas so / /
yang nyes dmigs bzhi po sngon bag med par spyod cing nyon mongs pa goms pas nyon mongs drag la yun ring ba can dang /
blun pas sdig pa'i grogs pos 'khrid pa dang /
rgyal po la sogs pa'i dbang du gyur cing rang dbang med pa dang /
phongs shing 'tsho ba la bltos pa yang ngo / /
yang bzhi ste /
dge ba'i bshes gnyen dang ma phrad pa dang /
phrad kyang bslab pa la log par slob pa dang /
yang dag par slob kyang sbyor ba la g.yel ba le lo byed pa dang /
brtson yang dbang po ma smin zhing tshogs ma rdzogs pa'o / /
rigs chad pa ni rkyen rnyed dam ma rnyed kyang rung gtan thar pa'i skal pa med pa'o / /
de'i rtags ni spyir mang mod kyi mdor bsdus na drug ste /
lus la gzhi'i sred pa dang po nyid nas zhen pa sangs rgyas thams cad kyis thams cad du bsal mi spyod pa ring du rjes su zhugs pa dam pa dang ldan pa dang /
'khor ba'i skyon sna tshogs rnam grangs du mar thos kyang dus gsum du'ang skyo ba'am nyes dmigs su lta ba cung zad kyang mi skye ba dang /
mya ngan las 'das pa la phan yon tu lta ba'am dad pa dang 'dun pa chung ngu'ang ngan ngon tsam yang mi skye ba dang /
dang po nyid nas ngo tsha med cing khrel med pa chen po ste /
snying brtse ba'am bag tsha bas 'dzem pa med par rangs pa'i sems kyis sdig pa thams cad lhag par spyod cing lan 'ga' tsam yang 'gyod pa med la /
tshe 'di'i zang zing nyams par byed pa tsam ltar zad pa dang /
bden pa bzhi'i chos rnam pa thams cad yongs su rdzogs par gsal zhing rigs pa ston pa na /
cung zad sems gtod pa tsam yang mi thob na nam yang spu zing zhes byed pa'am /
mchi ma dkrug ces byed pa lta ci smos pa dang /
brgya lam na rab tu byung na yang rgyal po la sogs pas gtses pa'am 'tsho ba'i phyir yin gyi /
zhi ba dang dul ba dang mya ngan las 'das pa'i phyir ma yin la /
khyim pa rnams dang 'dre zhing lha la sogs par smon pa dang /
bslab pa phul te spangs pa la 'jug pa dang /
tshul khrims 'chal ba nang rul ba nyes 'dzag lug bong ltar kun tu spyod pa /
dge sbyong dang tshangs par spyod pa la sogs pa ma yin par de dag tu khas 'che ba tsam gyis rab tu byung ba dang bsnyen par rdzogs pa'i don med par rtags dang cha lugs 'dzin pa tsam dang /
dge ba'i rtsa ba cung zad ci byed kyang srid pa dang longs spyod 'dod pa tsam gyis byed pa la sogs pa'o / /
de dag las ldog pa la sogs pa ni rigs dang ldan pa'i rtags su go bar bya'o / /
rigs de rkyen de dag gong nas gong du 'phel bas gsos btab pas sems yongs su byang ba bla na med pa drang po las su rung ba la gnas nas /
bden pa bzhi la shes pa dang /
spang ba la sogs pa'i bya ba'i phyir gzhan gyi gdams shing rjes su bstan pa thos na /
rigs pas bskyed pa'i yid la byed pa yang dag pa'i lta ba bskyed pa'i skal ba yod pas rim gyis rnam par grol ba yongs su rdzogs par byed do / /
'gal rkyen gyis zin pa na ni dge ba las nyams pas res 'ga' ngan song du skye ba srid mod kyi /
ring mo zhig na ngan song du / /
'gro zhing myur du thar ba dang / /
de na'ang sdug bsngal chung ngu myong / /
skyo bcas sems can smin par byed / /
ces gsungs pa ltar /
gzhan las ni khyad par du 'phags so / /
khyad par du theg pa chen po'i rigs ni gnyis te /
don dam pa dang /
tha snyad pa'o / /
dang po ni chos nyid kho na ste de la dmigs pas zag pa zad pa dang /
yon tan rdzogs par 'gyur bas rigs dang khams dang dbyings dang rgyur brjod pa'o / /
tha snyad pa ni shes rab dang snying rje'i sa bon thog ma med pa nas brgyud de 'ongs pa rang bzhin gyi rigs dang /
dge ba'i rtsa bas nus pa gsos pa rgyas pa las byung ba gnyis so / /
dang po ni theg pa gcig tu smra ba rnams kyi ltar na /
'gro ba 'di dag ma lus sangs rgyas 'gyur / /
'di na snod min sems can gang yang med ces bya ba la sogs pa gsungs pa ltar thams cad la khyad par med pas na /
'dir skal ba dang ldan pa'i gzhi 'am bsgrub pa'i rten du bzhag pa ni skabs su gtogs pa'i thar pa cha mthun gyi dge ba'i rtsa ba theg pa chen po'i skyabs 'gro la sogs pas nus pa sad par byas pa can nyid de /
chos bcu pa las /
du ba las ni mer shes shing / /
chu skyar las ni chur shes ltar / /
blo ldan byang chub sems dpa' yi / /
rigs ni mtshan ma rnams las shes / /
mi rtsub brlang ba ma yin la / /
g.yo dang sgyu ni rnam spangs shing / /
sems can kun la rab dang ba / /
de ni byang chub sems dpa' yin / /
nor bu rin cen rang bzhin gyis / /
'od 'bar 'byung gnas nyid na 'dug /
byi dor byas na de bas ni / /
nyis 'gyur gyis kyang mdzes pa ltar / /
de bzhin rigs dang ldan pa yang / /
byang chub sems ni tshol byed de / /
mtha' gnyis rnam par dag pa yis / /
spyod yul du ni bdud mi 'ong / /
zhes bya ba dang /
rje btsun gyis kyang /
sbyor ba'i sngon du snying rje dang / /
mos pa dang ni bzod pa dang / /
dge ba yang dag spyod pa ni / /
rigs kyi rtags su shes par bya / /
zhes gsungs pa la sogs pa'i byed pa dang ldan pa nyid do / /
! /
rten de yang shin tu rnyed dka' bar bsam pa'i dbang du byas nas /
'di ni mchog tu rnyed dka' mtsho chen du / /
gnya' shing 'phyo bug rus sbal mgrin chud dang / /
u dum wa ra'i me tog sogs bzhin te / /
mi khom lhung rnams rgyu las ring bskal phyir / /
mi nyid rnyed dka' ba ni yang dag par ldan pa'i lung las sa chen po 'di chu 'ba' zhig tu gyur la /
der gnya' shing bu ga gcig pa bor ba rlung gis phyogs bzhi car du 'phyo'o / /
de na rus sbal zhar ba lo stong phrag du ma thub pa zhig lo brgya zhing lan re steng du 'byung ba'i mgrin pa shing gi bu ga der chud srid dam /
bcom ldan 'das stes na chud lags te chud kyang gda' mi chud kyang gda'o / /
dge slong dag mir gyur pa yang brgya lam na stes na thob pa ste shin tu dkon no / /
sangs rgyas 'byung zhing chos bstan pa'ang de dang 'dra bar gsungs so / /
sa'i snying po'i mdo las kyang /
gang zag 'di bcus ni 'khor bar mi nyid rnyed par dka' ste /
dge ba'i rtsa ba mi skyed pa dang /
bsod nams kyi las mi byed pa dang /
nyon mongs pa'i nying mtshams sbyor ba dang /
sdig pa'i grogs po'i rjes su byed pa dang /
tshe phyi ma'i sdug bsngal la mi 'jigs pa dang /
'dod chags bdo ba dang /
zhe sdang bdo ba dang /
gti mug bdo ba dang /
sems smyos shing 'khrugs pa dang /
log par lta ba dam du 'dzin pa'o zhes so / /
sangs rgyas 'byung ba dkon pa ni dam pa'i chos padma dkar po las /
sangs rgyas 'byung ba ni rnyed dka' ste /
bskal pa bye ba khrag khrig brgya stong mang por yang 'jig rten du sangs rgyas mthong yang srid /
mi mthong yang srid de u dum wa ra'i me tog bzhin no zhes so / /
mya ngan las 'das pa las kyang /
u dum wa ra'i me tog ni sangs rgyas skye ba dang dus gcig tu 'byung ste /
kha dog bzang ba /
'od gsal ba /
dri dpag tshad tsam du khyab pa /
rab rib sel ba /
dran pa sbyong ba /
nad thams cad sel ba'o / /
de ni 'khor los bsgyur ba'i rgyal po la'ang mi 'byung na tshul khrims 'chal pa rnams la lta ci smos zhes so / /
rtogs pa brjod pa las mtsho ma dros pa'i byang phyogs ri rtse lnga pa na u dum wa ra'i tshal yod de /
sangs rgyas lhums na bzhugs pa na de kha 'bu'o / /
bltams pa na kha phye /
byang chub brnyes pa na me tog rgyas /
sku tshe'i 'du byed gtong ba na rnyings /
yongs su mya ngan las 'da' ba na thams cad sa la lhag go /
sangs rgyas rgyal rigs su 'byung na me tog dkar po rab tu 'gyur la /
bram zer 'byung na dmar por ro zhes so / /
sde snod las kyang sangs rgyas 'byung ba ni rnyed par dka' ste /
mchog tu rnyed par dka'o zhes so / /
ye shes rgyas pa las kyang yang dag par rdzogs pa'i sangs rgyas byed pa dang ldan pa'i chos ston pa ni brgya lam na 'byung ngo zhes so / /
zla ba'i snying po'i le'u las kyang sangs rgyas 'jig rten du 'byung ba u dum wa ra ltar rnyed dka'o zhes so / /
sdong po bkod pa las gang dag mthong zhing thos pa dang / /
bsnyen bkur byas pa don yod pa / /
'jig rten 'dren pa 'jig rten na / /
bskal pa bye bar rnyed par dka' / /
zhes so / /
yang dal 'byor spyir rnyed dka' ba ni de nyid las mi khom pa brgyad las log pa rnyed par dka' /
mir gyur pa yang rnyed par dka' /
dal ba phun sum tshogs pa rnam par dag pa'ang rnyed dka' /
sangs rgyas 'byung ba'ang rnyed dka' /
dbang po rnams tshang ba yang rnyed dka' /
sangs rgyas kyis chos bstan pa yang rnyed dka' /
skyes bu dam pa dang 'grogs pa'ang rnyed dka' /
yang dag pa'i dge ba'i bshes gnyen yang rnyed dka' / /
yang dag pa'i tshul bstan pa rjes su bsgrub pa'ang rnyed dka' /
yang dag pa'i 'tsho ba yang rnyed dka' /
mi'i 'jig rten na chos dang rjes su mthun pa'i chos la nan tan byed pa'ang rnyed par dka' na zhes so / /
gcig las 'phros pa'i lung las kyang mi khom pa brgyad po dag ni tshangs par spyod pa la gnas pa'i dus ma yin no / /
tshangs par spyod pa la gnas pa'i dus ni gcig ste /
sangs rgyas byung nas chos ston la /
gang zag de'ang yul dbus kyi mir skyes te zhes bya ba la sogs pas dal 'byor dang ldan pa gsungs so / /
zla ba'i snying po'i le'u las kyang /
dal 'byor ni rnyed par dka' ste spos kyi shing dus kyi rjes su 'brang ba bzhin no / /
rnam par dag pa zhes bya ba ni mir skyes pa ste yon tan bcu rdzogs pa'o / /
'di lta ste rigs dman pa spangs pa dang /
mi blun pa dang /
mi glen pa dang /
dbang po ma nyams pa dang /
phor skyes pa dang /
gzugs bzang ba dang /
mi dbul ba dang /
mi bsnyas pa dang /
tshig mnyan pa dang /
skye bo mang pos blta ba'o zhes so / /
snying rje padma dkar po las kyang /
dal ba phun sum tshogs pa rnyed dka' /
sangs rgyas 'byung ba u dum wa ra bzhin /
dge ba'i chos la 'dun pa rnyed dka' /
yang dag pa'i smon lam rnyed par dka'o zhes so / /
sde snod las kyang /
bskal pa khrag khrig mang po 'das kyang ni / /
brgya lam dag na mi yi lus thob cing / /
brgya lam dag na sangs rgyas 'byung 'gyur te / /
dad dang shes rab dag kyang brgya lam thob / /
ces so / /
gser mdog gi rtogs pa brjod pa las /
u dum wa ra brgya lam na lan 'ga' 'byung ba ltar /
sangs rgyas kyang 'jig rten du brgya lam na lan 'ga' 'byung ngo / /
des gsungs pa'i chos 'dul ba'ang 'byung dka'o / /
dal 'byor ni rnyed dka'o / /
mi nyid dang 'phags pa'i yul du skyes pa dang dbang po tshang ba dang /
glen pa dang 'on pa la sogs pa ma yin pa dang /
legs par bshad pa dang nyes par bshad pa dmigs phyed pa dka'o zhes so / /
lha'i bu blo gros rab gnas kyis zhus pa las kyang /
sangs rgyas 'jig rten du 'byung ba u dum wa ra ltar brgya lam na ste /
de med na chos nyan pa med pas sems can rnams kyi sdug bsngal zad pa'ang med do / /
'jig rten gyi khams mi mjed 'di'i sems can ni 'dod chags la sogs pa shas che ba dkar po'i chos dang bral ba sdig pa'i chos dang ldan pa /
glen pa blun pa mi gus pa dkon mchog gsum dang bral ba sha stag go zhes so / /
mar me 'bul ba las kyang /
lnga po 'di ni mchog tu rnyed dka' ste /
mir skye ba dang /
sangs rgyas kyi bstan pa la rab tu 'byung ba dang /
de la mngon par dga' ba dang /
tshul khrims yongs su rdzogs pa dang /
zag pa zad pa'o| |yang bzhi ste /
mi nyid dang /
sangs rgyas 'byung ba dang /
de'i bstan pa la dad pa dang /
dad pa rnyed nas gnas dang gnas ma yin pa dri ba shin tu rnyed par dka'o zhes so / /
sangs rgyas 'gro ba las kyang /
mi nyid thob pa ni dkon no / /
mthun pa'i yul na gnas pa dang /
sangs rgyas 'byung ba dang /
des gsungs pa'i chos 'dul ba la dad pa dang /
rab tu byung ba dang /
bsnyen par rdzogs pa dge slong gi dngos po dang /
dge ba'i bshes gnyen dang /
nan tan la gnas pa'i gang zag dang /
stong pa nyid la yid ches shing mos pa dang /
chos yongs su dag pa 'chad pa dang /
gtong ba'i sems dang ldan pa dang /
len pa dang blangs nas sbyin pa sbyong ba dang /
byas pa gzo zhing byas pa tshor ba dang /
bslab pa la gus pas srog dang bsdo ba dang /
snying rjes byang chub kyi sems bskyed pa dang /
bskyed nas nan tan gyi spyod pa'ang shin tu dkon no zhes so / /
de tsam du rnyed dka' ba nyid ci'i phyir zhe na /
'khor ba'i byings ni mi khom par lhung ba ste /
'khyams pa dag nyid yin la /
der lhung nas ni dal 'byor de lta bu thob pa'i rgyu las shing tu bskal bas /
sangs rgyas stong gis kyang gzud par mi spyod pa'i phyir ro / /
bstan bcos las kyang /
gang tshe dge spyad skal ldan yang / /
dge ba bdag gis ma byas na / /
ngan song sdug bsngal kun rmongs pa / /
de tshe bdag gis ci byar yod / /
dge ba dag ni ma byas la / /
sdig pa dag kyang nyer bsags pas / /
bskal pa bye ba brgyar yang ni / /
bde 'gro'i sgra yang thos mi 'gyur / /
de nyid phyir na bcom ldan gyis / /
rgya mtsho cher g.yengs gnya' shing gi /
bu gar rus sbal mgrin chud ltar / /
mi nyid shin tu thob dka' gsungs / /
zhes so / /
!de ltar rnyed dka' ba de'ang ci zhig ltar rnyed na don shin tu che bar bsgrub pas /
de dag thob 'di shin tu don che ste / /
deng nas sangs rgyas mthar thug bde kun gyi / /
lam gyi rten mchog gyur pas gter chen dang / /
chu bo sgrol byed gru sogs lta bur bsngags / /
dus 'di nas sangs rgyas nyid kyi mthar thug pa'i bde ba rgyun mi chad pa thams cad kyi gzhi ni 'jig rten dang 'jig rten las 'das pa'i lam gyis bsdus pa'i dge ba'i rtsa ba'i tshogs yin la /
de bsgrub pa'i rten mchog tu gyur pa ni dal 'byor dang ldan pa kho na yin pa'i phyir /
de thob pa ni gter chen po kha phye ba 'am yid bzhin gyi nor bu la sogs pa'i dpes kyang spyad du med pa'i yon tan gyi bsngags pa gsungs pa'o / /
'di ltar 'dis ni bdag legs su 'dod pa dag gis dad sems chen pos sangs rgyas kyi mchod rten la sogs pa la yan lag lngas phyag btsal bas kyang de'i lus kyis ci tsam non pa'i sa gser gyi gzhi la thug pa'i bye ma snyed kyi 'khor los bsgyur ba thob kyang de'i dge ba mi zad pa dang /
tha na spos chung ngu yungs 'bru tsam 'bul lam /
nam mkha' la me tog 'thor ram /
sangs rgyas la phyag 'tshal lo zhe 'am /
sangs rgyas sam 'jig rten mgon po'am /
lha'i lha la sogs pa mtshan gcig brjod pa tsam yang mthar mya ngan las 'da' bas mthar thug par gsungs pa ltar ro / /
yang 'khor ba'i rgya mtsho las sgrol ba'i gru la sogs pa mang por yang bsngags par bya ba'o / /
des na mngal 'jug las mir skyes na'ang de ltar sdug bsngal mtha' yas pa dang ldan yang gnas mchog yin pas bskal pa bye bar yang rnyed dka' ba'o / /
lha dag 'chi ba na'ang lha gzhan dag khyod bde 'gror skye bar gyur gcig /
bde 'gro ni mi'i 'gro ba'o zhes bsngags te rgyu 'am rten khyad par can nyid kyis so / /
mya ngan 'das chen las /
chos bzhi dang ldan na bud med kyang skyes bu ste /
dge ba'i bshes gnyen tshol ba dang /
chos tshol ba dang /
don sems pa dang /
ji skad smras pa bzhin spyod pa'o / /
de bzhi med na ni lus skyes par gyur kyang spyod pa dud 'gro dang 'dra'o zhes so / /
skyes bu'i don bsgrub thob pa zhes kyang bya'o / /
bstan bcos las /
bde gshegs lam rten 'gro ba 'dren par chas gyur cing / /
sems kyi stobs chen mi yis rnyed pa gang yin pa'i / /
lam de lha dang klu yis mi rnyed lha min dang / /
mkha' lding rig 'dzin mi 'am ci dang lto 'phyes min zhes so / /
!snying po blang ba la 'bad par brjod pa /
des na don chen bsgrub phyir rab bsgrims nas / /
ci nus dge legs snying po blang bar 'bad / /
dam chos bsgrub pa'i rten phyir ma gtogs par / /
gzhan du 'di zhes bsngags 'os 'ga' yod min / /
'dis don chen po bsam gyis mi khyab pa dag sgo sna tshogs nas bsgrub pa'i phyir skyes bu'i rtsal thams cad kyis rab tu bsgrims nas /
thub pa'i brtul zhugs rnam par dag pa nas brtsams nas dge legs thams cad la gcig kyang mi bya ba med par ci rigs pa ci 'os pa ci nus pa ci lcogs kyis bsgrub pa la brtson 'grus chen po brtsam pas snying po dam pa blang bar bya'o / /
de ltar dam pa'i chos rin po che bsgrub pa'i rten nyid kyis 'di rnam grangs du mar bsngags shing gces par 'dzin pas skyong ba ma gtogs pa /
'khor ba'i phung po nyes pa dang /
sdug bsngal sna tshogs kyi 'byung khungs gcig pur gyur pa 'di la rnam pa gzhan du na mkhas pa rnams kyis dkon pa dang don che bas mchog tu bsngags shing gces par 'dzin pa'i rgyu 'ga'ang nam yang yod pa ma yin te /
lha la sogs pa lta zhog dud 'gro la'ang 'di bas lus dang longs spyod dang stobs la sogs pa ches lhag pa mang du yod pa'i phyir ro / /
des na yum las kyi grogs po dag dal ba phun sum tshogs pa ni dkon no / /
mir skye ba ni dkon no| |de lta yin gyi /
dal ba 'di don med par ma byed cig /
mi khom par gyur cing gsor mi rung bar gyur pas phyis 'gyod par gyur ta re /
grogs po dag sbyin pa la brtson par gyis shig /
phongs par gyur pas ni rang don yang bsgrub par mi nus na gzhan gyi don lta ci smos zhes bya ba la sogs pa mang du gdams pa gsungs so / /
snying rje chen po padma dkar po las kyang /
sangs rgyas 'byung ba brgya lam na yin pas rnyed par dka'o / /
gnas med par zhi bar 'gyur bar sangs rgyas kyi bstan pa'ang brgya lam na'o / /
mi'i lus thob nas 'phags pa'i gnas na tshul bzhin du gnas pa'ang brgya lam mo / /
mi khom pa brgyad spangs nas dal ba thob pa'ang brgya lam na snang du zad pas na bag yod pas legs par brtson 'grus brtsam par gyis shig phyis 'gyod par 'gyur ta re zhes so / /
mya ngan 'das chen las /
byang chub sems dpa' ni lus 'di la nad dang rma dang skrangs pa dang dgra dang mdangs gzer ba lta bur rtog ste /
sdug bsngal gyi phung po 'di ni dge ba dang mi dge ba thams cad kyi rtsa ba'o / /
des na 'di skyon mang po dang ldan yang bskyang dgos pa ste /
lus la sred pas ma yin gyi chos kyi phyir ro / /
srid pa'i phyir ma yin gyi zhi ba'i phyir ro / /
mi rtag pa dang sdug bsngal ba la sogs pa'i phyir ma yin gyi /
rtag pa dang bde ba la sogs pa'i phyir ro / /
srid pa'i lam gyi phyir ma yin gyi /
byang chub kyi lam gyi phyir ro / /
lus ma srung na srog 'tsho bar mi nus pas chos kyang mi 'grub bo / /
des na chu brgal ba gru dang gzings bsrung ba dang /
lam spyod pa rta dang /
zhing pa lud la sogs pa dang /
phyug po sel ba dang /
dgra 'dul ba dpa' bo dang /
grang bas me bsrung ba ltar /
byang chub sems dpa' yang lus mi gtsang bas gang ba yin yang chos bsgrub pa'i phyir bsrung zhing brel phongs par mi byed do / /
byis pa dag ni lus dang sems bde ba tsam 'dod pas sdig pa mang po'i sgo nas 'tsho ba 'tshol lo / /
rgyal sras ni 'tshol yang bkres pa dang skom pa la sogs pa bsal nas chos sgrub pa'i phyir yin gyi /
nyam tshag dang dregs pa dang /
brkam pa la sogs pa'i phyir ma yin no / /
shu ba can phye mar bskus /
gos kyis dkris /
sman byugs nas rdzi bsrung bas khang pa zab mor 'dug pa ltar /
lus rmar rtogs pas gos dkri'o / /
bu ga dgu nas rnag la sogs pa zags pas zas kyis gso'o / /
rlung dang char pa la sogs pa skyob pas gnas khang la brten to / /
dug zhi bar bya ba'i phyir sman 'tshol bas na 'tsho ba 'di bzhi yang byang chub kyi lam kho na'i phyir te /
'di dag med na lus mi 'tsho bas sdug bsngal mi bzod de chos bsgrub par mi nus la /
sdug bsngal bzod na chos thams cad kyang bsgrub nus pas so / /
yang sdug bsngal mi bzod na sdug bsngal la zhe sdang zhing bde ba la chags la bde ba ma rnyed na rmongs pas ni byis pa dag 'tsho ba de bzhi'i phyir zag pa skye'o / /
byang chub sems dpa' ni rang bzhin shes pas mi skye ba'o zhes so / /
tshoms las kyang /
kha zas kyis ni sems zhir mi 'gyur yang / /
'tsho ba'i phyir ni mi bza' mi bya ste / /
kha zas kyis ni lus dag gnas 'gyur ba / /
de ltar rtogs la bsod snyoms dag la rgyus zhes so / /
yang ston pa mthong ba rnyed par dka' / /
dal ba 'di 'dra rnyed par dka' / /
chos thos pa yang rnyed par dka' / /
dge byed rab tu rnyed par dka' / /
de ltar khyed kyis gus byas te / /
byang chub tu ni 'dun pa bskyed / /
sdug bsngal kun las thar gyis la / /
'jig rten 'dren par 'gyur bar byos zhes so / /
gzhan las kyang /
mi yi gru la brten nas su / /
sdug bsngal chu bo che las sgrol / /
gru 'di phyi nas rnyed dka' bas / /
rmongs pa dus su gnyid ma log /
ring zhig lon nas dal ba'i mchog /
thob pa yang nas yang bsams te / /
sems de lta bu ri rab ltar / /
rab tu mi g.yo bzung bar bya / /
des na 'di la nyes mang yang / /
las kyis spyad bzhin bzung bar bya zhes so / /
gzhan las kyang mi'i dngos po shin tu rnyed dka' rnyed gyur nas / /
don du brnag pa gang yin de nyid brtun te bsgrub ces so / /
yang gzhan las log par lta ba 'dzin dang dud 'gro nyid / /
yi dwags nyid dang dmyal bar skye ba dang / /
rgyal ba'i bka' med pa dang mtha' 'khob kyi / /
kla klor skye dang glen zhing lkugs pa nyid / /
tshe ring lha nyid gang yang rung bar ni / /
skye ba zhes bgyi mi khom skyon brgyad po / /
de dag dang bral khom pa rnyed nas ni / /
skye ba bzlog pa'i slad du 'bad pa mdzod ces so / /
!dgag pa'i bslab pa'i dbang du byas nas de chud gzon pa'i nyes dmigs kyis smad pa la /
tshe rabs gzhan gyis chud gzon khyim gyi gnas / /
'dzin dang de las gzhan pa'i gnyis las ni / /
chags dang zhe sdang gti mug sbrul gyi tshang / /
bsag bsrung brlag pas gdung zhing 'dod pa'i don / /
'byor pa'i mthu med mi 'dod mang phrad sogs / /
rgud pa kun gyi sgor gyur khyim la ni / /
sred pa'i byur chen non par zhugs rnams dang / /
de las thar kyang ro med 'dod pa yis / /
rang dbang med par smyos bzhin kun spyod rnams / /
bzang po'i gnas 'di ma rung byed pa brlag /
khyim par gyur pa ni byur chen pos non par zhugs pas dal 'byor thob pa chud gzon par byed pa'o / /
de ci'i phyir zhe na /
de ni 'dod chags la sogs pa nyon mongs pa drag cing bar mtshams med pa sbrul dug myur du khyab par byed pa lta bu mang po'i 'byung gnas su gyur pa'i phyir dang /
nor phyugs dang zhing gzhis dang srid tshan la sogs pa gsog cing sgrub pa dang skyong zhing spel ba dang bral zhing gong rlag gi sdug bsngal che zhing mang ba dag gis kyang kun tu gdung ba'i gnas su gyur pa'i phyir dang /
rnyed pa dang grags pa dang bkur sti la sogs pa 'dod pa btsal te ma rnyed pa dang /
nad dang gnod pa dang gdon dang dgra dang chom rkun la sogs pa mi 'dod pa mang po dang phrad pa las re ba 'bras bu med pas g.yen spyo ba la sogs pa'i phyir /
de ni rgud pa dang nyes pa thams cad kyi sgor gyur pa gcig pu yin pa'i phyir ro / /
byams pa seng ge'i sgra las /
khyim gnas nyon mongs gnas pa ste / /
dkar po'i chos rnams 'jig par byed / /
bskal pa bye bar rab spyad kyang / /
'dod pa rnams la ngoms pa med / /
khyim na gnas pa 'dod pa yis / /
mi ngoms bzhin du 'chi bar 'gyur / /
zhes so / /
skyes pa'i rabs las kyang /
khyim gyi gnas ni bya ba ngan pas brel ba'i nyes pa glags pa /
bag med pa thams cad kyi gnas /
nor bsgrub pa dang bsrung ba'i gzhar gyis dkrugs pa /
nye bar zhi ba dang 'gal ba /
sdug bsngal mang po'i mda'i 'ben du gyur pa /
so tshis kyi las mtha' yas 'grub pa /
chog mi shes pa /
bde ba'i ro bro ba chung ba'o zhes so / /
de las gzhan pa'i dbang du byas nas khyim gyi gnas su ma zhugs pa'am zhugs pa dang bral ba'ang rung /
de las thar pa rab tu byung ba la sogs par gyur pa dag kyang /
yang nyes dmigs mang la mnog chung ba 'dod pa'i 'dod chags kyis rang dbang med par kun tu bslus te /
dge sbyong ma yin par dge sbyong du khas 'che ba la sogs par gyur nas smyon pa'i kun tu spyod pa lta bu don ci yang med pa dang /
rang dang gzhan dang gnyi ga la 'di dang phyi ma dang gnyi gar gnod pa sdig pa'i las gang dang gang brlang ba sna tshogs spyod pas snang ba nas mun pa chen por gzhol bar gyur pa rnams kyis /
bzang po'i gnas don chen po thams cad kyi gzhir gyur pa sman sdong po chen po'i sa bon lta bu 'di chud gzon pa las ches brlag par gyur pa gzhan 'jig rten na gang zhig yod /
mya ngan 'das chen las /
'jig rten na phrad par dka' ba drug po sangs rgyas byung ba dang /
chos thos pa dang /
'jigs pa'i sems skye ba dang /
yul dbus su skye ba dang /
mi'i lus thob pa dang /
dbang po tshang ba rnams da ltar thob na mi dge ba'i rnam rtog bskyed pas chud gzon par ji ltar rigs /
dper na mi bzang po dag ni lud dang mi gtsang ba la mi reg go /
me 'bar ba ni su'ang lag gis mi len no / /
bram ze ni ba glang gi sha mi za'o / /
'grangs pa ni zas ngan pa mi 'dod do / /
'khor los bsgyur ba'i rgyal po ni rigs ngan dang stan gcig la mi gnas pa ltar /
byang chub sems dpa' yang 'dod pa'i rnam rtog la sogs pa mi brten no / /
ci'i phyir zhe na /
sems can gyis bdag bsod nams kyi zhing du 'dzin na bdag ji ltar sdig pa spyod cing dal ba 'byor ba chud gzon par byed /
bdag bsod nams kyi zhing yin no zhes ma smras kyang gzhan gyis ni spyod tshul las zhing du 'dzin na bdag gis de dag ci ltar bslu bar bya zhes so / /
yang dus kyi mtha'i nyan thos ni gsung rab bcu gnyis po spong zhing mu stegs pa'i gtsug lag dang 'jig rten pa'i tshigs su bcad pa 'don te /
ma brtags pa'i rdzas rnams kyang ston pas gnang ngo zhes bya ba la sogs pas 'khrul par spyod pa ni /
tsan dan dang shing ngan pa brje /
gser dang rag gan brje /
dngul dang zha nye brje /
dar dang bal snam brje /
zil dngar dang dug brje ba lta bu ste /
dang po ni rnyed pa'i phyir khyim pa la chos ston cing de dag rgyags pas nyan mi 'dod na'ang stan mtho ba la 'jog /
zas bzang po sbyin pa'o / /
gnyis pa ni tshul khrims 'dod pa lnga'i rkyen gyis stongs pa'o / /
gsum pa ni dge ba bcu btang nas mi dge ba bcu spyod pa'o / /
bzhi pa ni ngo tsha shes pa dang khrel yod btang nas 'dzem pa med par spyod pa'o / /
lnga pa ni rnyed pa'i phyir khyim pa'i drung du zag pa med pa'i chos ma thob pa thob par sgrogs pa'o zhes te /
de dag kyang 'dis brlag par dgongs pa'o / /
bstan bcos las kyang phyugs kyis bsgrubs na'ang mi dkon pa'i / /
mnog chung gang yin de don du / /
dal 'byor phun sum rnyed dka' 'di / /
las kyis mnar ba rnams kyis bcom zhes so / /
!tshe 'di nyid kyis kyang chud gzon pa ni / /
gzhan yang bab col sna tshogs spyod pa yis / /
nad ngan mang pos gzir dang mi bzad ba'i / /
gdon dang chom rkun dug dang g.yang sa sogs / /
ya nga ma spangs 'chi bas ma rungs byed / /
'das chen las rgyu dgus blo bur du 'chi ste /
mi 'phrod pa za ba dang /
mang du za ba dang /
ma zhu bar za ba dang /
bshang gci dus su mi 'dor ba dang /
na ba sman pa'i ngag mi nyan pa dang / /
nad g.yog la mi nyan pa dang /
skyug sman btang ba nan gyis mnan te mi skyug pa dang /
nub mo 'phyan pa gdon drag pos btab pa dang /
bag med par 'khrig pa'o zhes bya ba la sogs pa /
legs par ma brtags par bab col du spyod lam dang spyod pa byed pa dang /
bya ba sna tshogs la 'jug pas mdze dang 'bras dang rims la sogs pa nad ngan mang pos nyam thag cing gdung ba dang /
gdon drag po dang dgra dang chom rkun la sogs pa mi dang mi ma yin pa'i gnod pa dang 'tshe ba sna tshogs dang /
dug dang mtshon dang me dang chu dang g.yang du ltung ba la sogs pa dag gis dus ma yin par 'chi bas kyang bar chad chen por gyur nas chud gzon pa'o / /
!dbang du bya ba'i dpes bsgrub pa /
de phyir gser snod rin chen spras pa yis / /
ngan skyugs 'phyag par byed sogs gang gis kyang / /
dal 'byor mchog thob sna tshogs sdig spyod pas / /
chud gzon ches blun char mi phod par gsungs / /
phan par byed pa'i gnyen spangs nas gnod par byed pa'i dgra la brten pa dang /
tshe'i mthar thug par bde ba bskyed pa'i sman bor nas myur du gsod par byed pa'i dug za ba la sogs pa mang po gsungs pa lta bu ste /
de dag gis ni tshe na'ang lus 'di nyid ma rungs par byed du zad kyi /
'dis ni tshe rabs mtha' yas par sdug bsngal chen po brjod du med pas gdung bar byed pa'i phyir ro / /
!de dag spang ba la 'bad pa bskyed pa /
de phyir de 'dra'i gnas skabs rnyed gyur na / /
sems ldan su zhig 'bad pa thams cad kyis / /
gsod pa'i gnas nas shor bzhin rnyed sogs kyi / /
spros kun dor nas la gor 'bros mi byed / /
dge legs kyi nor ji lta bu yang bsgrub la rag pas sdug bsngal gyi gnas chen po nas nges par 'byung ba'i lam bsgrub pa'i skal ba dang ldan pa'i rten 'di lta bu thob nas /
sems dang ldan pa bdag legs su 'dod pa dag gis ni /
sems thams cad kyis bsams shing 'bad pa thams cad kyis /
btson khang 'jigs su rung ba nas shor ba dag lam na nor gyi phung po chen po yod kyang blta'ang mi lta bar ci thar du rtsal yod med sprugs pas 'bros pa ltar /
lus dang longs spyod kyi bde ba la sogs pa tshe 'di'i dpal du bzung bar bya ba gang la'ang mi chags par phyis kyi gnas su bltas te /
de dag la zhen pas nyes par spyad pa spyod cing 'di chud gzon nas /
yang sangs rgyas bye bas kyang drang du med pa'i mun khrod du ldog pa las 'jigs pa'i gnas shin tu chen por blta bas la gor du thag bsrings shing gzung bar bya'o / /
bstan bcos las /
rgyal po kri kri'i bu mo bdun gyi rtogs pa brjod pa bshad pa bzhin du blta'o / /
!gnyi ga'i don bsdu ba las rnyed dka' zhing don che bas yal bar mi 'dor ba bsdu ba /
mkhas pa'i skyes bus rgyun tu 'di snyam du / /
lus 'di mi gtsang snod gyur nyes mang yang / /
srid mtsho brgal ba'i lam gyi rten gyur phyir /
gru gog bcos legs byed ltar legs bskyad bsam / /
lus kyis las bya bar 'os pa byed /
ngag gis smra bar 'os pa smra /
yid kyis bsam par 'os pa sems pa ni skyes bu dam pa skyes bu mkhas pa yin par gsungs pas /
des 'di la rgyun tu 'di ltar bsam shing gces spras bya bas yal bar mi 'dor bar dge legs kun la sbyor ba bzod par bskyang ba dang /
lam log par 'jug pa thams cad las naM bsrung bar blo sbyang zhing go cha brtan par bya ba'o / /
rgyas par ni bshad zin to / /
!des snying po blang bar 'bad pa bsdus pa ni /
nyin mtshan phyad par lus ngag yid kun gyis / /
g.yel med bsod nams ngoms med bsgrub pas 'da' / /
gnod dang don med skabs med rab bsgrims pas / /
snying po blang bas tshe 'bras yod par bya / /
dus thams cad du lus sems thams cad kyis dmigs pa thams cad la sgo thams cad nas yang yeng phyad phyod thams cad bor te bsod nams kyi las sam dge ba'i rtsa ba thams cad la gdams pa gang yang med cing mi bya ba gcig kyang med par ci nus ci 'os ngoms pa med par bsgrub pas nyin mtshan 'da' pa dang /
lus ngag yid gsum gyis thams cad la thams cad du gnod pa'i sgo chen por gyur pa mi dge ba bcu la sogs pa sdig pa thams cad dang /
lung du ma bstan pa don med pa'i spyod pa thams cad kyang dpa' bo dgra 'dul ba'i rnam pas thag bsring zhing /
skabs med par bya la /
ngo tsha shes pa dang khrel yod pa dang dran pa dang shes bzhin gyis shin tu bsgrims pa'i sgo nas brtson 'grus mchog rtsom pas /
snying po dam pa rnams blang ba las tshe 'da' ba nyin re nyin re dang skad cig skad cig du'ang 'bras bu dang bcas par bya ba'o / /
mdo sde las nyin par mtha' dag 'dug pa dang 'chag pas sgrib par 'gyur ba'i chos las sems sbyong bar byed do / /
mtshan mo'ang srod dang tho rangs mi nyal ba'i sbyor bas 'dug pa dang 'chag pa'i sgrib pa las sems sbyong zhing /
nam gyi gung la phyir byung ste rkang pa bskums nas gnas mal sprugs shing ldang ba dang snang ba'i 'du shes kyis seng ge'i nyal stabs lta bus gnyid kyis lus brta bar gsungs pa ltar ro / /
bstan bcos las kyang rigs pa'i bdag nyid nyin par mtha' dag dang / /
mtshan mo'ang thun gyi stod smad 'das nas ni / /
mnal tshe'ang 'bras bu med par mi 'gyur bar / /
dran dang ldan par de dag bar du mnol zhes so / /
yang yungs mar bkang ba'i snod bskur la / /
ral gri thogs pa drung bsdad de /
pho na gsod bsdigs 'jigs pa ltar / /
brtul zhugs can gyi de bzhin bsgrims / /
nyin mtshan phyed par ma 'bad na / /
bdag gi sdug bsngal nam mthar phyin / /
zhes so / /
!chud bzon pa smad pa'i bsdu ba ni /
ji ste ngan pa'i las rnams thog med nas / /
goms las 'jig rten spros pas g.yen spyo zhing / /
nyes spyod nyi tshes phyir yang mun zhugs na / /
de las bdag bslus 'jig rten 'dir gang yod / /
yang nyon mongs pa sna tshogs kyis dman pa la mos pa'i bag chags thog ma med pa nas ring du goms pas brtan pa chags pa chu bo'i rgyun ltar ngang gis 'jug pa las /
rnyed pa dang grags pa dang snyan pa dang bde ba la sogs pa la mngon par zhen pas 'dod cing /
ma rnyed pa la sogs pa mi 'dod pa'i spros pa sna tshogs kyis rang dbang ye med par bkol nas sdig pa'i tshogs shin tu ya nga ba rnams ni gang yang bkag pa med par gsog mi 'grub pa ltar yin pa chen por zhugs shing /
cung zad kyang 'gyod pa'am 'dzem pa'am bag tsha bas sbyong ba'i rnam pa gang yang med pas /
dmyal ba la sogs par mda' 'phangs pa ltar 'gro ba'i sgo chen por zhugs nas /
'chi ba'i dus su ltas ngan pa sna tshogs kyis bsu zhing 'gyod pa'i me mi bzad pas rab tu bsreg par 'gyur yang /
dus las thal bas ci byar yang med pa'i gnas skabs thob pa 'di las bdag bslus pa'am kho re chung ba 'jig rten gsum na gang yang med par 'gyur ba'o / /
!dgag bsgrub gnyi ga'i skabs bsdu ba ni /
de'i phyir skal ldan dang po'i las can gyis / /
lus sems gnyis kyis rab bsgrims gnas mchog 'di / /
chud mi gzon par bde legs thams cad kyi / /
rtsa ba brtan pas dga' bzhin 'gro bar bya / /
lar yang las dang po ba'i sdom brtson rnams kyis skyes bu'i rtsal thams cad sprugs pa'i 'bad pas /
'di chud 'dza' ba'i rgyu rnams drag tu sems la ldang du zin kyang sman kha ba la brten pa ltar nan gyis brnags pas bzlog cing thag bsring ba dang /
dge legs thams cad la'ang phra ba nas de ltar bsgrims te 'jug pas / /
deng nas sangs rgyas ma thob kyi bar du bde ba rgyun mi chad pa'i sa bon ci gsog rtsa ba ci brtan du byas pa las /
'gyod pa rdul tsam yang med par dga' ba dang spro bas rgyas bzhin du ltas mdzes pa dag gis bsu nas 'chi ba'i dus byed par 'gyur ba de ltar de ring nyid nas rgyun tu bslab pa las bdag la bdag drin che ba sa steng na gang zhig yod /
dal 'byor bsgom pa la 'jug pa ste le'u gnyis pa'o / /
! / /
de ltar dal 'byor gyi lus kyis snying po blang bar bya ba na yang phyin ci log bzhi las mi rtag pa la rtag par 'dzin pa ni dang por gnod pa'i sgo yin no / /
de las kyang rags pa'i mi rtag par gtogs pa 'chi ba la mi 'chi ba'i rnam rtog gis bsgribs pas ni 'jig rten pha rol dang thar pa dang thams cad mkhyen pa la sogs pa don chen po dag la rnam par dpyod pa tsam yang med par 'jig rten 'di 'ba' zhig gi don tsam la zhen pas /
gnod pa dang don med pa sna tshogs la 'jug la /
yang kha cig ni de la lta ba tsam btang nas chos kyi don la sbyor bar 'dod du zin kyang 'dis snyoms las la sogs pa'i le los gnas pas phyi nas dang bags kyis bsgrub par phyi bshol phyi bshol yang phyi bshol byed pa na bsam pa ltar mi 'grub pas 'chi bas nye bar 'joms so / /
de'i phyir myur du brtson pa bskyed pas chos dam pa bsgrub pa'i rgyur 'chi ba'i 'du shes bsgom dgos pa las /
!dang por phyin ci log mi 'chi ba'i rnam rtog gi nyes dmigs ston pa na nyon mongs pa'i gnod pa brjod pa /
de la brtan par zhen pa'i 'khrul pa yis / /
bslus pas lus dang longs spyod la sogs kyis / /
bde la brkam sogs nyon mongs kun rgyas nas / /
don du 'gyur la rnam dpyod thag bsring byed / /
dal 'byor dang ldan pa'i lus 'di nyid chu bur rlung gis btab pa ltar snying po med cing shin tu mi brtan pa la brtan pas dus kyi mthar gnas su re ba la sogs pa'i 'khrul pa chen pos nye bar bslus nas tshe 'di tsam gyi bde ba dang rnyed pa la sogs pa 'dod cing sdug bsngal la sogs pa mi 'dod pa'i mngon zhen gyis /
lus dang phyi nang gi longs spyod la sogs pa'i bde ba la chags pa dang /
de dag gi mi mthun pa la zhe sdang dang /
de dag gi thob pa dang 'dor ba la sogs pa la rmongs pa dang /
de dag la bdag dang bdag gir lta ba la sogs pa'i nyon mongs pa dang /
de dag gi char gtogs pa nye ba'i nyon mongs pa sna tshogs rang dbang skad cig kyang med par rgyas par 'gyur ba'o / /
!las dang skye ba'i gnod pa'i dbang du byas pa /
de las nyes spyod brlang ba sna tshogs kyis / /
sbrul gdug gis zin legs gsungs dug sel ba'i / /
sman la rgyab phyogs nges par bde 'gro dang / /
thar pa'i chos kyi srog chad ngan 'gror gzhol / /
de ltar nyon mongs pa rgyas pa de las ni yang rang dbang med par cher smyos pa ltar /
'dod chags las kyang lus kyi gsod pa la sogs pa dang ngag gi brdzun la sogs pa dang yid kyi brnab sems dang zhe sdang gi yang lus ngag gi bdun dang yid kyi gnod sems dang /
gti mug gis yang lus ngag gi bdun dang /
yid kyi log par lta ba ste mi dge ba bcu dang /
mtshams med pa lnga dang /
de dang nye ba lnga dang /
dam pa'i chos spong ba dang theg pa chen po la sdang ba la sogs pa'i nyes par spyod pa brlang zhing mi bzad pa sna tshogs /
sbrul dug drag po myur du khyab par byed pas zin pa ltar /
sdug bsngal chen po mngon du 'dren pa la mthu lhag pa lhag par gyur pa rnams kyis nye bar zin cing yongs su khyab par gyur te /
sbyor ba rtsa ba gsum las skyes zhes bshad pa'i tshul gyis so / /
de la'ang gso ba'i sman ni legs par gsungs pa'i chos bdud rtsi sgrub par byed pa kho na yin na /
de la rgyab kyis phyogs shing yal bar dor la ring du byas pas /
thams cad nas thams cad rnam pa thams cad kyi thams cad du bde 'gro dang thar pa dang thams cad mkhyen pa bsgrub pa'i chos rin po che'i srog bcad de /
ngan 'gro thag thug sna tshogs su mi bzad par bgrod dka' ba'i g.yang sa chen po dag tu ltung bas sdug bsngal mtha' yas pas gdung ba la nye bar gzhol zhing mngon du phyogs par 'gyur ba'o / /
!de'i gnyen por 'chi ba'i 'du shes bsgom pa nyid las rgyu'i sgo nas brjod pa /
'di 'dra rjes bsams skad cig rgyun dang ni / /
glo bur mi rtag gsum gyis rab gtses pas / /
srog ni klung 'gram shing ltar myur 'jig pa'i / /
'jigs pa nges bsam la gor legs spyad brtsam / /
'chi rkyen rnams kyang bzlog dka' mtha' yas te / /
nang dang phyi dang mi dang mi min sogs / /
tha na rang dang zas sogs rton pas kyang / /
dus min dus kyi brgya dang gcig ces gsungs / /
brtan par 'dzin pa'i nyes pa de lta bu bsams pas skyo zhing 'jigs pa la /
'chi ba'i rgyu gsum po skad cig gis mi rtag pas tshe 'dzad pa dang /
rgyun gyis mi rtag pa nyin mtshan la sogs pas tshe 'dzad pa dang /
tshe zad mi khom par rkyen glo bur ba'i mi rtag pas 'chi ba ste /
rgyu de gsum las kyang glo bur gyi nye bar 'tshe ba nang dang phyi la sogs pa sna tshogs dang bcas pa na /
dus su 'chi ba gcig dang dus ma yin par 'chi ba brgyar yang bshad pas mi'i srog ni chu chen po'i 'gram gyi shing ngam rlung gi sgo chu bur dang lbu ba'i phung po la sogs pa ltar myur du 'jig par nges par bsams pa bsten cing lan mang du bya ba yid ches par byas la /
myur bar la gor du mgo la me shor pa gsod pa lta bu'i bsgrim pas chos bsgrub pa phun sum tshogs pa la brtson 'grus drag po brtsam par bya'o / /
de bzhin gshegs pa'i gsang ba bsam gyis mi khyab pa las /
rgyal po chen po mi rnams kyi srog ni yun thung ba tshe'i tshad kyang thung ba ste /
tshe 'pho bar 'gro ba yin gyi khyod 'jig rten pha rol la 'jigs par lta bar bya'o zhes so / /
bden smras kyang rgyal po chen po mi rtag par so sor rtog pa mang du bya'o / /
'tsho ba ni yun thung tshe'i tshad ni ring po mi thub pas 'jig rten pha rol tu 'gro dgos te /
tshe'i 'du byed ri'i 'bab chu ltar g.yo ba skad cig kyang mi gnas pas na /
las kyi rnam par smin pa drungs mi 'byung zhing 'jig rten pha rol gyi 'jigs pa mthong bar bya'o zhes so / /
'das chen las kyang /
'chi ba'i 'du shes ni srog 'di lta bu dgra sdang ba du mas bskor te /
skad cig re rer nyams par byed kyi /
'phel bar byed pa ni gang yang med do / /
ri gzar po'i chu dang rtswa rtse'i zil pa dang gsod sar khrid pa dang ba glang ngam lug bshan pa'i drung du khrid pa dang 'dra'o / /
de'ang mi bzhis lhan cig nas mda' bzhi phyogs bzhir cig car 'phangs pa dus gcig tu lag pas zin pa bas ni sa la rgyu ba'i yi dwags myur ro / /
de bas ni nam mkha' la 'gro ba'i yi dwags so / /
de bas ni rgyal chen bzhi'i lha'o / /
de bas ni nyi zla'i lha dag go /
de bas ni shin tu myur ba'i lha ste /
de bas kyang tshe 'da' ba ches myur te dbugs rgyu ba gcig la tshe'i skye 'gag bzhi brgya yod do / /
de bdag rab tu byung nas zhag bdun las mi thub kyang tshul khrims bsrung ba dang gzhan gyi don du chos bstan pa la brtson 'grus brtsam mo / /
tha na thang cig thub kyang de ltar brtson 'grus brtsam mo zhe'o / /
yang mi zhig g.yang chen po las lhung ba rtswa phung gcig la zin te 'chang ba las byi ba dkar nag gnyis kyis rtswa nyag ma re mi dal bar res kyis gcod na de myur du ltung ba ltar /
ngan song gi g.yang sa shin tu che ba la tshe'i lhag ma'i rtswa phung la 'chang ba na nyin mtshan res kyis ma dal bar myur du bcad pas myur du 'chi bar gsungs so / /
yang tshe mi sdod pa ni ri gzar po'i shwa po bas myur te /
deng yod kyang sang yod par mi mngon na ci ste sems 'chal bar sdig pa la gnas /
lang tsho mi sdod pa na rta brgyug pa las myur na ci ltar des nga rgyal bya /
yi dwags ma rungs pa skabs 'tshol ba ltar chen po bzhi'i yi dwags kyang rtag tu skabs 'tshol na ci ste rtog ngan bskyed /
khang rul rdib tu nye ba ltar tshe de ltar zad par 'gyur na ci ste sdig pa byed /
bdag ni dge sbyong ste de ni dge ba'i rtog pa dang ldan pa yin na bdag mi dge bas rtog na ji sta dge sbyong yin /
rab tu byung ba ni dge ba'i las bsgom pa /
bram ze ni tshangs par spyod pa /
rgyal rigs ni dgra thub pa /
dge sbyong ni nyon mongs pa 'joms pa yin na /
bdag de dag las ldog pas na ji ltar rab tu byung ba la sogs par 'gyur zhes so / /
rgya cher rol pa las kyang /
srid gsum mi rtag ston ka'i sprin dang 'dra / /
'gro ba'i skye 'chi gang la blta dang mtshungs / /
'gro ba'i tshe 'gro nam mkha'i glog 'dra ste / /
rig zar 'bab chu lta bur myur mgyogs 'gro /
zhes so / /
rgya mtshos zhus pa las kyang /
tshe ni yun thung ste 'jig rten phyi mar 'gro dogs so / /
'byor pa thams cad ni mthar rgud pa'o / /
rgyal po'i longs spyod dang dbang phyug kyang mi rtag pas lhan cig mthun zhing gnod sems med pa dang /
'jig rten pha rol la blta ba dang /
las dang rnam par smin pa la brton pas gnas par bya'o zhes so / /
bstan bcos las kyang /
bdag ni khyim la chags bzhin du /
'chi ba'i dgra yis de'u re bsad / /
de bas phan pa'i lam bzang pos / /
bdag ni rab tu 'byung bar 'dod ces so / /
yang gzhan las /
tshe ni gnod mang rlung gis btab pa yi / /
chu'i chu bur bas kyang mi rtag na / /
dbugs 'byung dbugs rdub gnyid kyis log pa las / /
sad khom gang lags de ni ngo mtshar che zhes so / /
yang mar me me lce shugs drag rlung gis bskyod pa lta'i / /
tshe ni skad cig gnas pa'i gdeng yang yod ma yin zhe'o / /
yang tshe ni rtag tu god 'gyur zhing / /
snon pa gud na yod min na / /
bdag lta 'chi bar cis mi 'gyur zhe'o / /
yang mi rnams tshe ni lo brgya la'ang / /
mtshan mo nyal bas phyed du byas / /
de ni nyin par yang nyal bas / /
de'i phyed kyang dum bur byas / /
srog ni gshin rje'i 'khor lo sog ler ldan na gson 'dra gang phyir nyal byed pa / /
ci zhig rnyed pa las ni dbug phyin ci zhig rtogs shing gegs ni ci dag spangs / /
ngan 'gro rnams las brgal lam ci yin mi bya'i nges pa'i las ni gang zhig yin / /
phra rgyas me rnams kyis ni bsreg pa'i srid pa rnams kyis gang zhig 'das pa smros / /
nang par mar me rlung gis bskyod dang 'dra ba dang / /
chu bo'i 'gram gyi ljon shing rtsa ba 'gul 'dra dang / /
snod chag nang gi chu ni 'dzag par byed pa ltar / /
'gro ba 'di ni dbang med 'jig pa'i chos can yin zhes so / /
!de nyid 'chi ba'i gnod pa lnga bsam pas bsgrub pa las /
dus la mi lta ba'i gnod pa las ni /
brtan par 'dzin pas bya ba sna tshogs dang / /
'dod pas bslus bas re ba rnam mang rnams / /
'di dang 'di dag 'di tsam gyis bsgrub ces / /
re ba bzhag rnams glo bur 'chi bas 'joms / /
mi 'chi ba'i rnam rtog 'ba' zhig dang ldan pa rnams 'dod pa'i gdon mi bzad pas dbang med du bslus pas 'phral gyi sems rlabs che chung dang phyi thag ring thung gi bye brag gis bya ba che ba dang bar ma dang chung ba 'di dang 'di dag ni lo la sogs pa'i dus 'di dang 'di tsam gyis btsal bar bya'o / /
don 'di dang 'di dag ni 'di tsam dag gis so / /
'di dang 'di'i tshe ni 'di dag nye bar bsags la / /
bde ba 'di dang 'di dag la spyad par bya'o / /
zhes 'chi ba med pa ltar re ba chen po 'jog cing gnas pa na /
blo bur tho brdungs su 'chi bdag gi srin po brtse ba pa med pa 'jigs su rung ba'i zhags pa ske bar btab zin pa cung zad bsdams pas re ba thams cad 'bras bu med de kha stong par byed do / /
tshoms dag las /
'di ni bya ba byas zin da 'di bya / /
de dag byas nas bdag gis 'di bya'o zhes / /
de ltar mi ni yongs su gshom pa na / /
rga dang na bcas 'chi bas mngon du 'joms zhes so / /
yang mi yi yid ni rnam chags dag /
me tog bzhin du bsags byas nas / /
bya ba mthar ni ma phyin par / /
'chi bdag gis ni dbang du byed ces so / /
gzhan las kyang /
'di ni sang bya 'di deng thang cig 'og tu bya / /
'di ni de'u re bya zhes skye bo sems pa na / /
gshin rje be con lag thogs zur gyis blta ba yis / /
mig rtsa dmar khros ma rangs gang mo re snyan 'debs / /
so ga me tog rgyas pa'i dus 'di 'byung bar 'gyur / /
zla ba gsal bas mtshon pa'i ston dus 'di 'byung zhes / /
skye bo thams cad dgar 'gyur bdag gi tshe 'di ni / /
zad par 'gyur zhes shin tu mi dgar 'gyur ba med ces so / /
yang gzhan las /
nad med nyi ma 'di lta bur / /
zas bcas 'tshe ba med kyang ni / /
tshe ni skad cig bslu ba ste / /
lus ni thang cig brnyan po bzhin / /
yid brtan mi rung 'chi bdag 'di / /
byas dang ma byas mi sdod pas / /
na dang mi na kun gyis kyang / /
glo bur tshe la yid mi brtan / /
'di ni ma byas brtsams pa dang / /
'di phyed byas par gnas pa na / /
glo bur 'chi bdag 'ongs nas ni / /
kyi hud bcom zhes sems par 'gyur zhes so / /
!thams cad nges par 'joms pas ni / /
'dis ni rang dbang med cing grogs med par / /
che bar grags pa tshang dbang skyong bzhi dang / /
drag cing gtum pa'i gnod sbyin srin po sogs / /
gdug cing dbang ldan klu rgyal la sogs dang / /
tshan chen stobs ldan sred med bu sogs dang / /
rigs dang brtul zhugs grub pa'i tshogs kyang 'joms / /
dmod pa mi bzad 'dor nus drang srong dang / /
mkha' la rgyang ring gsal 'gro nyi zla sogs / /
skye dgu gang la'ang gdams dang thogs med par / /
rtswa shing tshogs chen me yis bsreg bzhin 'joms / /
'chi ba'i me chen po rab tu mi bzad pa 'dis ni rang dbang skad cig kyang med cing /
skyobs pa'i grogs sam rten 'ga'ang med pa'ang /
yang na grogs gang la'ang mi ltos pa nyid du 'jig rten na brtan pa gnas par 'os pa che ba'i bdag nyid du grags pa tshangs pa dang /
dbang po dang 'jig rten skyong ba bzhi dang /
'khor los bsgyur ba gling bzhi la dbang ba la sogs pa dang /
yang drag cing gtum pas thams cad la 'tshe bar byed pa gnod sbyin dang srin po'i dbang po dag dang /
dug mi bzad pa gtong zhing kun gyis 'da' bar bya ba ma yin pa klu chen po rnams dang /
tshan po che chen po'i stobs kyis pha rol gnon pa sred med kyi bu la sogs pa dang /
rig sngags dang gsang sngags dang dam tshig brtul zhugs grub pa'i mi dang lha la sogs pa dang /
dmod pa chen po'i 'dor bas phan 'dogs pa la sogs par nus pa'i drang srong dam pa dag dang /
gling bzhir snang bar byed cing rgyang ring du 'gro bar nus pa'i nyi ma dang zla ba la sogs pa'i skye dgu ma lus pa'i gang la yang /
gdam zhing tshol ba dang thogs shing rdugs pa cung zad kyang med pa nyid du gar bab bab kyis /
rtsi shing dang sbar sbur gyi tshogs ri bo tsam yang me mdag gcig gis myur du ma lus par bsreg pa ltar kun tu 'joms par byed pa nyid kyis shin tu 'jigs par 'os pa chen po'o / /
rgya cher rol pa las /
'chi ba dbang yod pa dag dbang med byed / /
'chi ba 'phrog byed chu bos shing ded bzhin / /
mi ni gnyis min grogs med gcig pur 'gro /
rang las 'bras bu ldan pas dbang yang med / /
'chi bas srog chags brgya phrag mang 'dzin te / /
'byung po'i tshogs la rgya mtsho'i chu srin bzhin / /
klu la mkha' lding glang chen seng ge 'dra / /
rtswa rtsi 'byung po'i tshogs la me dang mtshungs /
zhes so / /
'das chen las kyang /
'chi bas ni thams cad tshig par byed cing med par byed do / /
me dang chu dang rlung gis 'jig rten 'jig pa na bsam gtan gnyis pa la sogs pa ma gtogs pa thams cad 'jig pa ltar /
'chi bas kyang byang chub sems dpa' mdo 'di la gnas pas dbang thob pa la sogs pa mi 'dod bzhin 'chi ba med pa ma gtogs pa thams cad med par byed do / /
nam mkha' lding gi rgyal pos rdo rje ma gtogs pa klu dang gser la sogs pa thams cad 'ju bar nus so / /
'chi ba'i rgyal po la ni de lta bu dag mang du byas kyang thar bar mi 'gyur ro zhes so / /
tshoms dag las kyang /
gang du gnas na 'chi bas mi tshugs pa'i / /
sa phyogs de ni yod pa ma yin te / /
bar snang la med rgya mtsho'i nang na med / /
ri bo rnams kyi gseb tu zhugs na'ang min / /
chu chung nang gi nya lta bur / /
gang zhig nyin zhag 'da' ba yis / /
tshe ni shin tu thung 'gyur na / /
de la dga' ba byar ci yod / /
rgyun tu nad kyis mngon gdung zhing / /
rtag tu mi gtsang 'dzag pa na / /
rga dang 'chi bas 'grib pa yi / /
lus 'di dor na cir mi rung / /
gang zhig nub mo kho na nas / /
mngal du dang po 'jug pa'i mi / /
de ni bsdod med 'gro 'gyur zhing / /
song ba las kyang ldog pa med / /
kha cig mngal du 'chi bar 'gyur / /
de bzhin kha cig btsas pa'i sar / /
de bzhin kha cig gog tsam na / /
kha cig dag ni yongs brgyug na / /
la la gzhon dang la la rgan / /
la la dar la bab pa'i mi / /
de la mi 'di gzhon zhes te / /
gson pa'i gdeng drod ci zhig yod / /
dper na nges par gsod pa dag /
gom pa gang dang gang bor bas / /
gsod pa'i drung du bsnyen pa ltar / /
mi rnams srog kyang de bzhin no / /
chu klung drag tu 'bab pa'i rgyun / /
ldog pa med pa ji lta bar / /
de bzhin mi yi tshe 'gro ba / /
slar ni ldog par 'gyur ba med / /
ces so / /
yang gzhan las /
sa dang lhun po rgya mtsho nyi ma bdun / /
'phar bas bsregs pas lus can 'di dag kyang / /
thal ba yang ni lus par mi 'gyur na / /
shin tu nyam chung mi ltas smos ci 'tshal /
zhes so / /
! bdag gi bu thams cad dang 'bral bas ni /
phangs shing sdug pa'i bu dang khyim thabs sogs / /
bshes pa'i skye bo'i tshogs dang shing rta dang /
cang shes rta dang dul ba'i glang po sogs / /
nor 'bru rin chen mdzod mang sogs kun 'dor / /
bu dang chung ma la sogs pa gnyen bshes kyi tshogs dang /
shing rta la sogs pa bzhon pa dang phyugs kyi tshogs dang /
nor bu dang mu tig dang bai DUr+ya dang gser dngul la sogs pa rin po che'i tshogs dang /
nor dang 'bru la sogs pa'i bang mdzod mang po dang /
zhing dang skyed mos tshal la sogs pa dang /
khang khyim la sogs pa longs spyod dang yongs su spyod pa thams cad dang /
mi sde dang yul phyogs la sogs pa bdag gir bya ba lus kyi sha rus phan chad thams cad 'dor zhing 'bral bar 'gyur pas cung zad tsam dang yang 'grogs pa med pa'o / /
rgya cher rol pa las /
'chi dang 'pho dang 'chi 'pho dus byed pa / /
phangs shing sdug pa'i skye bo rtag tu 'bral / /
phyir mi 'ong zhing phrad par 'gyur ma yin / /
shing las lo 'brul 'dra zhing chu rgyun mtshungs / /
zhes so / /
skyes pa'i rabs las kyang / /
yun ring lhan cig 'khod 'khod kyang / /
'chi bas so sor 'bral 'gyur zhing / /
mya ngan chen pos gdung 'gyur ba / /
'di ni 'jig rten 'di na nges /
zhes so / /
gzhan las kyang /
lus mtha' thal ba mthar bskam mthar 'drul zhing / /
tha mar mi gtsang snying po ma mchis pa /
rnam par 'jig dengs myags par 'gyur ba ste / /
so sor 'gyes chos can du mkhyen par mdzod / /
ces so / /
yang gzhan las thams cad bor te cha dgos par / /
bdag gis de ltar ma shes te / /
mdza' dang mi mdza'i don gyi phyir / /
sdig pa rnam pa sna tshogs byas / /
mdza' ba rnams kyang med 'gyur zhing / /
mi mdza' rnams kyang med par 'gyur / /
bdag kyang med par 'gyur ba ste / /
de bzhin thams cad med par 'gyur / /
zhes so / /
! bzlog par mi nus pa'i lus dang sems kyi sdug bsngal gyis ni / /
rin chen sra ba 'phan med 'thug po yis / /
kun nas 'joms dang mi bzad seng ge'i khar / /
ri dwags phra mo chud ltar stobs sogs kyis / /
bzlog tu med pa'i lus sems gdung bas gzir / /
rgyal po la gdams pa las dper na phyogs bzhi car nas ri chen po sra pa brtan pa snying po dang ldan pa /
ma zhig pa /
ma gyes pa /
'phan med pa /
shin tu 'khregs pa /
shin tu stug pa /
gnam la reg pa bzhis bzlog ste /
rtswa dang shing la sogs pa dang srog chag 'byung po thams cad phye mar 'thag cing 'ong ba la ni mgyogs pas bros pa'am /
stobs kyis bzlog pa'am /
nor gyis bzlog pa'am /
rdzas dang sngags dang sman gyis bzlog par sla ba ma yin no / /
de bzhin du rga ba dang na ba dang /
'chi ba dang /
rgud pa'i 'jigs pa chen po 'di bzhi'ang dar la bab pa dang nad med pa dang srog dang phun sum tshogs pa 'joms shing 'ong ste /
de dag las kyang mgyogs pas bros pa'am /
stobs dang nor dang sngags la sogs pas bzlog par sla ba ma yin no / /
yang dper na ri dwags kyi rgyal po seng ges ri dwags bzungs te ci 'dod du bya ba byed do / /
de ni stobs po che'i kha mi bzad pas bzung pas dbye byar med par 'gyur ro / /
de bzhin du 'chi bdag gi gsal shing gis zug ste rgyags pa dang bral /
mgon med skyabs med dpung gnyen med /
gshis ni bye /
tshigs ni bye bral /
sha khrag ni bskams /
lus ni nad kyis gdungs /
skom ni skom /
bzhin ni 'gyur /
rkang lag ni g.yob /
las ni mi nus /
mthu ni med /
kha chu dang snabs dang gcin dang ngan skyugs kyis ni lus la gos /
mig la sogs pa'i dbang po rnams ni 'gags /
skyigs bu ni 'byung /
sgra ngar ngar po ni thon /
sman pas ni bor /
sman dang kha zas dang thug pa thams cad kyis ni gles la bor te /
'gro ba gzhan du 'gro bar mal gyi tha ma la ni nyal /
thog ma med pa'i skye rga na 'chi'i 'khor ba'i rgyun du ni nub /
srog ni cung zad tsam lus /
gshin rje'i mis ni 'jigs skrag /
byur gyi dbang du ni song /
dbugs rgyu ba ni chad /
kha dang sna ni gdangs /
so ni gtsigs /
sbyin pa byin zhes de skad gsol ba ni 'debs /
las kyi srid pa nas yang srid bar ni 'jug /
gcig pu gnyis med grogs ni med /
'jig rten 'di ni 'dor /
'jig rten pha rol tu ni 'gro /
bskyas chen po ni 'degs /
mun pa chen por ni 'jug /
g.yang sa chen por ni ltung /
khrod stug por ni 'jug /
dgon pa chen por ni 'gro /
rgya mtsho chen pos ni khyer /
las kyi rlung dmar gyis ni bdas /
sa tshugs pa med pa'i phyogs su ni 'gro /
g.yul ngo chen por ni 'jug /
gdon chen pos ni zin /
nam kha' la ni 'chel /
pha ma dang phu nu dang /
sring mo dang bu dang bu mos ni bskor dbugs ni chad /
nor bgo bsha' bya zhes ni zer /
kyi hud ma kyi hud pha kyi hud bu zhes ni zer /
sgra ni zhigs pa na /
sbyin pa la sogs pa chos ma gtogs pa'i skyabs med pa'o / /
! shin tu dman pa'i gnas skabs su rnam par 'gyur bas gnod pa ni /
legs par bsrungs shing gos bzang sna tshogs dang / /
rin chen spras pa'i khri stan bcas par ni / /
ro bro'i mchog sogs longs spyod bzang spyad kyang / /
gcer bu 'jigs rung ce sbyang sogs nang 'dor / /
de nyid las rgyal po chen por lta bas na khyod kyis mi rtag par lta zhing /
zad pa dang dengs par lta ste 'chi bas 'jigs skrag par bya'o / /
chos kyi rgyal srid gyis shig /
chos ma yin pas ni mi bya'o / /
ci'i phyir zhe na /
khyod kyis lus 'di ltar legs par bsrungs shing yongs su btsas pa yang 'chi ba'i dus byed par 'gyur ro / /
shin tu yun ring por bza' ba dang bca' ba dang myang ba dang btung ba bsod cing mang pos tshim par byas pas bskyed bskyed pa'ang /
tha ma'i mal du sman pas bor te sman pa dang bza' btung gis kyang gles la bor nas bkres skom gyis nyen cing yid mi bde bzhin du 'chi'o / /
khyod kyis lus dkrus shing bskus /
bdug pas bdugs me tog dri zhim pos bsgos kyang /
dus su rang bzhin gyis lhan cig skyes pa'i dri nga ba nges par 'byung ngo / /
gos ka shi ka dang /
srin bal dang /
du ku la dang /
dar la sogs pa'i bye brag gis g.yogs kyang /
mal gyi tha mar snum dang chus gos pa dri ma can gyi gos gyon zhing 'chi'o / /
btsun mo'i 'khor gyis nang na bud med kyi tshogs kyis glu gar dang rol mo sna tshogs kyi rtse /
dga' mgur spyod pa yang 'jigs shing yid mi bde bzhin du 'chi'o / /
khyim nang na spos dri zhim pos ni bskus /
gtan pa ni bcug /
skar khung ni bcad /
'bru mar dri zhim po'i mar me spar /
dar gyi lda ldi bres /
me tog dri zhim po mang po bcal du bkram /
spos bzang pos bdugs /
rin po che'i khri la pa ti ka dang /
dre'u rdog la sogs pa'i stan du mas bkab cing /
g.yas g.yon dar dmar po'i sngas bzhag pa la nyal nyal ba yang /
bya rog dang wa la sogs pa dang ro dang sha dang rus pa dang /
skra dang rnag khrag gis gnas mchog tu 'jigs su rung ba'i dur khrod chen por lus g.yo ba med par sa la nyal du nges so / /
glang po che'am rta'i rgyab bam shing rta la zhon te dung dang rnga la sogs pa sil snyan len cing /
gdugs dang rgyal mtshan la sogs pa bsgreng /
bsil yab nor bu'i yu ba can la sogs pa g.yob cing dpung gi tshogs du ma ni phyi bzhin 'brang /
rgyal bu dang blon po dang mdun na 'don dang skye bo thal mo sbyar ba du mas phyag byed cing rgyal bar spyon cig ces snyan pa brjod cing phyir 'byung 'byung ba yang /
ring po mi thogs par shi ste g.yo ba med par mi bzhis btegs nas 'khor gyi skye bo mang po mya ngan gyi dbang du song ba lag pa bteg nas brang brdung ba dang /
mchog tu snying rje rje skad kye hud mgon po kye hud pha kye hud bu zhes ngu zhing /
skye bo kun gyis 'jigs pa lta ste lho phyogs kyi sgor phyung nas sa 'og la sogs par bcug kyang wa la sogs pas za ba'am /
yang na mer bsregs sam chur bskyur yang dngas shing rul bar 'gyur ro / /
! zhar la gnyen po la sbyar ba brjod pa /
de tshe chos ma gtogs pa'i skyabs gzhan med / /
chos nyid mgon dang rten dang gling yin te / /
grang bas nyen la me sogs ji bzhin du / /
chos kyis skyob pas chos la legs brton bya / /
de nyid las /
sbyin pa dang dka' thub dang chos 'ba' zhig grogs su gyur pa na chos ma gtogs pa skyabs gzhan med mgon gzhan med /
dpung gnyen gzhan med do / /
de'i tshe chos ni gling dang gnas dang mgon dang brten par 'gyur ro / /
dper na grang bas nyen pa la me dang /
mes gdungs pa la me gsod pa dang /
tsha bas nyen pa la bsil ba dang /
skom pa la chu grang mo dang /
nad kyi btab pa la sman dang sman pa dang /
nad g.yog dang /
chus khyer ba la gzings dang /
dbul po la nor dang /
byed par 'dod pa la grogs dang /
bcad par 'dod pa la lag cha dang /
bshig par 'dod pa la rdo rje la sogs pa dag mgon dang skyabs dang rten du gyur pa lta bu'o zhes gsungs pa bzhin no / /
! 'du shes de bsgom pa'i byed pa'i dbang du byas nas nyes pa thams cad 'dor ba ni /
'di la nges par yid ches blo ldan gang / /
'jig rten chos kun don med nyid rtogs pas /
de yi spros la chags sogs nges bzlog cing / /
nyes par spyod pa'i tshang tshing kun las 'da' / /
'di'i nges shes rnal ma skyes na ni / /
de ring ngam sang nyin rang 'chi bar shes na nye du dang nor rdzas la sogs pa gang dang yang 'grogs su med pas de dag la sred pa la sogs pa bzlog cing /
gtong ba la sogs pas snying po len pa'i blo phal cher la ngang gis kyang 'byung ba ltar /
rnyed pa dang grags pa la sogs pa 'jig rten pa'i chos thams cad spun pa 'phyar ba la sogs pa ltar snying por bya ba'i don ci yang med cing /
byis pa rnams bslu brid byed pa 'ba' zhig tu rtogs pas /
de dag la mngon par zhen pa'i spros pas sbyar ba'i nyon mongs pa thams cad dang /
des kun nas bslang ba'i nyes par spyod pa thams cad las ngang gis kyang 'da' bas na 'di las don che ba'i chos gzhan gang zhig yod / /
! dge legs dang yon tan thams cad bsgrub pa ni /
rgud pa kun sel bde legs nyid sbyin pa / /
dam pa'i skyabs mchog rin chen lhar bzung nas / /
cis kyang chos las mi 'da' bsod nams kyi / /
las kyi mi ngoms snying po len par nges / /
des ni 'tshe ba dang ngan song dang 'khor ba'i sdug bsngal dang gnod pa dang rgud pa thams cad sel zhing bde legs ma lus pa thams cad kyi 'byung gnas skyabs kyi dam pa rin po che gsum la skyabs su 'gro ba dang mchod pa la sogs pa'i sgo nas lha nyid du bzung nas /
'dun pa dang zhe sdang dang rmongs pa dang 'jigs pa la sogs pa'am /
yang longs spyod thams cad dang lus dang srog la lta ba la sogs pa ji lta ji lta bus kyang chos las mi 'da' bar tshul khrims rnam par dag pa gzhir byas te /
sbyin pa la sogs pa bsod nams dang ye shes kyi tshogs mang po ci nus ci 'os su gsog pa la rtag tu dang gus par sbyor bas /
lus dang srog dang longs spyod snying po med pa thams cad la snying po dam pa len pas skye ba don yod pa'i 'gros bzang po dang chen pos kun tu 'gro bar nges par shes par bya'o / /
! dpes kyang bsngags pa ni /
des na 'di ni 'du shes mchog nyid dang / /
nyon mongs nyes tshogs kun 'joms tho ba dang / /
dge legs ci lcogs cig car bsgrub pa'i sgo / /
la sogs legs tshogs mang pos rab tu bsngags / /
'das chen las /
zhing rmo ba thams cad kyi nang na ston gyi log mchog go /
rjes thams cad kyi nang na ba lang gi rjes mchog go /
'du shes thams cad kyi nang na yang mi rtag pa dang 'chi ba'i 'du shes mchog yin te /
'di dag gis ni khams gsum gyi 'dod pa dang ma rig pa dang nga rgyal thams cad sel to zhes so / /
de bzhin du nyon mongs pa dang nyas pa spyod pa thams cad cig car 'joms pa'i tho ba dang /
dge legs thams cad cig car bsgrub pa la 'jug pa'i sgo chen por gyur pa la sogs pas kyang bsngags pa'o / /
tshoms las /
lus 'di rdza snod 'dra bar rtogs byas shing / /
de bzhin chos rnams smig rgyu 'drar shes nas / /
bdud kyi me tog mtshon ni 'dir gcod pa / /
'chi bdag rgyal pos bltar yang med par 'gro /
zhes gsungs so / /
! skabs kyi don bsdu ba'i dbang du byas pa / /
de ltar nges bsams ci nus rab bsgrims te / /
brtul zhugs gtsang byas skad cig thang cig kyang / /
g.yel med dge tshogs spel dang sdig rnams kun / /
sbyangs nas snang mtha' ches lhag des bgrod bya / /
de lta bu'i don la brten cing lan mang du byas pa la nges pa brtan par byas nas /
khyad par du'ang 'chi ba'i sbron pa nad mang ba dang /
rga ba'i khur gyis non cing skra dkar ba dang gnyer ma 'dus pa dang so brul ba dang lus zhum zhing stobs nyams pa la sogs pa rnams kyis nus pa ci yod gtugs pa'i bsgrim pas /
skya reng skya reng gis mtshams bcad cing thub pa'i brtul zhugs rin po che la ltung ba phra bas kyang sngar phan byung ba rnams bshags bsdoms la sogs pa ci rigs pas phyir gso zhing /
phyi ma mi 'byung bar dran pa dang shes bzhin dang ngo tsha shes pa dang khrel yod pas rab tu bsgrims te dri ma med cing rnam par dag la rab tu gtsang bas gnas par bya'o / /
skad cig thang cig yud tsam re rer yang g.yeng ba med par brtson 'grus drag pos dkon mchog mchod pa la sogs pa sgo sna tshogs nas bsod nams kyi las ngoms pa'am skyo ba med par chung ngu'i chung ngu yan chad la gtsigs po cher bzung ste bsgrub cing spel ba dang /
thog ma med pa nas bsags pa'i sdig pa che phra thams cad stobs bzhis byang ba'i mtshan ma mang du dmigs pa dang bcas par sbyang ba la 'bad pa mi zhan pa rang sems kyis ma khrel ba dam pa rnams la mi gnod pa'i ngo so dang bcas par nyin mtshan 'da' bas /
nam 'chi yang 'gyod pa med cing dga' ba dang bcas pa nges pa thob pa'i re ba dang bcas pas snang ba nas snang ba'i mtha' ches lhag cing gya nom pa lam bsgrub pa'i nus pa lhag pa lhag par brgyud pa dag gis go 'phang je mtho je mthor 'dzeg cing 'gro ba las sems can gyi tshogs mtha' dag la brtse ba'i mig gis rnam par blta zhing bsdu ba'i lag pas yang ba'i gnas nas tsen gyis drangs te /
phan pa dang bde ba'i longs spyod chen po cis kyang mi brel ba'i gnas mchog dam par bkod pas dbugs 'byin pa sbyin pa'i sbyin bdag chen por 'gyur bar bslab par bya'o / /
bstan pa la 'jug pa'i rim pa rnam par bshad pa las mi rtag pa la 'jug pa ste le'u gsum pa'o / /
! / /
de ltar rten des mi rtag pa yid la bya bas bskul te snying po blang bar 'bad par bya ba'ang mi dge ba spang zhing dge ba bsgrub pa'i sgo kho nas yin te /
'jig rten gzhan dang gzhan du 'pho ba na dge ba'i rtsa ba ni chung ngus kyang phan 'dogs pa chen por 'gyur la /
sdig pa ni chung ngus kyang gnod pa chen por 'gyur pas na /
de dag bsgrub cing spang pa la 'bad pa'i don du las dang 'bras bu bsam pa ston to / /
! 'di la mdor bsdus te bstan pa'i dbang du byas nas chos thams cad rgyu'i gzhan gyis dbang can rten cing 'brel par 'byung ba'i mtshan nyid las rgyu gtso bo yang bzang po dang ngan pa'i las nyid du zad pas na las la bltos par smras pa /
'jig rten mtha' dag las kyis bsgrub pa ste / /
de ni bskal pa stong du'ang chud mi za / /
rang gis byas la spyod cing chung las kyang / /
rnam par smin pa ched smin nges par bsam / /
snod dang sems can gyis bsdus pa'i 'jig rten mtha' dag ni las dang nyon mongs pa las skyes shing de dag gi dbang gis byung bar gsungs la /
nyon mongs pa yang las kun nas slong zhing gsos 'debs pa'i rkyen yin pa'i phyir las kyi rgyu can nyid du grub pa ste /
snying rje chen po padma dkar po las /
'jig rten ni las kyis byas pa las kyis sprul pa'o / /
sems can rnams ni las kyis byas pa /
las kyi rgyu las byung ba /
las kyis rab tu phye ba'o zhes so / /
las de ni gnyen po skyes pa ma gtogs pa bskal pa mtha' yas par yang 'bras bu med pas chud za bar mi 'gyur te /
bag la nyal yun ring du gnas pa dag kyang ci zhig ltar rkyen dang phrad na 'bras bu 'byin par nus pas na /
rba brgal bzhin du 'byung zhes kyang gsungs la /
lus can dag gi las rnams ni / /
bskal pa brgyar yang chud mi za / /
tshogs shing dus la bab pa na / /
'bras bu nyid du smin par 'gyur / /
zhes kyang mang du gsungs so / /
las de'ang rang gis byas pa la spyod pa ste byed pa po'i zin pa'i phung po nyid la smin gyi /
gzhan la ma yin pa'i phyir ro / /
mdo las lhas byin gyis byas pa'i las ni sa dang chu la sogs pa la mi smin gyi /
de nyid kyi phung po dang khams dang skye mched la smin par 'gyur te gzhan su zhig la smin par 'gyur zhes so / /
de lta ma yin na las byas pa chud zos pa dang /
ma byas pa dang phrad pa'i nyes par yang 'gyur bas so / /
de'ang chung ngu las che ba dang ches chen po la sogs pa nyid du smin gyi /
mnyam pa'am chung bar ni nam yang mi srid de /
n+ya gro d+ha la sogs pa bzhin no / /
zhe sdang la sogs pa'i sdig sems skad cig gi grangs kyis bskal par dmyal bar sdug bsngal myong bar 'gyur ba la sogs pa mang du gsungs pa ltar ro / /
!des na las phra ba nas bsgrim par 'bad par bya ba ni /
de phyir dge ba phra bas bde 'byor ni / /
chen pos dbugs 'byin sdig pa phra bas kyang / /
sdug bsngal chen pos gdung 'gyur nges bsams te / /
phra ba'i phra la'ang cher bsgrim nan tan bya / /
'chad par 'gyur ba ltar dge ba'i rtsa ba chung ngus kyang yun ring por bde ba chen po dang mang po bskyed par nus la /
ngag gis nyes par spyod pa re re tsam gyis kyang skye ba lnga brgya la sogs par sdug bsngal mang po bskyed par nus pas na /
shin tu bsgrim par bya dgos te /
dge ba chung ngu'ang khyad du gsod na skur pa 'debs pa'i sdig pa yang 'gyur la /
chung ngu nas ma sbyangs shing ma bsags par chen po nyid mi 'grub pas na lag pa stong par 'gyur ro / /
sdig pa dang ltung ba la yang chung ngu khyad du gsod na sangs rgyas dang chos la'ang skur bar 'gyur bas chung ngu nyid du mi 'gyur ba'i phyir ro / /
mdo las /
chu'i thigs pas bum pa dang po tha ma'i bar / /
rim gyis nyung ngu nyung dus de yongs 'gengs pa ltar / /
zhes bya ba dang /
sdig pa shin tu chung ngu la'ang /
mi gnod snyam du brnyas mi bya / /
chu yi thig pa bsags pas kyang / /
snod chen khad kyis 'geng bar 'gyur / /
zhes bya ba dang /
yang sdig pa chung byas bdag nyid kyi / /
phyi bzhin mi 'ong ma sems shig /
chu yi thigs pa lhung ba yis / /
snod chen gang ba de bzhin du / /
cung zad bsags pa'i sdig pas kyang / /
byis pa rab tu gang bar 'gyur / /
dge ba chung byas bdag nyid kyi / /
phyi bzhin mi 'ong ma sems shig /
chu yi thig pa lhung ba yis / /
bum chen gang ba ji bzhin du / /
cung zad bsags pa'i dge ba yis / /
brtan pa rab tu gang bar 'gyur / /
! zhes gsungs so / /
des na dge ba chung ngu'i chung ngu la'ang gus par bsgrims pas sa bon btab cing bsags pa las chen po bde blag du skye zhing spyod yul du 'gyur la / /
sdig pa phra ba'i phra ba nas cher 'dzem pas spangs pas ni chen po'ang rang gis bzlog cing /
gnyen po ma 'dres pa stobs dang ldan pa la 'jug pas don shin tu chen por 'gyur te /
chung ngu dag la'ang spros pa dang 'jigs pa chen pos 'jug pa'i dad ldan dag la ni chos chen po thams cad lag mthil du byung zin pas na 'di ni man ngag las kyang ches man ngag chen po la zhugs par nges so / /
yang btso blag mkhan dag chus 'khru zhing mda' mkhan mes ni srong ba dang / /
shing mkhan shing la 'jog sbyong ltar / /
mkhas pas bdag nyid dge bas 'dul / /
zhes te /
rim gyis zhes dgongs so / /
! las rnams bsam gyis mi khyab par brjod pa /
chos dang chos min zhes brjod dge ba dang / /
mi dge'i las lam 'di dag rten 'brel ni / /
zab mo'i chos sgo bsam mi khyab pa'i gnas / /
kun mkhyen rgyal po'i spyod yul kho nar zad / /
chos dang chos ma yin pa dang kha na tho ba med pa dang /
kha na ma tho ba dang bcas pa la sogs pa'i rnam grangs can /
dge ba zag bcas dang zag med la sogs pa dang /
mi dge ba dag las /
'bras bu 'dod dang mi 'dod pa sna tshogs su 'gyur ba'i rgyu 'bras kyi nges pa 'di ni rten cing 'brel par 'byung ba zab pa phra ba mkhas shing mdzangs pas rig par bya ba'i chos kyi sgo bsam gyis mi khyab pa'i gnas chen pos te /
rnam pa thams cad ni thams cad mkhyen pa kho na'i spyod yul du zad do / /
'di rnam par nges shing yid ches dang ldan pa ni 'jig rten pa'i yang dag pa'i lta ba zab mo dang ldan pas ngan 'gro gcod par yang gsungs so / /
dran pa nye bar bzhag pa las dran pa nye bar bzhag pa zhes bya ba'i chos kyi rnam grangs ni chos la chos dang chos ma yin pa la'ang chos ma yin pa nyid du mthong ba de dran pa rtag tu nye bar gnas shing the tshom med pas lus dang ngag dang yid kyi las dang /
las kyi rnam par smin pa dang skye ba dang 'chi ba'i rnam par smin pa shes te lta ba phyin ci ma log pas na gzhan gyis kha ma phyin to / /
zhes so / /
yang gnas 'di ni byis pa rtog ge pa dag gi spyod yul du 'gyur ba lta zhog /
'phags pa'i ye shes dang ldan pa dag gis kyang thams cad yul du bya bar mi nus pas na dge slong las dang las kyi rnam par smin pa shes pa des thos pa las byung ba'i shes pa'am lha'i mig gis bltas na zhes phal cher drang srong chen po chos la spyan du gyur pa nyid kyi lung la bltos par gsungs so / /
snying rje chen po bstan pa las kyang /
de bzhin gshegs pa rgyu la mkhas pa ste /
las kyi rnam smin tshul mkhyen spyan dang ldan / /
dus gsum dag la chags pa mi mnga' ste / /
sems can kun gyi spyod pa rab tu mkhyen / /
rgyu ni gang zhig bde bar 'gyur ba ste / /
lha dang mi yi rnam par smin ldan dang / /
gang yang sdug bsngal dag tu 'gyur byed pa / /
de ni bde bar gshegs pas rab tu mkhyen / /
dge ba dang ni mi dge'i las rnams kyi / /
rgyu dang rnam par smin pa cir 'gyur ba / /
de ni bde bar gshegs pas rab mkhyen te / /
nor bu rin chen phyag tu bzhag pa bzhin / /
zhes so / /
! las de'ang sems kyi rtsa ba can du bsgrub pa /
las kyang sems pa dang ni bsam pas bsdus / /
gnyis ka'ang rtog sogs sems kyis byed pa ste / /
sems dman mchog sogs g.yo ba sna tshogs kyis / /
srid dang zhi sogs mtho dman sna tshogs phye / /
las kyi bye brag sna tshogs thams cad ni sems pa dang bsam pa'i las gnyis kyis bsdus pa ste /
drang srong mchog gis las rnams ni / /
sems pa dang ni bsam par gsungs / /
las de dag gi bye brag ni / /
rnam pa du mar yongs su bsgrags / /
zhes gsungs pa ltar ro / /
yang 'jig rten sna tshogs las las skyes / /
de yang sems pa dang des byas /
sems pa yid kyi las yin te /
des bskyed lus dang ngag gi las / /
zhes so / /
de gnyis ka'ang rnam par rtog pa can gtso bor byas pa'i sems kyis byed pa kho na ste /
sems dman pa dang gya nom pa dang /
'dod pa dang sdang ba dang bde ba dang sdug bsngal la sogs pa'i g.yo ba sna tshogs kyis legs par spyod pa dang nyes par spyad pa la sogs pa'i las sna tshogs bsgrub pa las 'bras bu 'khor ba dang mya ngan las 'das pa dag dang /
'gro ba dang skye ba dang lus dang dbang po la sogs pa rab dang 'bring dang tha ma sna tshogs yang dag par len pa'i phyir ro / /
klu'i rgyal po rgya mtshos zhus pa las /
'jig rten gnas pa 'di ni las sna tshogs kyis bskyed nas /
sems kyi dmigs pa sna tshogs kyis las sna tshogs dag mngon par 'du byed de 'gro ba sna tshogs su 'gyur ba'o / /
zhes so / /
! rgyu 'bras kyi rnam par dbye ba bsdus pa ni /
ma rig la sogs nyon mongs las dang ni / /
skye ba'i 'khrul 'khor chen por srid gsum 'khor / /
yang dag lta bas ma rig 'gags las kun / /
nyer zhi 'di dag rgyu 'bras ma lus sdom / /
sa lu ljang pa las 'di yod pas 'di 'byung /
'di skyes pas 'di skye ba 'di lta ste /
ma rig pa'i rkyen gyis 'du byed ces bya ba la sogs pa dang /
'di 'gags pas 'di 'gag pa'ang 'di lta ste /
skye ba 'gags pas rga shi 'gag ces bya ba la sogs pa gsungs pa ste /
'di dag ni rten cing 'brel par 'byung ba lugs dang mthun pa dang lugs las ldog par 'jug par 'khor ba dang mya ngan las 'das pa'i rgyu dang 'bras bu rnam par dbye ba gnyis su thams cad bsdu ba'o / /
snying rje chen po padma dkar po las /
'jig rten ni las kyis byas pa ste ma rig pa'i rkyen gyi 'du byed la sogs pa 'jug pa dang ldog pa ma gtogs pa byed pa po'am byed du 'jug pa po'am 'jog pa po ni gang yang med de /
las dang nyon mongs dang sdug bsngal zad pa tsam mya ngan las 'das par 'jog pa'o /
zhes so / /
'das chen las /
ma rig pa ni 'das pa'i nyon mongs pa'o / /
'du byed ni 'das pa'i las so / /
rnam par shes pa ni da ltar gyi thog mar mngal du 'jug pa'o / /
ming dang gzugs ni yan lag lnga dang dbang po bzhi ma tshang ba'o / /
skye mched drug ni dbang po bzhi dang ldan pa'o / /
reg pa ni bde ba dang sdug bsngal gyi bye brag mi shes pa'o / /
tshor ba ni sred pa gcig la chags pa'o /
sred pa ni 'dod pa'i yon tan lnga la chags pa'o / /
len pa ni nang dang phyi rol dag la chags pa'o / /
srid pa ni phyi dang nang gi dngos po lus dang ngag dang yid kyi las bskyed pa'o / /
skye ba ni da ltar gyi rnam par shes par bzhag pa ma 'ongs pa'i skye ba'o / /
rga shi ni da ltar gyi ming dang gzugs nas tshor ba'i bar ma 'ongs pa'i rga shi'o / /
mngal du shi ba la sogs pa ni bcu gnyis med de rdzogs ldan la yod pa'o / /
gzugs dang gzugs med pa dag na yang thams cad kyi sa bon yod pas bcu gnyis su bzhag go zhes so / /
! rtsa ba sems su grub pa nyid bsdu ba ni /
des na chos kun bcos bu gzugs brnyan ltar / /
ji ltar bsgrub bzhin 'grub par dmigs pa ste / /
'di la bdag po'am byed po 'ga' med par / /
mthu chen sems kyi cho 'phrul cir yang gda' / /
rten 'brel ni stong pa'i rtags su'ang 'chad par 'gyur bas na de las chos thams cad kyi rtsa ba rgyu rkyen gyis glo bur du byas pas rtswa'i me la sogs pa lta bu yin pa'i phyir /
gang zhig ji ltar bsgrubs pa de ltar 'grub pas na bden par gnas pa'i rang bzhin gang yang ma grub pas /
byed pa po la sogs pa'i bdag med cing g.yo ba med bzhin du sems bag chags sna tshogs rgyas pa can gyi gar mkhan gyis sbyar ba'i rnam 'phrul gyi snang ba tsam du zad par blta'o / /
rgya mtshos zhus pa las /
sems sna tshogs kyis dge ba dang mi dge ba sna tshogs kyis lus sna tshogs byas pa'o / /
sems ni gzugs med bstan du med de /
des na chos thams cad ni bcos ma rnam par bsgrubs pas gnas pa'i mtshan nyid do / /
las kyang ci ltar bsgrubs pa ltar 'grub pas bdag po'am byed pa po gang yang med do / /
chos 'di dag ni bsam gyis mi khyab pa sgyu ma'i rang bzhin no zhe'o / /
! rtsa ba sems nyid du 'dul bar bslab pa ni /
de bas mkhas pas sems nyid rab brtags te / /
'dul sbyong mkhas pa'i lcags kyus legs btul ba'i / /
glang po bzhin du log 'jug rab bzlog nas / /
bzang po'i dmigs la gtad de legs par bkol / /
des na blo dang ldan pa bdag legs su 'dod pa rnams kyis rtsa ba sems nyid kyi gya gyu dang yon po la sogs pa skyon rnams rig par byas la /
glang po ma dul ba myos pa dregs pa can mi la sogs pa la gnod pa sna tshogs byed par dpa' zhing chas pa dag 'dul sbyong mkhan gyis lcags kyu klad du btsugs pas myur bar gang 'dod du bzhag cing dkri ba dang bkol bar nus pa ltar /
sems de nyid log pa'i yul sna tshogs la yan par 'jug pa las dran pa dang shes bzhin gyis legs par bslan te /
bzang po'i gnas dge ba dang zhi ba dang mthun pa dang mtshungs par spyod pa dag la stobs ci yod pas sbyar bar bya'o / /
dran pa nye bar gzhag pa las /
sems can kun gyi las kun ni / /
sems la rag las 'jug par 'gyur / /
de ltar rtag tu sems 'dul ba / /
'chi med gnas su 'khrid par byed / /
de lta'i sems ni gang yin pa / /
mkhas pa rnams ni 'dul bar byed / /
de dag bdud kyi 'ching las 'das / /
pha rol bde ba 'byung ba thob / /
rnam rtog mi bzad g.yon can te / /
de ni gting dpag dka' zhing g.yo / /
de lta bu la brten pa'i sems / /
dmyal ba'i g.yang sar nye bar ltung /
zhes so / /
gzhan las kyang /
yid kyi glang po log 'gro ba / /
dmigs pa'i ka ba bzang po la / /
dran pa'i thag pas nges bcings nas / /
ting 'dzin lcags kyus rim dbang bya /
zhes so / /
yang chos la sems pa'i ka chen la / /
sems kyi glang po dam btags na / /
'jigs pa thams cad med par 'gyur / /
dge ba thams cad lag tu 'ong /
zhes so / /
! sems legs par btul ba'i che ba brjod pa /
sems kyi dgra chen legs btul 'jig rten gyi / /
gnod chen kun bzlog bsngags tshogs ma lus thob / /
de phyir mkhas rnams shugs chen der gtug gi /
don med dka' thub drag pos ci byar yod / /
'di ma dul ba nyon mongs dang nyes par spyod pa sna tshogs la rnam par g.yo ba ni ma rungs pa'i dgra chen po ste /
'dis zhe sdang drag po skad cig gis kyang mnar med par bskyur ba la tshegs med pas na /
gal te lha dang lha min rnams / /
thams cad bdag la dgrar langs kyang / /
de dag gis kyang mnar med pa'i / /
me nang 'khrid cing 'jug mi nus / /
nyon mongs stobs chen dgra 'di ni / /
gang dang phrad na ri rab kyang / /
thal ba yang ni mi lus pa / /
der bdag skad cig gcig la 'dor /
zhes gsungs pa dang /
yang sems kyi glang po yan btang bas / /
mnar med gnod pa byed pa ltar / /
glang chen ma dul myos ba yis / /
'di na de 'dra'i gnod mi byed / /
de ltas 'jig rten gsum po na / /
sems las 'jig pa gzhan 'ga'ang med / /
ces so / /
de legs par thul ba la ni 'jig rten na gnod pa gang ji snyed yod pa de thams cad bzlog par 'gyur la /
de lam legs par tshud pas ni yon tan thams cad kyang bde blag tu thob pas na /
mkhas pa rnams kyis ni nus pa thams cad sprugs pas sems kho na 'dul ba nyid la nan tan bya'o / /
sems 'dul bar mi nus pa'i lus kyi dka' thub drag po g.yang du mchong ba dang mer bsreg pa dang tri shul la brgyug pa dang zas gcod pa la sogs pa thams cad ni ngal ba 'bras bu med pas bdag dub pa'i mthar lhung du zad do / /
dran pa nye bar bzhag pa las /
de ltar na sems can 'di dag sdug bsngal te /
sred pas bslus shing gti mug gis bcings te bag la nyal dang ldan pas dus gsum du 'tshed par byed kyang /
srid pa gcod pa la 'bad pa dang rtsol ba mi byed pa ci las yin /
'di dag la snying med dam /
'on te snying la mi shes pa yod dam /
shes kyang yid mi 'byung ngam ji ltar gyur pa yin /
mtho ris su yun ring na yang sems skyo bar 'os na sems bsra ba de lta ci smos /
thog ma med pa nas bslu bar byed pa'i sems la mi mthun par gyur pa lnga ste /
rga ba dang na ba dang 'chi ba dang mi sdug pa dang phrad pa dang sdug pa dang bral ba'o / /
yang nyes dmigs bcus gnod de /
bkres pa dang skom pa dang /
sdug pa dang bral ba dang /
yul nas yul du 'gro ba dang /
skye zhing 'chi ba dang /
gzhan gyis brnyas pa dang /
gzhan gyis bkol ba dang /
tsha zhing grang ba dang /
zlas dbye ba dang /
'byor ba rgud pa dang /
'dod pa'i nyes dmigs so / /
de lta bus mnar kyang mi dgag ba med pa'i sems dgra lta bu /
rna ba dang snying med pa /
rdo dang rdo rje lta bu 'dod pa la chog mi shes pa /
dam pa'i chos la dga' ba rnams kyang mi byed pas yon tan thams cad las phyi rol tu gyur pa'i phyir shin tu bslus pas na snying rje bar 'os pa'o zhes so / /
yang sems dul ba ni legs pa ste / /
sems dul bde ba thob par byed / /
gang gis rtag tu sems btul ba / /
de yis rtag tu nyes pa bcom / /
nyes pa bcom pa'i brtan po la / /
sdug bsngal nyid kyis gnod mi 'gyur / /
las kyi thag pa dam po yis / /
skye bo bcings pa sdug bsngal che / /
tshe rabs dag ni stong snyed du / /
'khrid par byed kyang mi mthong ngo / /
skad cig tu ni dge byed cing / /
skad cig tu ni mi dge byed / /
dge dang mi dge byed pa yi / /
sems dul ba ni bde bar 'gyur / /
gang zhig 'dir ni sdug bsngal zhing / /
pha rol tu'ang sdug bsngal ba / /
de dag thams cad mi bzad pa'i / /
sems 'di yang zhing g.yo ba yin / /
lha dang lha min sha za klu /
lto 'phye srin por bcas pa yis / /
gtso bo mchog cig sems yin te / /
de ni srid gsum rgyal po bzhin / /
sems kyis lha yi yul rnams dang / /
sems kyis mi yul rnams su 'khrid / /
sems kyis ngan 'gro rnams su 'khrid / /
sems kyis skye dgu 'khyam par byed / /
phan pa med pa'i yul rnams kyis / /
'khrul zhing nyams par gyur pa'i sems / /
sred pa yis ni bdas pas na / /
sdug bsngal mtha' med pa la gnas / /
spyod pa gcig la rtag tu sbas / /
snyen par dka' ba stobs po che / /
nyams par byed la mi mngon pa / /
de ni mi brtan myur du 'gro /
zhes so / /
gzhan las kyang / /
sems ni gcig bu btul ba yis / /
gnod pa ma lus thul bar 'gyur / /
sems 'di gcig pu btags pa yis / /
de dag thams cad btags par 'gyur / /
sems bsrung brtul zhugs ma gtogs pa / /
brtul zhugs mang pos ci zhig bya / /
zhes so / /
! spros te bshad pa la dang por las 'bras bsgom pa'i rtsa bar yang dad pa bsgom pa'i dbang du byas nas / /
las 'bras so sor nges pa sna tshogs la / /
yid ches brtan zhing skyabs mchog rnams la ni / /
rab dang thar pa dam pa don gnyer gang / /
des ni rten 'brel zab sgor 'jug pa thob / /
dad pa ni yid ches pa dang /
dang ba dang /
'dod pa'i dad pa gsum mo / /
dang po las 'bras so sor nges pa nyid la mi srid par dogs pa la sogs pas ma rtogs pa dang log par rtog pa dang the tshom za ba spangs nas /
yid ches pa brtan pas dge ba mngon par 'du bya zhing mi dge ba spang bar don du gnyer ba skyed par byed pa'o / /
dang ba ni dkon mchog dang bla ma la sogs pa'i yon tan la sems mngon par dad cing dga' ba dang gus par byed pa'o / /
'dod pa ni bden pa bzhi la sogs pa la thob pa dang dor bar ched du byed pa ste /
phan pa dang mi phan pa'i 'bras bu dag bsgrub pa dang spang ba don du gnyer bar byed pa'o / /
de lta bu'i dad pa dang ldan pa ni las phra ba'ang chud mi za bar nges pa las rten 'brel gyi sgo rgyu dang 'bras bu zab cing phra la zhib pa bsam gyis mi khyab pa'i nus pa dang ldan pa rnam par nges pa la 'jug pa thob pa'o / /
! de dkar po'i chos thams cad kyi rtsa bar yang bsgrub pa ni /
gzhan yang rgyun tu skyabs mchog mi 'bras zhing / /
log pa'i lam spangs bag yod lam spyod pas /
yon tan kun sdud myur du srid pa yi / /
rgya mtsho brgal nas 'gro kun sgrol bar 'gyur / /
de dang ldan pas dus dang gnas skabs dang skye ba thams cad du'ang dkon mchog gsum dang bla ma la sogs pa skyabs dam pa dag dang mi 'bral bas sangs rgyas mthong ba la sogs pas mi gtong ba'i phyir /
log pa'i lam thams cad spangs shing bzang po'i lam du zhugs te /
bag yod pa thob pas dkar po'i chos thams cad bsgrub pa dang bzlog pa spong bar bsgrims pa la sogs pa'i yon tan thams cad yongs su sdud pas na /
myur bar rang dang gzhan gyi don phun sum tshogs pa ma lus pa bsgrub par nus pa'o / /
rtsa ba dad pa bsgom pa 'di'i dbang du byas nas dad pa'i stobs bskyed pa la 'jug pa'i phyag rgya las /
dad pa gang gis sangs rgyas kyi chos thams cad la dad pa dang mos pa dang yid ches pa dang the tshom mi za ba de ni dad pa'o / /
yang las dang rnam par smin pa la dad pa dang /
rnyog pa med pa'i sems la dad pa dang /
chos thams cad stong pa la sogs pa la dad pa dang /
sbyin pa dang sbyin pa'i 'bras bu nas shes rab dang shes rab kyi 'bras bu'i bar la dad pa'o / /
dang ba'i mtshan nyid ni dad pa ste theg pa chen po la mos pa'o zhes so / /
byang chub sems dpa'i sde snod las kyang dad pa dang ldan pa zhes bya ba ni dad pa mang ba dang 'phags pa la blta bar 'dod pa dang /
dam pa'i chos nyan par 'dod pa dang /
las dang rnam par smin pa la yid ches pa dang /
mi dge ba bcu spangs shing dge ba bcu'i las kyi lam yang dag par blangs te gnas pa'o / /
sangs rgyas dang byang chub sems dpa' dang nyan thos la sogs pa dge ba'i bshes gnyen du shes nas yid ches shing bsten par byed /
mnyes par byed pa'o zhes so / /
zla ba'i snying po'i le'u las kyang /
dkon mchog gsum la dad cing dang ba'i sems can ni dkon te yid bzhin gyi nor bu rin po che bzhin no / /
zhes so / /
rgya mtshos zhus pa las kyang byang chub sems dpa' chos lnga dang ldan pa ni dad pa can yin te /
mos pa'i stobs dang /
las dang rnam par smin pa la 'jug pa'i stobs dang /
byang chub kyi sems mi 'dor ba'i stobs dang /
yi dam la brtan pa'i stobs dang /
mi dge ba thams cad spangs te nyes par byas pa thams cad bzod pa'i stobs dang ldan pa'o zhes so / /
gzhan las kyang /
'di na skyes bu'i nor mchog dad pa ste / /
'di na chos la longs spyod bde ba thob / /
bden pa kho na ro bro rnams kyi phul / /
shes rab kyis 'tsho 'tsho ba'i mchog ces gsungs / /
'phags pa blta bar 'dod pa dang / /
dam chos nyan par dga' ba dang / /
ser sna'i dri ma rnam spangs pa / /
de ni dad pa can zhes bya / /
zhes so / /
gsang ba bsam gyis mi khyab pa las kyang /
dad pa dang ldan na sangs rgyas mthong ba dang chos nyan pa dang dge 'dun la bsnyen bkur byed pa las mi nyams so / /
gang du skyes par yang de dag dang mi 'bral lo / /
sangs rgyas rnams kyi spyan sngar skyes nas dge ba 'tshol ba brtson pas khyim dang chung ma dang /
bu dang mu mo la sogs pa don du mi gnyer ro / /
gzhon pa na yang rtse ba la mi dga' bas na tshong mdzes pa'i tshe dad pas rab tu byung ste /
dge ba'i bshes gnyen bsten cing dge ba'i bsam pas chos nyan to / /
bsgrub pa snying por byed kyi /
tshig lhur len par mi byed do / /
mang du thos pa la brtson par byed cing ji ltar thos pa'i chos rnams kyang zang zing la mi lta bas snying rjes gzhan la ston to / /
de chos 'ba' zhig sgrub par byed kyi /
'dod pa 'tshol bar mi byed do / /
don la rton gyi tshig 'bru la mi rton no / /
'jig rten pa rnams kyi rton par yang 'gyur ro / /
bag yod pa lhur byed pas dbang po'i sgo sdom zhing /
rang gi sems 'dul bar byed /
gzhan gyi sems kyang srung bar byed do / /
de ltar dad pa dang bag yod pa gnyis dang ldan pas na chos la gcig tu gzhol bas /
tshe phyi ma ngan 'gror 'gro bas mi 'jigs te /
nyes par spyod pa rnams la sems mi 'gro zhing /
'phags pa rnams kyis bsngags pa'i las byed pa'i phyir ro / /
yang dad pa dang dad mang ba dang /
rnyog pa med pa'i sems dang ldan pa dang /
las dang rnam par smin pa la yid ches pa dang /
mos pa dang rtogs pa dang som nyi med pa dang /
the tshom med pa dang yid gnyis med pa dang /
dkar ba dang gnag pa'i las dang rnam par smin pa chud mi za bar shes nas srog gi phyir yang sdig pa'i las mi byed de /
srog mi gcod pa la sogs pas mi dge ba'i las kyi lam rnam pa bcu po la mi dmigs pa na chud mi za pa'i lam yin no / /
sbyin pas longs spyod dang /
tshul khrims kyis mtho ris dang /
thos bas shes rab che ba dang /
bsgom pas 'brel bar 'gyur ba'ang ngo shes so / /
dkon mchog ta la las kyang /
dad pa sngon 'gro ma ltar skyed pa ste / /
yon tan thams cad bsrung zhing 'phel bar byed / /
dad pa nor dang gter dang rkang pa'i mchog /
lag pa bzhin du dge sdud rtsa ba yin /
zhes bya ba la sogs pa mang du gsungs so / /
de ltar dad pa'i rtsa ba brtan pas dkar nag gi las 'bras spyir bsam pa ston pa na /
!las 'bras 'brel ba'i don rnam par bzhag pa'i dbang du byas pa /
legs spyad nyes spyad so sor spyad pa yis / /
rnam smin sdug cing yid 'ong ma lus dang / /
mi 'dod sna tshogs so sor myong 'gyur ba / /
rgyu 'bras rjes su byed pa'i chos nyid do / /
legs par spyad pa'i las rnams kyi 'bras bu ni 'dod pa sdug pa yid du 'ong ba dben pa phangs pa bde 'gro rnams kyi bde 'byor sna tshogs ci rigs pa dag dang /
ngan song dag tu tha na dmyal ba'i mes yongs su bsreg cing gdung ba na bser bu bsil bas skad cig thang cig du ngal gso ba tsam yan chod lus dang longs spyod la sogs pa'i bde ba gang dang gang so sor myong ba thams cad do / /
nyes par spyod pa rnams kyi rnam par smin pa ni mi 'dod pa mi sdug pa yid du mi 'ong ba mi dben pa mi phangs pa ngan song dag gi sems can dmyal bar lus 'bar pa la sogs pa drag cing yun ring ba bar ma chad pa rnams dang /
bde 'gro dag tu'ang tshe thung ba dang nad mang ba la sogs pa gang dang gang myong ba thams cad do / /
de dag kyang las lci ba dang yang ba dang bar ma dag las gnas dang lus dang tshe dang bde sdug gi longs spyod rab dang 'bring dang tha ma ci rigs par so sor nges pa thob pa nyid kyis cung zad kyang ma 'chol bar nyams su myong bar 'gyur ba ste /
de dang de min rang bzhin can / /
de dang de min rgyu las skyes / /
de dag phul byung 'grib pa las / /
'grib dang 'phel ba 'thob par 'gyur / /
zhes mkhas pa dag gis gsungs pa'i tshul gyi 'bras bu sa bon ji lta ba'i rjes su byed pa ni rten cing 'brel bar 'byung ba'i chos nyid yin pa'i phyir ro / /
mdo dag las kyang sems can 'di dag ni lus kyi legs par spyod pa dang ldan pa /
ngag dang yid kyi legs par spyod pa dang ldan pa 'phags pa la skur pa mi 'debs pa yang dag par lta ba dag ste /
yang dag par lta ba'i las dang chos yang dag par blangs pa'i rgyu dang rkyen des /
lus zhig ste shi nas bde 'gro mtho ris kyi 'jig rten du lha dang mi rnams kyi nang du skye'o / /
sems can 'di dag ni lus gang ngag dang yid kyi nyes par spyod pa dang ldan pa /
'phags pa la skur pa 'debs pa log par lta ba dag ste /
log par lta ba'i las dang chos yang dag par blangs pa'i rgyus /
lus zhig ste shi nas ngan song ngan 'gro log par ltung ba sems can dmyal ba rnams su skye'o zhes las ji lta bar nye bar 'gro ba'o zhes so / /
rgya mtshos zhus pa las kyang /
mkhas pa rnams kyis ni bsam gyis mi khyab pa sgyu ma'i mtshan nyid du shes nas dge ba'i las kho na mngon par 'du bya ste /
des yang dag par bsgrubs pa'i phung po dang khams dang skye mched ni mdzes shing gsal ba 'grub bo / /
sangs rgyas kyi sku bsod nams bye ba phrag 'bum gyis yang dag par bsgrubs shing brgyan pas lha dang bcas pa'i 'jig rten dang /
'bum phrag bcu la dbang ba'i tshangs pa'ang mog mog por zil gyis mnan cing /
de la lta na'ang mig khral khrul du 'gyur ba la ltos /
byang chub sems dpa' rnams kyi rgyan du gyur pa'i mtshan bzang po rnams la ltos /
de dag thams cad kyang dge ba'i rtsa bas rnam par bsgrubs pa'o / /
gang yang dud 'gro la sogs pa mi sdug pa 'jigs su rung ba /
rags pa dang phra ba sna tshogs de dag kyang rang gi sems dang dge ba dang mi dge ba rnams kyis byas pa ste /
des na las bdag gir bya ba dang las kyi rnam par smin pa la rton par bslab par bya'o /
de lta na dge ba nyid bya bar blo 'jug cing rtag pa dang chad par lta bar mi 'gyur ro / /
sbyin gnas rnams mgu bar byas shing thugs ma phyung bar bkur sti byas pa'i dge ba'i rtsa bas lha dang bcas pa'i 'jig rten gyis bkur sti'i gnas su 'gyur bar bya'o / /
chos gcig gis ni ngan 'gro gcod par 'gyur te /
bdag ji ltar gyur pas nyin mtshan 'da' zhing 'dug snyam du dge ba'i chos rnams la so sor rtog pa'o / /
des ni mi bde ba'i skabs mi 'byed pas dge ba'i sems can sangs rgyas dang byang chub sems dpa' rnams dang 'grogs ba rnyed do zhes so / /
dran pa nye bar gzhag pa las kyang /
dge ba'i las kyis skye bo dag /
lha yi yul du mchod bar 'gyur / /
de ltar mi dges dmyal bar 'khrid / /
las kyi 'gyur ba de 'dra'o / /
las kyi thag pa ring po yis / /
srid par rgyu ba bcings pa rnams / /
dgra dag 'khor los bcings pa lhar / /
dbang med las kyis 'khyams par byed / /
ji ltar mkha' la rlung shugs kyis / /
phyag dar dum bur 'thor ba ltar / /
de ltar srid par rgyu ba rnams / /
las kyis steng 'og thad kar 'khyam / /
ji ltar chu ni rab dwangs shing / /
ji ltar nam mkha' rab dwangs pa / /
bde ba mchog tu 'gro bar 'gyur / /
ngo tsha med cing khrel med dang / /
rgod dang sdig pa'i grogs po ni / /
'di dag dug dang me dang /
'dra / /
mkhas pas de dag spang bar gyis / /
bden dang sbyin dang de bzhin du / /
bzod dang dge bshes rtag tu bsten / /
'byung bo rnams la rtag byams pa / /
lha yul gyi ni lam brgyags yin / /
chos dang chos min gtsor 'dzin pa / /
kun las 'jig rten srog yin te /
'di ltar chos las skyabs gzhan med / /
de bas chos la dga' bar gyis / /
gang zhig chos ni yongs spangs nas / /
mi dag nyes pa byed la dga' / /
de ni nyes pas gdungs pa yis / /
rtag tu sdug bsngal nyid du 'gyur / /
zhes so / /
yang /
sems can rnams la bden dang de bzhin du / /
sbyin dang byams pa bsrung zhing tshig snyan smra / /
yang dag lta dang dri ma bral ba'i yid / /
sangs rgyas kyis ni mtho ris lam du gsungs / /
dkar po'i chos dang yang dag ldan / /
dkar po'i sems la brten pa rnams / /
snang las snang ba'i me tog dang / /
sgron las sgron ma gzhan 'byung ltar / /
snang las snang ba'i mchog 'byung zhing / /
bde las shin tu bde bar 'gro / /
de bas skyes bu sgron me mchog /
ngam grog tu ni ltung mi 'gyur / /
'dod pa'i dri mas ma gos brkam pa med / /
skyon dag spangs shing bcom ste sred dang bral / /
nyes med dri bral sems can brtan pa de / /
rang gi 'bras bu la spyod mtho ris 'gro /
sems can mir ni gyur pa dag /
legs par spyad pa mang spyad pa / /
las kyi rnam smin de yis ni / /
lha yi 'jig rten rab tu 'gengs / /
mi yi mthu yis lha 'byung la / /
lha yi mthu yis mi 'byung ste / /
phan tshun mthus byung 'di dag ni / /
dam pa'i chos kyi lam du gnas / /
lha yi bde 'gro mi yin la / /
mi yi bde 'gro lha yin te / /
ngan song gsum gyi sa dag ni / /
dge ba'i las rnams spangs pa yin / /
bde ba thams cad chos la las / /
mya ngan 'das pa chos la las / /
gnyid log rnams la chos ston cing / /
'gro ba mchog ni chos yin no / /
zhes so / /
ye shes rgyas pa las kyang /
bdag gi phyir dang gzhan gyi ched dag tu / /
bde ba 'dod na sdig pa mi bya ste / /
byis pa bde 'dod gang zhig sdig byed na / /
de yi 'bras bu so sor myong bar 'gyur / /
zhes so / /
tshoms dag las ni /
sdig pa'i 'bras bu dmyal sogs dang / /
bsod nams byas pas bde 'gro ste / /
gzhan dag gis ni lam bsgoms pas / /
zag med mya ngan 'da' bar 'gyur / /
zhes so / /
!de dag la spang ba dang bsten pas 'jug pa'i tshul ni /
de phyir rtog ldan dam pa'i rjes 'brang bas / /
'bad pa kun gyis chags sogs sdig 'dod pa'i / /
rtog ngan rab spangs dge ba 'tshol yid kyis / /
legs spyad 'ba' zhig lhur bya brtson pa'i rigs / /
mkhas pa'i skye bo dam pa rnams kyi rjes su 'brang ba rtog pa dang ldan pa rnams kyis ni las dang rnam par smin pa'i sgo de lta bu la sogs pa mang du bka' dang bstan bcos dag dang bla ma'i man ngag las rnam par nges par byas nas /
rang dang gzhan gyi don chen po bsgrub par 'dod pas bdag nyid 'dam na gnas pas ni gzhan sgrol bar mi nus pa'i phyir /
dang por rang nyid bzang bo'i gnas su dbugs phyin par bya ba'i don du /
'dod chags dang zhe sdang la sogs pa las sdig pa byed 'dod pa'i rnam rtog ngan pa thams cad gnyen po sgo sna tshogs nas bsgom pas gzhol zhing /
ngo tsha shes pa dang khrel yod pa chen po'i nan tan gyis nyes par spyod pa phra ba nas ma lus par spang ba dang /
dge ba gang yin 'tshol ba'i yid drag pos thub pa'i brtul zhugs nas brtsam pa'i legs par spyod pa thams cad la chung ngu nas gtsigs po cher 'dzin pa'i nan tan gyis ci nus su bslab cing bsgrub pa kho na lhur bya ba la 'bad cing bsgrub par bya ba'o / /
'das chen las /
bdag gnyen bshes la sogs pa thams cad btang nas rab tu byung ste lam 'tshol bar byed pas /
dge ba'i rtog pa nyid bsgom gyi /
ngan rtog bsgom pa'i dus ma yin no / /
dper na rgya mtsho chen por song ste /
rin po che yang dag pa mi len par chu shel len pa dang /
rol mo dam pa spangs te lud khung du rtse ba dang /
rin po che'i bu mo spangs te /
bran mo dang lhan cig nyal ba dang /
gser snod bor te kham phor spyod pa dang /
bdud rtsi bor te dug 'thung ba dang /
sman pa mdza' bo dor te khon can ma rungs ba bsten pa ltar /
ston pa chen po'i chos bdud rtsi dor te bdud kyi sdig pa'i rnam rtog sna tshogs 'thung ba'o / /
yang bcom ldan 'das rtag tu 'di skad ces gsungs te /
ngo tsha shes pa dang khrel yod pa gnyis ni rnam par dkar ba'i chos yin pas sems can thams cad kyi mgon skyabs su 'gyur bar byed pa'o / /
de gnyis ni rim pa bzhin du bdag sdig pa mi byed pa dang gzhan sdig pa byed du mi 'jug pa'am /
bdag nying ngo tsha ba dang gzhan la mthol ba'am /
mi la ngo tsha ba dang lha la ngo tsha ba ste /
de gnyis dang mi ldan pa ni byol song yin gyi /
mi ni ma yin pa'o / /
'di gnyis dang ldan pa ni pha ma dang bla ma la mchod par byed cing /
pha ma dang phu nu dang ming sring la sogs pa yod par smra ba'o zhes so / /
tshoms dag las kyang /
ci tsam mang du smra byed pa / /
de dag dam chos 'dzin ma yin / /
gang dag 'di na thos nyung yang / /
lus kyi chos dag mngon sum byas / /
gang dag chos la bag byed pa / /
de dag dam chos 'dzin pa yin / /
gal te rigs bcas mang du smras kyang ni / /
bag med mi dag de ltar byed mi 'gyur / /
dper na phyugs rdzis gzhan gyi phyugs bgrangs ltar / /
de dag dge sbyong skal pa thob ma yin / /
gal te rigs bcas nyung du smras byed kyang / /
chos kyi rjes su chos la spyod pa dang / /
'dod chags zhe sdang gtib mug spong byed pa / /
de dag dge sbyong skal ba thob pa yin / /
dge sbyong bag yod la dga' zhing / /
bag med pa la 'jigs lta bas / /
bdag nyid ngan 'gro las 'dren te / /
'dam rdzab las ni glang chen bzhin / /
dge slong bag yod la dga' zhing / /
bag med pa la 'jigs lta bas / /
sdig pa thams cad sprug par byed / /
rlung gis ljon shing lo ma bzhin / /
zhes so / /
yang thos pa mang zhing chos 'dzin dang / /
shes rab ldan zhing mnyam gzhag pa / /
de dag sus kyang smad 'os min / /
'dzam bu'i gling gi gser rgyan bzhin / /
gang zhig 'phags pas bstan pa'i chos dga' zhing / /
de bzhin lus dang ngag gis spyod byed pa / /
de dag bzod ldan 'grogs dga' dbang po bsdams / /
thos dang shes pa'i pha rol phyin pa thob / /
gang zhig stong phrag stong dag gis / /
mi yi g.yul las rgyal ba las / /
gang zhig bdag las rgyal byed pa / /
de ni mi yi g.yul las rgyal / /
bdag nyid dang por rigs par gnas byas nas / /
phyi nas gzhan dag bdag bzhin gdul bar bya / /
bdag nyid dang por rigs par gnas byas nas / /
phyi dus 'dul tshe mkhas la dka' ba med / /
gang dag chos dang mi ldan tshig /
tshig bcad brgya dag smra ba bas / /
gang dag nye bar zhi 'gyur ba'i / /
chos ldan tshig gcig thos pa rung / /
tshul 'chal mnyam par ma gzhag dang / /
brtson med le lo ldan pa dang / /
shes 'chal mnyam par ma gzhag pa / /
lo brgyar gson pa gang yin pas / /
tshul khrims ldan zhing mnyam gzhag dang /
brtson 'grus brtan par brtsams pa dang / /
shes rab chen po mnyam gzhag pa / /
nyin zhag 'ga' zhig gson par rung / /
dge ba byed pas dge ba dang / /
sdig pa byed pas sdig pa ste / /
mi yis gang dang gang byas pa / /
de de rang gis mthong bar 'gyur / /
bdag gis sdig pa byas na ni / /
de bdag kho na kun nyon mongs / /
bdag gis sdig pa ma byas na / /
bdag nyid kho na rnam par dag /
gzhan gyis gzhan sbyong mi byed kyi / /
dag dang ma dga rang rang byed / /
ces so / /
gzhan las kyang /
ngan pa rnams ni snying rje med par sdig pa spyod / /
'bring po rnams ni phongs na snying rjer bcas shing spyod / /
skye bo dge ba dag ni srog dang bral gyur kyang / /
rgya mtsho'i 'dus bzhin rang gi tshig dang 'gal mi byed / /
ces so / /
yang gzhan las /
mi dge ba las sdug bsngal 'byung / /
ji ltar 'di las nges thar zhes / /
nyin mtshan rtag tu bdag gis ni / /
'di nyid 'ba' zhig bsam pa'i rigs / /
zhes gsungs so / /
! de las 'das te nyes par spyod pa smad pa /
gal te nyon mongs chu bo bzlog dka' bas / /
pham byas nyes spyod mi bzad rab bsags nas / /
phyir yang sdug bsngal mun nag smag gzhugs na / /
dre'u mo rang gi mngal gyis brlag sogs bzhin / /
de ltar 'bad pas zhugs kyang thog ma med pa nas goms pa brtan pa nyon mongs pa'i tshogs rnams chu po'i rgyun ltar rtag tu ngang gis 'jug pas bzlog par ma nus nas /
dam pa'i lam ci zhig ltar dor te nyes par spyod pa gang brlang ba lta bu sna tshogs bsags pas phyir yang dmyal ba la sogs pa sdug bsngal mun pa mun gnag smag tu gyur bas khyab par 'jug pa la phyogs pa las /
'gyod bzhin du 'chi ba'i dus byed par gyur na ni chos dang phrad cing sdom pa dang yi dam la sogs pa mang du khas blangs pas phyir brlag pa lta bur yang 'gyur te /
dre'u mo mngal chags pa dang smig ma 'bru chags pa la sogs pa rang nyid rang brlag pa'i rgyur gyur pa ltar ro / /
'on kyang dge ba'i las ni tha na sangs rgyas la phyag gcig byas pa'ang 'bras bu gtan med par 'gyur bar ni mi srid par lta'o / /
'das chen las nyes par spyod pa'i nyes dmigs drug gsungs te /
mi dge ba la gnas pa ni lha la sogs pas smod pa dang /
'phags pas smod pa dang /
'jigs pa skye ba dang /
bla ma rnams kyis spong ba dang /
sems can gyi don du mi 'gyur ba'o / /
dge ba med par 'gyur ba ni sdig pa'i 'bras bu mang po skye ba dang /
ma rig pas rtag tu brlag pa dang /
mi ngan la brten pa dang /
dge ba bsgrub pa'i thabs mi shes ba dang /
sems phyin ci log pa'o / /
chos sme bar byed pa ni lus dang ngag rtag tu sme ba'o / /
sems rnam par dag pa sme bar byed pa ni sdig pa bskyed pa dang dge ba spong ba'o / /
srid pa bskyed pa ni de gsum gyi ngan 'gro bskyed de /
chos mi sems shing lus ngag gis srid pa la mi skyo bas so / /
nyon mongs pas gdungs pa ni bzhi po des lus dang sems nyon mongs shing zhi bas spong bas gdung ba'o / /
dmyal ba'i rnam par smin pa yongs su 'dzin pas ni sems bsreg pas gdung zhing dge ba'i chos tshig pas gdung ba ste /
dad pa ni bsil zhing tshim pa yin la de dang mi ldan pas so / /
sdig pa'i 'bras bu myong ba ni lnga po des shi ba na ngan song gsum du skye ba'o zhes so / /
tshor sa dag las kyang /
brtul zhugs med cing brdzun smra na / /
mgo bo bregs tsam dge sbyong min / /
zhan pa'i las ni ji snyed dang / /
kun nas nyon mongs dka' thub dang / /
tshangs sbyod yongs su ma dag de / /
don chen 'gyur snyam mi byed do / /
zhes so / /
gzhan las kyang /
bdag nyid shes dang ldan bzhin du / /
phyir yang dmyal ba der 'khrid na / /
sngags kyis rmongs par byas pa bzhin / /
bdag la 'dir sems med du zad / /
ces so /
! /
skabs kyi don bsdu ba ni /
'di ni yang dag lta ba zab yangs te / /
'jig rten 'jig rten 'das pa'i chos kun gyi / /
rtsa ba nyid kyis theg pa thams cad dang / /
lam 'bras yon tan ma lus gzhir rtogs bya / /
rten 'brel la rnam par lta ba 'di ni 'jig rten pa'i yang dag pa'i lta ba nyid kyis ngan song sbong ba dang /
'jig rten las 'das pa'i yang dag pa'i lta ba'i yang rgyu mtshan chen por gyur ba bzhin te /
'dis nyes pa'i tshogs ci nus su spong ba dang yon tan gyi tshogs ci nus su bsgrub pa ni theg pa thams cad du gtogs pa'i 'jig rten dang 'jig rten las 'das pa'i lam dang 'bras bus bsdum pa'i yon tan ma lus pa thams cad kyi rtsa ba dang gzhi dang rten dang rmang du gyur bas na /
'di nyid rtag tu dang gus par byed pa'i sbyor bas goms par byed pa kho na las /
las dang po pa'i sa dag tu ni nyes pa spong ba la sun 'byin pa gnyen po dang /
yon tan thams cad kyi ni sa bon gsog cing tshogs dang sta gon dang rtsom pa dang sbyor bar gyur pa'o / /
mthong lam dang sgom lam dag gi gnas skabs su mthong spang dang sgom spang thams cad spong ba dang thag bsrid bar byed la /
de dag gi lam gyi ye shes dang yon tan yongs su sbyong ba nyid do / /
mi slob pa'i lam mthar phyin par ni spangs pa dang /
yon tan mthar thug pa nyid yin pas na /
de kho nar btsal bar bya ba dang rtogs par bya ba dang bgrod par bya ba dang sbyang bar bya ba dang 'bad par bya ba dang thob bar bya ba thams cad bsdus pa'i chos kyi sdom chen po ni 'di btsan par go bar bya'o / /
! yang zhar la 'gro ba drug rnam par 'byed pa'i las ldog pa'i gnyen po la bslab pa las /
'gro ba drug nas mir skye ba'i tshul ni /
mi rnams phal cher mngal na skye ba ste / /
las dang nyon mongs bsags pa'i rgyu rkyen las / /
dri za mi gtsang nang zhugs mngal gnas su / /
skye zhing 'phel ba rgyas las btsa' bar 'gyur / /
yab sras mjal ba las /
mngal du 'jug pa'i chos kyi rnam grangs la / /
ma zhes bya ba ni sngon gyi las bsags pa'i rkyen no / /
pha ni rgyu'o / /
dri za ni rnam shes las kyis 'phangs pa'o / /
mer mer po ni de'i gnas so / /
mngal ni rnam shes de'i gzhi ste der skye zhing 'phel ba dang rgyas par 'gyur bas so / /
dper na sa chen po'i gzhi la rtswa dang shing la sogs pa skye ba dang 'phel ba dang rgyas pa bzhin no / /
rgyas nas ni skye bar 'gyur la /
btsas nas yang 'phel bar gyur ro zhes so /
! /
'gro ba drug nas 'phos pa'i rtags kyi dbye ba ni /
de las 'gro drug gang las 'phos pa yi / /
sbyod pa'i rtags dbye mkhas pas legs brtags te / /
zhes bya ba ste /
yang de nyid las /
'phel nas sbyod pa snang bar 'gyur te /
'gro ba gang nas shi 'phos pa de 'dra ba'i spyod pa 'byung la /
de'ang mkhas pas shes par bya ste /
blun pos ni ma yin no / /
yun ring du 'grogs pas shes kyi /
thung ngus ni ma yin no / /
yang dag par dpyod pas shes kyi /
mi brtson pas ni ma yin no / /
de la dmyal ba nas 'phos pa'i rtags ni nyi shu ste /
skad sha sha po dang /
skad gyo dum gyi sgra lta bu dang /
skad brtag dgos pa dang /
skad che ba dang /
skad lhang lhang po dang /
rtag tu 'dar ba dang /
rtag tu sdang ba dang /
rtag tu spu zing zhes byed pa dang /
rmi lam na me'i phung po 'bar ba mthong ba dang /
me mdag 'bab pa mthong ba dang /
ri brgyug pa mthong ba dang /
lcags zangs su btso ba dang /
dbyig pa thogs pa dang /
srin pos bdag 'phen pa dang /
bdag gson por gsal shing la 'dzugs pa dang /
khyis dbrad pa dang /
khyis bskor ba dang /
glang po che la sbrul gyis gtse ba mthong ba dang /
phyogs bzhir bros na phyogs mi shes pa dang /
sems can kun la yid mi rton pa yin no / /
dud 'gro nas shi 'phos pa'i rtags ni gnyid dang rmugs pa che ba dang /
le lo che ba dang /
mang du za ba dang /
sa la 'drud pa dang /
mi 'jigs pa med pa dang /
tshig mi gsal ba dang /
glen pa la dga' ba dang /
mun pa la dga' ba dang /
'dam rdzab la dga' ba dang /
sos rtswa yang nas yang du gcod pa dang /
rgyun tu rkang ba'i mthe bos sa brko ba dang /
yang dang yang mgo la sbrang bu 'du ba dang /
yang dang yang nam mkha' la so 'debs pa dang /
bskums te nyal ba dang /
sa sgre bo la nyal ba dang /
mi gtsang ba mi zlogs pa dang /
yang dang yang nam mkha' la snom pa dang /
yang dang yang ma smin pa za ba dang /
gzhan du smra la gzhan du byed pas g.yo che ba dang /
gar bab bab tu spyod pa dang /
rmi lam na rdzab kyis gos pa rmi ba dang /
nags su song ste rtswa za ba dang /
sbrul gdug pas bskor ba dang /
ri khrod du zhugs pa rmi ba yin te de dag la sogs pa mtha' yas so / /
yi dwags nas shi 'phos pa'i rtags ni skra ser ba dang /
mig wa'i 'dra ba dang /
rtag par bkres shing skom pa dang /
ser sna che ba dang /
'dod chen che ba dang /
thob pa mi rnyed pa dang /
gzhan gyi la re ba dang /
khro ba mang ba dang /
zas thams cad la sred pa dang /
bdog pa thams cad la chags pa dang /
sbyin gnas mthong bar mi 'dod pa dang /
dngos po thams cad la brku sems skye ba dang /
dngos po ngan pa la dga' ba dang /
'thab pa la mos pa dang /
zas skom mi gtsang ba la dga' ba dang /
gzhan gyi 'byor ba la phrag dog skye ba dang /
gzhan gyi longs spyod la sred cing de bdag gi snyam du sems pa dang /
zas gtong ba na sems kyis mi tshugs pa dang /
tshong dus kyi srang nas shing len pa ste de la sogs pa mang du yod do / /
lha ma yin las tshe 'phos pa'i rtags ni khengs pa dang /
'thab krol che ba dang /
khon du 'dzin pa dang /
nga rgyal che ba dang /
lus che ba dang /
mig che ba dang /
mig dkar ba dang /
mche ba snang ba dang /
mthu dang ldan pa dang /
'thab pa'i blo mang ba dang /
dbyen la dga' ba dang /
bya ba thams cad la nga rgyal che ba dang /
so snang ba dang /
'jig rten thams cad la brnyas pa'i blo bskyed pa dang /
mtshon cha rno ba dang /
tshig na ba dang /
bdag gzengs bstod pa dang /
mi shes pa dang nyon mongs pa'i stobs can yin te de la sogs pa'o / /
mi las shi 'phos pa'i rtags ni ngo mtshar du 'dzin pa can dang /
'phags pa la brten pa dang /
'phags pa ma yin pa la smod pa dang /
dge ba byed pa dang /
mngon rtags 'dod pa dang /
grags pa 'dod pa dang /
snyan pa 'dod pa dang /
bzo la dga' ba dang /
shes pa la dga' ba dang /
nyon mongs pa chung ba dang /
khrel yod cing ngo tsha shes pa dang /
rigs kyi bu'i tshul phun sum tshogs pa dang /
byas pa gzo ba dang /
mdza' bo la 'du ba dang /
gtong ba dang ldan pa dang /
bye brag shes pa dang /
byas pa dang ma byas pa la rtog pa dang /
tshig gi mthu yod pa dang /
gros bzung bar bya ba'i mthu yod pa dang /
bzlum par bya ba dang 'thab mo bya ba la mkhas pa dang /
pho nya nus pa dang /
skad thams cad 'dzin nus pa dang /
gnas dang gnas ma yin pa shes pa la sogs pa yin no / /
lha las shi 'phos pa'i rtags ni mdzes pa dang /
gtsang sbra che ba dang /
phreng ba dang spos dang bdug pa la dga' ba dang /
glu len pa dang /
byug pa la dga' ba dang /
'dod pa'i yon tan ngan ngon tsam gyi mi mgu'i /
rgya chen po la dga' ba dang rol mo dang glu thams cad la dga' ba dang /
skyo bo chen po dang 'grogs par dga' ba dang /
gnas khang dang longs spyod chen po la dga' ba dang /
byams pa dang ldan pa dang /
dgod ba dang /
'jam par smra ba dang /
dga' ba la mkhas pa dang /
rgyan la dga' ba dang /
cha zhing 'gro ba'i ngang tshul can dang /
lus kyi shugs 'byin pa dang /
chags pa dang ma chags pa'i mtshan ma shes pa dang /
phan par bya ba la mkhas pa la sogs pa yin no / /
! de dag gi las ldog pa'i gnyen po nyid bshad pa la spyir bstan pa'i dbang du byas nas /
rtags las 'da' phyir gnyen po ston pa yi / /
dge bshes bsten te gnyen po'i lam la bslab / /
rtags de dag las 'da' bar bya ba'i phyir dge ba'i bshes gnyen rtags de dag las 'da' ba'i chos ston pa bstan par bya bar gsungs te /
de la mnyan nas de dag gi las ldog pa'i gnyen por gyur pa'i lam la nan tan gyis bslab par dgongs pa'o / /
! drug po so sor bshad pa la dmyal ba'i dbang du byas nas /
phal cher sdang bas byas pa'i sdig pa'i las / /
mi bzad rnams kyis dmyal bar lhung bas na /
de nas 'phos pas byams pa nan tan gyis / /
bsgoms pas pha rol phyin drug sogs la 'bad / /
dmyal ba nas 'phos pa des ni sngon mir gyur ba'i tshe yang zhe sdang gis las ngan pa bsags pas dmyal bar skyes te /
de'i spyod pa spyad nas yang mir skyes kyang spyod pa de dang ldan pa'i rtags 'di dag snang na de'i rgyu spang ba'i phyir dge ba'i bshes gnyen bsten par bya'o / /
des kyang zhe sdang gi gnyen po byams pa dang /
de dang ldan pa'i pha rol tu phyin pa dag dang tshul khrims kyis lhag par yang bsdams par bya'o / /
de ltar bslabs pas zhe sdang gi sa bon spong zhing pha rol tu phyin pa thams cad rdzogs par 'gyur ro / /
! dud 'gro'i dbang du byas nas / /
gti mug lhag pas mi dge mang spyad las / /
rab blun dud 'gro'i spyod pa thob pas na / /
rten 'brel bsgom zhing chos rnams mnyam nyid la / /
'jug pa'i shes rab sbyang bas rmongs pa gzhom / /
dud 'gro'i rtags can des ni sngon yang gti mug gis sdig pa'i las byas pas dud 'gro'i spyod pa thob pa yin pas na /
de las 'da' bar byed pa'i dge ba'i bshes gnyen bsten par bya'o / /
des kyang gti mug spang ba'i phyir rten 'brel bstan pa bsgoms pas gti mug gi sa bon spong ngo / /
yang na shes rab kyi pha rol tu phyin pa dus gsum mnyam pa nyid bstan pas gti mug ngo bo nyid med par shes pa skye'o / /
yang na chos thams cad mnyam pa nyid bstan pas shes rab kyi pha rol tu phyin pa rdzogs shing rnam pa thams cad mkhyen pa thob pa'o / /
!yi dwags kyi dbang du byas nas /
chags pas ser sna mang ldan sdig spyad pas / /
bkres skom lhag pas mnar ba'i 'gro bar ltung / /
de nas 'phos pas gtong la mos sgom zhing / /
gtong ldan legs spyad mang pos 'jungs pa gzhom / /
yi dwags kyi rtags can gyis ni sngon ser sna che bas /
chags sems kyis sdig pa'i las mang du byas pa yin pas spyod pa de las 'da' ba'i don du bla ma bsten par bya'o / /
des kyang gtong ba la gdams pas ser sna'i sa bon spong bar 'gyur ro / /
yang na gtong ba dang ldan pa'i byang chub kyi phyogs kyi chos rnams dang /
sbyin pa'i pha rol tu phyin pas bsdams par byas te /
de sgoms pas ni pha rol tu phyin pa drug rdzogs par 'gyur ro / /
! lha ma yin gyi dbang du byas nas /
dge ba rnam mang bsgrubs kyang nga rgyal gyis / /
khengs las ma rungs sdig spyad lha min du / /
lhung zhing dman pa'i spyod ldan gyur pas na / /
khams rab dbye dang stong ltas khengs pa gzhom / /
lha ma yin gyi rtags can des ni sngon dge ba rgya che ba byas kyang nga rgyal gyis sdig pa'i las byas pa yin pas /
spyod pa de las 'da' bar bya ba'i phyir bla ma la bsten par bya'o / /
des kyang nga rgyal gzhom pa'i phyir khams rab tu dbye ba bstan pas de spong ngo / /
yang na stong pa'am rten 'brel lam chos rnams mtshan nyid gcig pa bstan pas de spong zhing /
shes rab kyi pha rol tu phyin pa rdzogs pas thams cad mkhyen pa thob bo / /
! mi'i dbang du byas nas /
dge bcu bsten pas mi yi spyod ldan des / /
mi rtag la sogs 'khor ba'i nyes dmigs dang /
zhi ba don gnyer mang du bsams nas ni / /
byang chub sems sogs kun mkhyen lam mchog sbyang / /
mi'i rtags can gyis ni sngon dge ba bcu bsten pa ste /
mi'i spyod pa las 'da' ba'i don du bla ma btsal bar bya'o / /
des kyang mi rtag pa'am 'khor ba'i nyes dmigs dang mya ngan las 'das pa'i bsngags pa bstan pas spyod pa de spong zhing zhi ba don du gnyer bar 'gyur ro / /
yang na pha rol tu phyin pa drug bstan pas byang chub tu sems bskyed cing /
thabs la mkhas pa bstan pas de yongs su bzung ba'i pha rol tu phyin pa drug gis myur du thams cad mkhyen pa thob bo / /
! lha'i dbang du byas nas /
tshangs spyod sbyin dang tshul khrims mchog 'dzin pas / /
lha yi dpal la spyad pa'i rtags can des / /
mchog 'dzin spangs pa'i tshangs spyod sogs bsten cing / /
thabs mkhas spyod pas kun mkhyen myur thob bya / /
lha'i rtags can des ni sngon tshangs par spyod pa mchog tu bzung ste spyad /
sbyin pa mchog tu bzung ste byin /
tshul khrims mchog tu bzung ste bsrungs pas lha spyod pa can du skyes la /
mir gyur pa na yang spyod pa de nyid spyod par gyur pas bdag lha nas 'ongs par nges par byas te /
spyod pa de las 'da' bar bya ba'i phyir bla ma bsten par bya'o / /
des kyang mchog tu 'dzin pa smad cing de med pa mi gnas pa'i tshangs par spyod pa la sogs pa gsum bstan pas mchog tu 'dzin pa'i sa bon spong ngo / /
yang tshul khrims kyi pha rol tu phyin pa bstan te de bsgoms pas pha rol tu phyin pa drug rdzogs shing /
thabs la mkhas pa bstan pas myur du thams cad mkhyen pa 'byung ngo / /
! 'gro ba dman pa bzhi'i khyad par gyi gnyen po brjod pa /
gzhan yang dmyal ba'i rtags can dang po des / /
'khor bzhis gang ba'i sar gnas bla ma dang / /
grogs bzang bsten la dus gsum mnyam nyid bsgom / /
des ni chos kun stong pa nyid rtogs 'gyur / /
gnyis pas bstan bcos la mkhas skye bo la / /
brten te stong pa'i lta bas gti mug gzhom / /
gsum pas gang las gtong blo rnyed 'gyur zhing / /
mtshan med lta bas sred gcod bla ma bsten / /
bzhi pa nyon mongs bdud dang g.yul sprad de / /
mi dmigs lta bas rlom sems thag bsring bya / /
gzhan yang de ltar drug las dang pos ni bla ma la brten te dus gsum mnyam pa nyid bsgom par bya'o / /
grong la sogs pa gang na 'khor bzhi yod par gnas par bya'o / /
mnyam pa nyid de goms pas chos thams cad stong pa nyid dus gsum mnyam pa mngon sum du 'gyur ro / /
gnyis pas ni bla ma bsten cing bstan bcos la mkhas pa'i skye bo dang 'grogs na gti mug spong bar 'gyur ro / /
bstan bcos kyi don rtogs pas rang bzhin med pa dus gsum mnyam pa nyid mngon du 'gyur zhing /
thams cad mkhyen pa nyid du nges par 'byung bar 'gyur ro / /
gsum pas ni gang la brten na sbyin pa'i blo skye ba dang /
gang gi dus gsum mnyam pa nyid dang mtshan ma med par mtshan nyid gcig mngon du 'gyur ba dang /
gang bsgoms pas thams cad mkhyen pa thob pa ston pa'i dge ba'i bshes gnyen bsten par bya'o / /
bzhi pas ni bla ma la brten te nyon mongs pa'i bdud dang 'thab par bya'o / /
nga rgyal zhes bya ba de gang yin /
cis yongs su bzung /
gang las langs /
gang gis de spong bar byed ces de dag mi dmigs shing /
log par rtog pa nyid las byung bas bdag dang 'jig rten bslu bar byed par blta'o / /
chos thams cad kyi de bzhin nyid ni rang bzhin med pas ci'ang mi dmigs pa'o / /
'jig rten gdags pa thams cad ni nga rgyal las te /
de las 'gro ba drug gi 'chi 'pho gdags su yod kyi /
nga rgyal med na gnas su med pa ni nga rgyal med pa'i ye shes so / /
de'ang thabs dang shes rab dang dge ba'i bshes gnyen gsum gyis yongs su zin pas shes nus par gsungs pa'o / /
! las dang 'bras bu so sor rnam par dbye ba las dge ba dang mi dge ba bcu'i dbang du byas nas mi dge pa'i las kyi dbye ba byas pa /
lus kyi gsod dang brku dang 'khrig pa dang / /
brdzun dang phra ma tshig rtsub ngag kyal te / /
ngag las rnam bzhi yid kyi brnab sems dang / /
gnod sems log lta mi dge'i las lam bcu / /
mi dge ba'i las kyi lam rnams ni gsum dang bcur dbye ba'o / /
lus kyi las srog gcod pa dang /
ma byin par len pa dang /
'dod pas log par g.yem pa gsum dang /
ngag gi las brdzun du smra ba dang /
phra ma dang tshig rtsub mo dang /
ngag kyal ba bzhi dang /
yid kyi las brnab sems dang /
gnod sems dang /
log par lta ba gsum las so / /
! de dag gi rang bzhin bshad pa'i dbang du byas nas las kyi lam gyi dngos gzhi rnams kyi mtshan nyid spyir bstan pa /
sems can sems can min gtogs bzhi dag dang / /
'du shes kun slong nyon mongs bsam pa gsum / /
sbyor dang mthar thug rnams kyis mi dge ba'i / /
las lam bcu po'i mtshan nyid so sor bzhag /
las kyi lam bcu po de'i so so'i mtshan nyid kyi rnam par dbye ba ni re re la'ang rnam pa bzhi bzhir rnam par bzhag ste /
gzhi dang bsam pa dang /
sbyor ba dang mthar thug pa'o / /
gzhi ni sems can du bgrang ba'am sems can ma yin par bgrang ba'i dngos po so sor nges pa dag las las kyi lam bcu po so so ci rigs par 'byung ba'o / /
bsam pa ni gsum ste 'du shes dang kun slong dang nyon mongs pa'i bsam pa ci rigs pa'o / /
'du shes ni bzhi rnam par 'byed pa'i bsam pa ste /
de la der 'du shes pa dang /
de ma yin pa la der dang /
de la de ma yin par dang /
de ma yin pa la de ma yin par 'du shes pa bzhi'o / /
kun slong ni las byed 'dod kyi bsam pa ste /
'du shes phyin ci log pa'i ma log pa'ang rung las de dang de bya bar 'dod pa'o / /
nyon mongs pa ni rjes su chags pa la sogs pa'i bsam pa ste /
'dod chags la sogs pa re re'am gnyis sam gsum car gyis byed pa'o / /
chags pa dang sdang ba ni cig car mtshungs par mi ldan pas na /
rim gyis las de la 'jug byed du dgongs pa'o / /
sbyor ba ni gzhi de la bsam pa des rang ngam gzhan nam gnyis ka ci rigs pa'i lus dang ngag dang yid kyi rtsom ba las de dag la sbyor zhing byed la bsgrub cing rtsol ba'o / /
mthar thug ni sbyor ba des de nyid kyi tshe'am gzhan gyi tshe'ang rung ste las kyi lam de dag yongs su rdzogs shing zin par byas pa'o / /
! so sor bshad pa las srog gcod pa la sbyar ba brjod pa /
srog ldan gzhan la de ltar 'du shes shing / /
gsod par 'dod pa nyon mongs can gyi blos / /
rang ngam gzhan gyi gsod sbyor gang rung las / /
shi bas srog gcod las lam rdzogs pa yin / /
srog gcod pa'i gzhi ni srog chags su gyur pa gzhan no / /
'du shes ni de la de nyid du shes pas phyin ci ma log pa'o / /
kun slong ni de gsod par 'dod pa'i sems mngon par 'du byed pa'o / /
nyon mongs pa ni chags pa dang sdang ba dang rmongs pa ci rigs pa'i zil gyis non pa'o / /
sbyor ba ni rang dang gzhan gyis gsod pa'i rtsom pa lus ngag gang rung gis bsgrub pa mtshon 'debs pa la sogs pa'o / /
mthar thug pa ni sbyor ba des de nyid kyi tshe'am phyis kyang rung shi bar gyur pa'o / /
!lhag ma dgu'i yang de las bsgre ba ni / /
gzhan gyis bzung dngos bdag gir thob byas dang / /
bgrod min gnas su reg bde myong ba dang / /
mthong sogs gzhan du bsgyur smras go byas dang / /
mthun dang mi mthun 'byed tshig rig byed dang / /
mnar sems gzhir gyur rtsub tshig gis spyod dang / /
don med ma 'brel byung rgyal brjod pa dang / /
gzhan gyi rdzas la bdag byar nges bsams dang / /
mnar sems gzhi sogs gnod byar nges bsams dang / /
yod med don la skur bar nges bsams pa / /
rnams kyang de las mtshan nyid ji bzhin sbyar / /
snga ma ltar rgyas par sbyar te 'du shes dang nyon mongs pa ni thams cad la gzhi der shes pa dang nyon mongs pa ci rigs pa dag tu zad do / /
ma byin par len pa ni gzhan gyis bzung ba'i dngos po la 'phrog par 'dod pas rku 'phrog gi sbyor ba gang rung gis bdag gis thob par nges pa'i gnas gzhan du spos pa'o / /
'dod pas log par g.yem pa ni 'jug par bya ba ma yin pa'i bud med dam 'jug par bya ba yin yang yan lag ma yin pa dang gnas ma yin pa dang dus ma yin pa dang /
tshod ma yin pa dang mi rigs par byed pa dang /
skyes pa thams cad dang /
ma ning la /
bgrod par 'dod par gnyis sprad pa myong bar byas pa'o / /
brdzun du smra ba ni mthong ba dang thos pa dang bye brag phyed pa dang rnam par shes pa bzhi dang ldog pa bzhi la /
'du shes bsgyur te smra bar 'dod pas sgyu'i dbang po'i sbyor ba las pha rol gyis go ba'o / /
phra ma ni sems can mthun pa dang mi mthun pa dag la dbye ba dang mi 'dum par 'dod pas 'byed pa'i tshig smras pa dbye bar bya ba dag gis go ba'o / /
tshig rtsub ni kun nas mnar sems kyi gzhir gyur ba la sogs pa'i sems can la rtsub po smra bar 'dod pas brjod pa des go ba'o / /
ngag kyal ni don med pa dang ldan pa smra bar 'dod pas ma 'brel ba'i byung rgyal smras pa'o / /
brnab sems ni gzhan gyi nor ram yo byad la /
bdag gir bya bar 'dod de /
bdag gir bya ba'i bsam pa'i rtsom pas bdag gir bya bas nges par byas pa'o / /
gnod sems ni tshig rtsub kyi gzhi lta bu la bsnun pa la sogs par 'dod pas de'i yid kyi rtsom pas bsnun pa la sogs par nges par byas pa'o / /
log par lta ba'i gzhi ni yod pa'i don to / /
'du shes ni de bden par shes pa'o / /
kun slong ni skur bar 'dod pa'o / /
nyon mongs pa ni ci rigs pa'o / /
sbyor ba ni skur pa'i yid kyi rtsom pa'o / /
mthar thug ni skur pa gdab par nges par byas pa'o / /
yang yid kyi las gsum yongs su rdzogs pa ni mtshan nyid lnga lngas rnam par bzhag ste /
dang po ni /
rang gi longs spyod la lhag par chags pa dang /
de gsogs par 'dod pa'i brkam chags dang /
gzhan gyi nor bzang po la ro myang bas 'chums pa dang /
de bdag gir bya 'dod pas 'khu ba'i sems dang /
de la 'dzem pa med cing nyes par mi lta bas zil gyi non pa lnga tshogs pas so / /
gnyis pa ni gnod pa byed pa la de'i mtshan mar 'dzin pas zhe sdang ba dang /
gnod pa mi bzod pa dang /
yang dang yang tshul bzhin ma yin pa dran pas khon du 'dzin pa dang /
'di dag brdegs sam bsad na ci ma rung snyam pa 'khu ba'i sems dang /
snga ma ltar zil gyis non pas so / /
gsum pa ni shes bya ji lta ba mi shes pas rmongs pa'i sems dang /
sdig bya bar dga' bas drag shul gyi sems dang /
tshul bzhin ma yin pa'i chos la rtog pas log par zhugs pa'i sems dang sbyin pa dang mchod sbyin la sogs pa med par skur bas nyon mongs pa'i sems dang /
zil gyis non pa'i sems dang ldan pas so / /
de rnams ni sa'i rjes su 'brangs te bshad pa'o / /
yang dran pa nyer gzhag las /
srog gcod pa ni sems can gzhan la der shes te gsod par 'dod par srog dang bral ba'o / /
rgyu ldas ni byas kyang nyes pa med de /
lam du 'gro bas ma shes te srog chags phra mo dag bsad pa dang /
gso sems med pa gzhan la mtshon cha gzas pas phog pa dang /
sman pas phan par 'dod nas sman byin nas shi ba dang /
mas bu gdul bar brdegs pas shi ba dang /
me bus pa'i sar mi 'dod bzhin du lhung ba'o / /
ma byin par len pa ni gzhan gyis bzung ba la brku sems gyis brku bas bdag gir byed pa'o / /
rgyal bo'i chad pas nyen pa dang /
pha ma dang bla ma dang nad pa la sogs pa'i don du brku ba ni nyes pa chung ngo / /
'dod pas log par g.yem pa ni rang dang gzhan gyi chung ma la skye gnas ma yin par 'jug pa la sogs pa'o / /
brdzun du smra ba ni rang dang gzhan bslu zhing log pa'i bsam pas brdzun gyi tshig smras pa'o / /
brdzun du smra ba dag dang 'grogs par mi bya ste /
'di 'ang brdzun du smra ba'o zhes gzhan dag dogs par 'gyur bas so / /
las dri ma can la dga' ba dang 'grogs na dri ma can du brtsi bar 'gyur bas sdig pa'i grogs po dang mi 'grogs te / /
de ni 'khor bar 'ching bar byed pa dang ngan song gsum gyi gnas yin no / /
dge ba'i bshes gnyen dang 'grogs pa ni thar pa'i mchog yin no / /
phra ma ni mthun pa dbye bar 'dod pas 'byed pa'i tshig smra ba'o / /
tshig rtsu ba ni rang dang gzhan gdung bar byed pa'i bsam pa gang yang rung bas de brjod pa'o / /
ngag kyal ni snga phyi 'brel med smra bas ste /
myong bar ma nges shing nyes ba chung ba'o / /
de'ang gnyis te tshig snga phyi ma 'brel ba nyid dang /
sems g.yeng bas 'brel med smra ba ste /
thams cad kyis smad pa'i rgyu don med par smra ba'o / /
de rnams smras na 'gyod la 'chags shing sdom par byed /
gzhan yang zlog par byed /
spong ba'i lam la'ang 'jog pa ni 'bras bu chung la ldog pa ni che ba'o / /
brnab sems ni gzhan gyi nor mthong nas rtog cing 'dod la bdag gir bya bar sems pa'o / /
gnod sems ni gzhan gyi phun sum tshogs pa mthong nas yid rab tu sdang ba'o / /
log par lta ba'i phyin ci log tu mthong ba ste /
yod pa 'jig pa dang /
log par shes pa gnyis so / /
dang po ni /
sbyin pa med /
sbyin sreg med /
ces lta ba la sogs pa'o / /
gnyis pa ni bde ba dang sdug bsngal lhas byas kyi las kyis ma yin par lta ba'o zhes gsungs so / /
! rjes su mthun pa dang bcas pa'i dbang du byas nas /
lus ngag yid kyi gnas ngan len gtogs pa / /
bcu po nyid dang dbyug pas brdeg sogs dang / /
rkang lag rnam 'gyur nyes par smra sogs dang / /
phrag dog ser sna 'dod rtog la sogs pa'o / /
chos bcu pa las /
lus kyi gnas ngan len ces bya ba ni srog gcod pa dang /
ma byin par len pa dang /
'dod pas log par g.yem pa dang /
dbyig pa dang mtshon cha dang bong ba dang lag pas brdeg pa dang /
rkang pa rgod pa dang lag pa rgod pa dang /
dkyu ba dang mchong pa dang mgyogs par 'gro ba dang rkyal pa'o / /
ngag gi gnas ngan len ni brdzun dang phra ma dang tshig rtsub dang ngag kyal smra ba dang /
nyes par smra ba thams cad dang /
mdo sde zab mo spong ba dang /
mkhan po dang slob dpon dang bla ma'i gnas lta bu dang tshangs pa mtshungs par spyod pa rnams la mi snyan par brjod pa'o / /
yid kyi gnas ngan len ni brnab sems dang gnod sems dang log par lta ba dang /
phrag dog dang /
ser sna dang rnyed pa 'dod pa dang /
grags pa 'dod pa dang /
shes kyi khe 'dod pa dang /
rigs kyis rgyags pa dang /
gzugs dang lang tsho dang nad med pa gson pa dang mang du thos pa dang /
bsgoms pas rgyags pa dang /
'dod pa'i rnam par rtog pa dang /
gnod sems dang rnam par 'tshe ba dang /
nye du dang yul dang chos gos dang lhung bzed dang /
mal ca dang stan dang na ba'i gsos sman dang /
yo byad kyi rnam par rtog pa dang /
gnas la lhag par zhen pa dang /
bzhon pa dang mal cha dang /
bza' btung dang /
che ba'i bdag nyid dang / /
chung ma dang bu dang bu mo dang /
gshol dang zhing las dang bran pho mo dang /
las byed pa dang zho shas 'tsho ba dang /
mdza' bshes dang gros grogs dang /
nye du dang snag gi gnyen mtshams dang /
nor dang 'bru dang mdzod dang bang pa dang /
'tsho ba'i yo byad sna tshogs kyi bar la lhag par zhen pa dang /
de dag las gang yang rung ba chud zos pa na mya ngan dang smre sngags 'don pa dang /
sdug bsngal dang /
yid mi bde ba dang 'khrug pa 'byung zhing /
sred pa'i brlan gyis brlan te yid kyi las kyi 'khrul 'khor gyis 'phangs nas 'khor ba'i 'khor lor 'khyams shing nying mtshams sbyor ba'o zhes gsungs pa'o /
! /
lci yang gi khyad par srog gcod pa las bstan pa /
srog gcod chags sogs drag cing mngon zhen dang / /
mi bzad gdug pas rgyun tu sbyor byed dang / /
bsnyen gnas sbyin sogs 'dzem dang 'gyod med dang / /
sdig med chos 'phel sogs lta log pas 'jug /
pha ma bla ma la sogs gsod byed pa / /
rnam lngas lci zhing ldog rnams yang par gsungs / /
rgyu rnam pa lngas lci ba ste /
bsam pas ni 'dod chags la sogs pa drag pos byed pa dang /
thams cad du sems rangs shing dga' ba dang /
rang yang byed cing gzhan byed du 'dzud la /
rjes su yi rang zhing legs pa brjod pa dang /
yun ring du bsams shing bsags pa'i sems kyis byed pa'o / /
sbyor bas ni rtag tu gus par byed pa dang /
lan re re la'ang mang du gsod pa dang /
sdug bsngal drag po bskyed pas gsod pa dang /
zhan pa dang bkren pa dang snying rje rje skad du smre bzhin pa'ang gsod pa'o / /
gnyen po med pas ni dus bzang gi bsnyen gnas tsam mam nyin zhag gcig gi sdom pa tsam yang med pa dang /
dus dus su sbyin pa dang bsod nams dang phyag 'tshal ba dang 'dud pa la sogs pa mi byed pa dang /
dus dus su ngo tsha shes pa dang khrel yod pa dang 'gyod pa mi 'thob pa dang /
'jig rten gyi 'dod chags dang bral ba'am chos mngon par rtogs pa la mi rig par gsod pa'o / /
log par mngon par zhen pas ni dge sbyong dang bram ze /
mchod sbyin byed pa dag gi lta ba la brten pas chos 'dod nas gsod pa dang /
phyugs rnams ni skye dgu'i bdag pos longs spyod kyi rgyur sprul pas na bsad kyang nyes pa med par lta ba la sogs pa log par lta ba gang yang rung ba la brten te gsod pa'o / /
gzhis lci ba ni dud 'gro bong chen po'am mang po'am /
mi'am mir chags pa'am /
pha ma dang bu tsha dang phu nu dang mdza' bshes sam /
slob pa dang byang chub sems dpa' dang dgra bcom pa dang rang sangs rgyas gsod pa dang /
de bzhin gshegs pa la ngan sems kyis khrag 'byin pa la sogs pa'o / /
rgyu lnga po de las ldog pas ni yang bar blta'o / /
!gzhan la sbyar ba ni /
dkon mchog gsum gyi dkor sogs brku ba dang / /
pha ma sogs la log spyod bslu byed cing / /
'byed dang rtsub pos spyo dang co 'dri dang / /
'dod dang gnod sems thams cad med lta'ang lci / /
lhag ma dgu la ni gzhi la lci ba brjod pa ste /
gzhan ni srog gcod pa ltar ci rigs su lta ba'o / /
de la ma byin par len pa ni mang po dang bzang po brku ba dang /
yid brtan pa la 'khu zhing brku ba dang /
dman pa dang bkren pa la sogs pa dang /
rab tu byung ba la sogs pa dang /
grong du chud pa dang /
slob pa la sogs pa dang /
dge 'dun gyi las brku ba'o / /
mchod rten gyi las brku ba'o / /
'dod pa la log par g.yem pa ni gzhug par bya ba ma yin pa dang /
ma dang 'brel ba dang mdza' bo'i chung ma dang dge slob ma dang dge tshul ma la nyal ba dang /
yan lag ma yin pa kha dang /
dus ma yin pa sbrum ma zla ba tshang ba dang /
nad pa dang /
gnas ma yin pa mchod rten gyi nyen kor dang dge 'dun gyi kun dga' ra ba rnams su 'jug pa'o / /
brdzun du smra ba ni gzhan bslu zhing brid pa la don mang pos smra ba dang /
pha ma nas sangs rgyas kyi bar dang /
bzang po'am mdza' bo la smra ba dang /
srog gcod pa la sogs pa snga ma gsum lci ba bskyed pa smra ba'o / /
phra ma ni dge 'dun 'byed na thams cad las lci ba'o / /
pha ma dang bu dang bu mo 'am bla ma'am yun ring po nas mdza' ba 'byed pa dang /
snga ma gsum po lci ba dag bskyed pa'i phra ma'o / /
tshig rtsub kyang pha ma dang bla ma la sogs pa la dang /
brdzun gyis dang /
mngon sum du brgyad bkag dang /
gshe ba dang spyo pas smra ba'o / /
ngag kyal ni brdzun la sogs pa gsum po lci ba'i sgo nas smra ba dang /
'thab pa dang rtsod pa dang 'gyed pa la brten pa dang /
chags pa'i sems kyis phyi rol ba'i bstan bcos klog pa la sogs pa dang /
pha ma la sogs pa la co 'dri ba'o / /
brnab sems ni dge 'dun dang mchod rten gyi dkor la 'dod pa dang /
yon tan gyis rlom pas rgyal po la sogs pa dang /
tshangs pa mtshungs par spyod pa mkhas pa rnams las shes kyi khe dang bkur sti 'dod pa'o / /
gnod sems ni pha ma dang nye du dang bla ma la dang /
nyes pa med pa dang bkren pa dang sdug bsngal ba dang snying rje ba dag dang /
nyes pa med pa dag snying thag pa nas bshags pa byed pa la mnar sems bskyed pa'o / /
log par lta ba ni gzhi thams cad la skur pa 'debs par zhugs pa ste de ni log lta gzhan pas kyang lci bas so / /
'jig rten na dgra bcom pa dang yang dag par song ba dang yang dag par zhugs pa dag med ces lta ba yang ngo / /
ngo bo nyid kyis lci ba dang yang ba yang yod de dang po bdun po ni snga ma snga ma lci zhing phyi ma phyi ma dag yang ba'o / /
tha ma gsum po ni phyi ma phyi ma lci bar blta'o / /
! nyes dmigs kyi khyad par ni bdun la sogs te /
mi dge'i las kyis rang dang gzhan dag dang /
gnyi ga rnam 'joms 'di dang phyi ma dang /
gnyis ka kha na ma tho 'phel 'gyur zhing / /
des bskyed sdug bsngal yid mi bde sogs thob / /
las kyi lam re res kyang nyes dmigs bdun te /
bdag la gnod pa dang /
gzhan la gnod pa dang /
gnyis ka la gnod pa dang /
tshe 'di'i dang /
phyi ma'i dang /
gnyis ka'i kha na ma tho bskyed pa dang /
de las skyes pa'i sems kyis sdug bsngal ba dang /
yid mi bde ba myong bar 'gyur ba'o / /
dang po ni /
gzhan gyi srog la sogs pa la gnod pa byed pa na de ma grub par yang rang la yang gsod pa la sogs pa 'byung bas so / /
gnyis pa ni grub pas pha rol gyi srog bcad pa la sogs pas so / /
gsum pa ni bdag gi tshul khrims la sogs pa nyams par byed cing des gzhan dag la'ang gnod pa sna tshogs bskyed pas so / /
bzhi pa ni de ltar sdig pa'i las byas pa na bdag gis smad pas nyams pa dang bcas par gnas pa dang /
gzhan gyis smad pas rnyed pa la sogs pas dman pa dang /
lha rnams kyis smad pas bsrung ba la sogs pa nyams pa dang /
ston pas kyang smod pa dang /
tshangs pa mtshungs par spyod pa gzhan gyis kyang chos nyid kyis smod pa dang /
phyogs dang phyogs mtshams su'ang mi snyan pa'i sgra grag par 'gyur ba'o / /
lnga pa ni / /
de las tshe phyi mar mi khom pa rnams su skye bar 'gyur ba'o / /
drug pa ni 'di dang phyi ma dag gis thob pa dang ma thob pa'i bde legs las nyams par 'gyur ba'o / /
bdun pa ni de ltar gzhan la gnod pa'i las dag grub na ni shar gnyer ba la sogs pa'i rgyus /
sdug bsngal dang yid mi bde ba thob la /
ma grub na'ang 'dod pas phongs pa'i gzhi las sdug bsngal zhing /
yid mi bde ba myong bar 'gyur ba'o / /
nyes dmigs de lta bu 'byung ba na yang mi dge ba 'di dag sgo rnam pa brgyad kyis sems can la log par zhugs pa'i rgyu mtshan las yin te /
srog dang longs spyod dang chung ma la gnod pa gsum dang /
rgyu'i dbang pos gnod pa dang /
grogs po'i tshul gyis gnod pa dang /
mtshang 'bru ba'i gnod pa dang /
bag med pa bskyed pa yis dang /
'jigs pa bskyed pa'i gnod pas so / /
sogs pas bsdus pa ni mdo las /
'chal ba'i tshul khrims kyi nyes dmigs bcu rgyas par gsungs pa dang /
dga' byed kyi mdor dge bsnyen gyi bslab pa'i gzhi'i dbang du byas te /
dang po bzhis nyes dmigs bcu bcu dang /
lnga pa myos byed 'thung ba la nyes dmigs sum cu rtsa lnga gsungs pa la sogs pa mtha' yas so / /
yang dran pa nye bar bzhag pa las /
brdzun du smra bas ni mchog tu don ma yin pa byed pa /
chos kyi stegs thams cad las brgal ba /
don ma yin pa thams cad kyi sgo /
dge ba'i lo thog ma lus pa'i ser ba /
ngan 'gro thams cad kyi sgo /
bya ba ma yin pa thams cad kyi gzhi /
sems can thams cad kyi yid mi ches pa'i sa /
'phags pa'i skye bo thams cad kyis mi gtsang ba ltar smad pa /
dug ltar bor ba /
'jig rten dang 'jig rten las 'das pa'i lam gyi mun nag /
su'ang 'dod pa med pa /
gcig tu dmyal ba mngon sum du gyur cing mtshungs pa med pa'i mun nag /
don med pa mang po 'byung ba ste /
'dis rang dang gzhan bslu bar byed pa ni dge ba'i rtsa ba thams cad ma rungs par byed pa mun pa chen por gyur pa /
skye bo chen po dag yid mi ches pa /
skye bo mkhas pa thams cad dang lo stong du mi mthun pa /
nyan thos la sogs pa 'phags pa thams cad kyis smad pa / /
'jig rten dang 'jig rten las 'das pa'i lam gyi skyon du bgrang ba /
dge ba'i rtsa ba'i stegs thams cad la sta rer gyur pa /
rtag tu gnod pa'i g.yang sar 'gyur ba /
ro myags pa /
snying po med pa las dug ltar langs pa /
'khor ba'i 'gro ba ngan ba'i rgyur gyur pa /
nyal nyil du gyur pa /
kha dri nga ba /
rtag tu kha'i dra bar gyur pa /
mi 'dod pa mi sdug pa /
yid du mi 'ong ba dmyal ba'i 'jigs pa chen po'i pho nya /
'chi ba na sdangs par byed pa chen po /
gshin rje'i yul du phyin pa rnams kyi dgra chen po /
yi dwags dang dud 'gro'i g.yang sa /
nyes pa'i las kyi mtha' thams cad kyi rgyu /
dbul pa'i rgyu /
dmyal bar gnod pa chen po byed la /
dud 'gro gcig la gcig za ba'i rkyen du gyur pa /
thog ma med pa nas zhugs pa'i 'khor ba'i sa bon du gyur pa'o / /
yang tshig rtsub po ni rang dang gzhan la gcig tu gnod par byed pa /
khong khro ba'i rgyu mthun pa /
yid du mi 'ong ba /
nyan pa dang mi mthun pa dug gsum ga dang bcas pa /
byis pa thams cad dang lhan cig spyod pa rnam par smin pa mang ba /
bde 'gro 'jig par byed pa /
skye bo thams cad la mi dga' bar byed pa /
'jig rten pa thams cad sdang ba'i rgyur gyur pa /
mthun pa 'jig par byed pa /
yid mi ches pa'i gnas su gyur pa /
yid gcugs pa ma yin pa /
lce dug lta bu'i dag gis dri mar gyur pa /
tshangs pa mtshungs par spyod pa thams cad kyis smad pa'o / /
yang gnod sems ni sems can dmyal ba bskyed par byed pa /
dge ba'i lo rtog gi ser ba /
yang dag pa'i ye shes kyi mig gi mun gnag /
snying la gnas pa'i me /
tshul khrims thams cad sreg par byed pa /
mdog ngan pa'i rgyur gyur pa /
chos kyi stegs gcod par byed pa /
'jig rten 'di dang pha rol gyi dgra nang du zhugs pa /
sems gnas pa 'jig par byed pa /
byams pa dang mi mthun par gyur pa /
bden pa bzhi 'jig par byed pa /
sems can dmyal ba'i pho nya chen po ste /
skyes bu dam pa dag dang 'phags pa nyan thos dag dang thos pa don du gnyer ba dag gis bsten par bya ba ma yin pa'o / /
yang log par lta ba ni thog ma med pa nas rjes su zhugs pa /
ngan song gsum gyi rgyu thams cad bskyed pa /
mun pa mun nag chen po yang dag pa'i lam gyi 'gal zlar gyur pa /
mtshon dang me dang dug dang g.yang sa lta bu /
skye bo thams cad 'jig par byed pa /
lta ba ngan pa phyin ci log tu lta ba'o zhes gsungs pa'o / /
! mi dge ba de rnams kyi 'bras bu'i dbang du byas nas /
gnas skabs kyi dbye ba ni /
'di rnams che 'bring chung ngur bshad pa yi / /
dmyal ba yi dwags dud 'gror skye ba ste / /
gtso cher chags sdang rmongs pa che 'bring dang / /
chung ngus che ba'i las lam rnams las so / /
mi dge ba bcu chen po spyod pa rnams kyis ni sems can dmyal ba rnams su skye'o / /
'bring gis ni yi dwags rnams su skye'o / /
chung ngus ni dud 'gror skye'o / /
chen po'i gnas skabs rnams ni chags pa la sogs pa chen po'i gzhi can no / /
'bring dang chung du'ang de bzhin du sbyar ro / /
! ngo bo nyid kyi dbye ba la so so'i 'bras bu'i dbang du byas nas rnam par smin pa'i 'bras bu smras pa /
'di dag bsten cing lan mang byas pa yis / /
rnam smin ngan song sdug bsngal mtha' dag nyid / /
bcu car gyi so sor bsten cing bsgoms la lan mang du byas pas sems can dmyal ba dang yi dwags dang dud 'gro rnams kyi nang du sdug bsngal mi bzad pa mtha' yas pa rnam par smin par 'gyur ba'o / /
! rgyu mthun gyi 'bras bu ni /
de nas thar kyang mtho ris dag tu ni / /
rgyu mthun tshe thung dbul dang chung ma lhod /
skur mang mdza' bral mi snyan tshig mi mnyan / /
'dod chags zhe sdang gti mug lhag spyod 'gyur /
gal te ngan song dag nas thar te mi rnams su skyes na'ang srog gcod pa la sogs pas rim pa bzhin tshe thung ba dang /
longs spyod kyis phongs pa dang /
chung ma ma bsdams pa dang /
skur ba mang ba dang /
mdza' bo dang dbye ba dang /
yid du mi 'ong ba'i sgra thos pa dang /
tshig mi snyan pa dang /
'dod chags che ba dang /
zhe sdang che ba dang /
gti mug che bar 'gyur ba'o / /
byang chub sems dpa' sde snod las ni srog gcod pas tshe thung ba dang /
ma byin bar len pas dbul po dang /
'dod pas log par g.yem pas chung ma 'gran zla dang bcas pa dang /
brdzun du smra bas skur pa mang ba dang /
phra mas g.yog 'khor gzhan gyis 'byed pa dang /
tshig rtsub kyis rtag tu yid du mi 'ong ba thos pa dang /
ngag kyal bas shin tu gdon mi za ba ba'i spobs par mi 'gyur ba dang /
brnab sems kyis longs spyod rab tu nyams par 'gyur ba dang /
gnod sems kyis dmyal bar ltung ba dang /
log par lta ba 'phags pa'i lam mi rnyed par gsungs so / /
dran pa nyer gzhag las kyang /
srog gcod pa la sogs pas rim pa bzhin du mir skyes kyang tshe thung ba dang /
gzhan gyis gsod pa dang /
dbul ba dang nor yod kyang rgyal po la sogs pa lngas chud gzon pa dang /
chung ma mi gus pa dang mtshan gnyis 'byung ba dang thams cad kyis brnyas pa dang /
tshig gzung bar 'os pa ma yin zhing kha dri nga la so dang kha dang mdog mi sdug pa dang /
thams cad kyis log par sbyor ba dang /
rtag tu 'jigs shing las brtsams pa mi 'grub pa la don med pa thams cad spyod pa dang /
mdza' ba mi brtan zhing lkug pa dang 'on pa dang /
kha dri nga bar 'gyur la su'ang yid mi ches /
mdog mi sdug gnas gcig la mi dga' ba dang /
sus kyang dbugs 'byin pa med cing thams cad kyis rtag tu gtse la su las kyang dga' ba'i tshig mi thob /
rtag tu 'jigs shing dge ba'i bshes gnyen dang mi 'grogs par sdig pa'i grogs po bsten pa dang /
thams cad mi dga' zhing ya nga bar 'gyur la gang du'ang smyon thabs mkhan lta bur 'gyur ba dang /
rtag tu dbul zhing nor rgyal po la sogs bas 'phrog pa dang /
ri brag kla klo 'khrug pa mang bar skye zhing g.yang du ltung la nam yang sems mi bde ba dang gnod pa mang ba dang /
log par lta ba la de dgu car gyi skyon rnams stong 'gyur du 'byung bar gsungs so / /
bden smra'i le'u las kyang /
de dag gis rim pa bzhin du tshe thung zhing nad mang ba dang /
dbul ba dang nor thun mong bar 'gyur ba dang /
'khor mi srun zhing chung ma 'gran zla dang bcas pa dang /
skur pa mang zhing gzhan gyis bslu ba dang /
'khor nyung ba dang 'khor mi bzlum pa dang /
tshig ngan pa nyi tshe thos shing 'thab mo'i tshig tu 'gyur ba dang /
tshig mi btsun zhing spobs pa ma nges pa dang /
'dod chen che ba dang chog mi shes pa dang /
mi phan pa tshol ba dang gzhan la gnod pa byed pa dang /
lta ba ngan pa dang ldan pa dang g.yo sgyu can du 'gyur par gsungs so / /
sa bcu pa las kyang /
de dang don 'dra bar gsungs so /
! /
dbang gi 'bras bu ni /
dbang gi 'bras bu phyi yi dngos po rnams / /
mthu chung mi smin 'drul zhing gzhan du 'gyur / /
shin te ma dang ro ngan mi brtan dang / /
'bras bu chung dang gnod dang med 'gyur ba'o / /
yang rim pa bzhin du phyi rol gyi dngos po rnams kyi 'bras bu mthu chung ba dang /
'bras bu mi smin pa dang /
'bras bu 'drul pa dang /
'bras bu gzhan du 'gyur ba dang /
'bras bu shin te mar 'gyur ba dang /
'bras bu mi zhim pa dang /
'bras bu rtag tu ma yin pa dang /
'bras bu chung ba dang /
'bras bu gnod par 'gyur ba dang /
'bras bu med par 'gyur ba'o / /
rgyas par ni /
srog bcad pa las phyi snod kyi 'jig rten gyi bza' btung dang sman dang 'bras bu la sogs pa mthu chung ba dang /
nus pa dang stobs chung ba dang /
nad bskyed pas sems can phal cher tshe ma zad par yang 'chi bar 'gyur ba'o / /
ma byin par len pa'i ni 'bras bu nyung ba dang /
mi grung ba dang /
'drul ba dang long ba dang /
than pa ches pa dang /
char ches pa dang /
'bras bu bskams pa dang med par 'gyur ro / /
'dod pa la log par g.yem pa'i ni bshang gci dang 'dam rdzab dang /
ljan ljin dang mi gtsang ba dang /
dri nga ba mang ba dang dog pa dang nyam nga ba dang nyams mi dga' ba'o / /
brdzun du smra ba'i ni zhing las dang gru spyod pa'i las kyi mtha' rgyas par mi 'gyur ba dang /
mthun par mi 'gyur zhing phal cher bslu ba dang /
'jigs pa dang 'jigs su rung ba'i rgyu rnam pa mang po dang ldan pa'o / /
phra ma'i ni sa phyogs 'bar 'bur dang lcang lcong dang /
mtho dman dang bgrod dka' ba dang /
'jigs pa dang /
'jigs su rung ba'i rgyu mang po dang ldan pa'o / /
ngag rtsub po'i ni sa phyogs sdong dum dang tsher ma dang rdo dang gseg ma dang gyo mo mang ba dang /
rtsub pa dang mdangs mi snum pa dang /
'bab chu dang mtsho dang lteng ka med pa dang /
bskams pa dang tsha rgo dang dgon dung dang tha chad dang /
sdig pa can gyi sa gzhi dang 'jigs pa'i rgyu mang po dang ldan pa'o / /
tshig kyal pa'i 'bras bu ni ljon shing la 'bras bu mi chags pa dang /
dus ma yin par 'bras bu chags pa dang /
dus su mi chags pa dang /
ma smin pa smin par snang ba dang /
rtsa ba mi brtan pa dang /
ring du mi gnas pa dang /
kun dga' ra ba'am /
nags tshal lam rdzing bu nyams dga' ba mi mang ba dang /
'jigs pa'i rgyu mang po dang ldan pa'o / /
brnab sems kyis ni phud sum tshogs pa thams cad lo re re dang dus tshigs dang zla ba dang zhag re rer yang nyams shing dbril 'phel ba ni ma yin pa'o / /
gnod sems kyis ni yams dang gnod pa dang /
nad 'go ba dang 'khrug pa dang /
pha rol gyi dmag tshogs las 'khrug long mang ba dang /
seng+ge dang stag la sogs pa dang sbrul gdug pa dang /
sdig pa dang srin gyi me mang ba dang /
gnod sbyin gdug pa dang chom rkun la sogs pa mang ba'o / /
log lta'i ni snod kyi 'jig rten na 'byung khungs mchog dang gtso bo dag nub par 'gyur ba dang /
dngos po mi gtsang ba dang sdug bsngal ba dag mchog tu gtsang ba dang /
bde bar snang ba dang gnas dang skyob pa dang /
skyabs med par 'gyur ba'o / /
! mthong ba'i chos la myong ba'i khyad par brjod pa /
lta dang mi lta gnod dang brtse ba dang / /
mnar sems dang ba byas pa mi gzo dang / /
byas gzo'i bsam dang pha ma dgra bcom dang / /
sangs rgyas dge 'dun byams dang 'gog pa dang / /
rgyun zhugs la sogs gzhi yi dbang gis dang / /
sangs rgyas byang chub sems dpa' brtser ldan dang / /
'khor lo bsgyur sogs gzhin gyi dbang gis kyang / /
mthong chos nyid la 'bras bu smin par gsungs / /
'dir ni bstan sla bas na zhar la dge ba dang gnyis ka'i bshad pa'o / /
tshe 'di nyid la'ang 'bras bu myong bar 'gyur ba'i rgyu ni gnyis te / /
bsam pa'i dbang dang gzhi'i dbang gis so / /
dang po ni /
brgyad kyis te lus dang longs spyod dang srid pa la lta ba shas che ba'i bsam pas ni mi dge ba tshe 'dir myong bar 'gyur ba'o / /
de dag la mi lta ba shas che ba'i bsam pas ni dge ba'o / /
de bzhin du sems can la gnod sems shas che ba dang /
snying rje zhing phan sems shas che ba dag dang /
yang dkon mchog dang bla ma la sogs pa la mnar sems shas che ba dang /
de dag la dang ba dang mos pa'i bsam pa shas che ba dag dang /
yang pha ma dang bla ma la sogs pa pan 'dogs pa la 'khu zhing byas pa mi gzo ba dang /
slar phan 'dogs pas byas pa gzo ba'i bsam pa shas che ba dag la'ang sbyar ro / /
gzhi las ni mi dge ba mtshams med pa lnga dang /
de dang nye ba lnga la sogs pa dang /
dge ba pha ma dad pa med pa dad pa la 'jog pa la sogs pa dang /
byams pa dang snying rje dang nyon mongs pa med pa dang /
'gog pa dang rgyun tu zhugs pa las langs pa rnams la bsnyen bkur byed pa dang /
sangs rgyas dang slob pa dang mi slob pa'i dge 'dun dag la bsnyen bkur byed pa la sogs pa'o / /
yang rnam pa gsum gyis mthong ba'i chos la myong bar rnam par bzhag ste /
zhing rgya che ba dang /
sems pa rgya che ba dang /
sems kyi rgyud rnam par dag pas so / /
dang po ni /
lnga ste sems can la mchog tu phan pa'i bsam pa can /
byams pa dang snying rje las langs pa dang /
sems can la mchog tu sems rjes su bsrung ba nyon mongs pa med pa'i ting nge 'dzin las langs pa dang /
rab tu zhi zhing mya ngan 'das pa 'dra ba 'phags pa'i gnas pa 'gog pa las langs pa dang /
mi bya ba'i sdom pa thob pa rgyun tu zhugs pa dang /
shin tu mthar thug pa dgra bcom pa dang rang sangs rgyas la sogs pa'i dge 'dun no / /
gnyis pa ni snying thag pa nas dad pa'i sems kyis bsnyen bkur byed pa'o / /
gsum pa ni tshe snga ma la sogs par gzhan dag de lta bu'i las byed pa la bar chad ma byas pas de'i sgrib pa med pa'o / /
de gsum tshogs pas ni tshe 'dir myong bar nges te /
skyes nas dang lan grangs gzhan la'ang myong bar 'gyur ro / /
dper na skud pa gcig la'ang me tog mang po brgyur rung ba bzhin no / /
yang gzhan gyi dbang 'bras kyis kyang tshe 'dir myong ba yod de /
sangs rgyas gang na bzhugs par yams la sogs pa med cing bde ba la reg par gnas pa dang /
byang chub sems dpa'i byams pa dang snying rje la gnas pa dag dang /
'khor los bsgyur ba dag gis kyang dbul po la sogs pa rnams bde ba la reg par byed pa'o / /
de dag las ldog pas ni mi dge ba mthong ba'i chos la myong bar 'gyur bar blta'o / /
mi dge ba tshogs pa'i 'bras bu ni ngan song gsum ci rigs par so so'i sdug bsngal mang po myong bar 'gyur ba'o / /
! de la dmyal ba'i dbang du byas nas dren pa nyer gzhag las gsungs pa bsdus bas ni dmyal ba chen po brgyad las yang sos kyi dbang du byas pa /
de la srog gcod che 'bring chung ngu dag /
gtsor byas mi bzad sdig pa'i las rnams kyis / /
dmyal ba yang sos 'khor ni ma rungs pa / /
bcu drug ldan par yun ring mnar bar 'gyur / /
'di la srog gcod pa nyid spyir gsungs kyang de gtsor byas pa ste gzhan yang med pa ni ma yin pas 'og ma dag la'ang gtso bo'i rgyus nye bar sbyar ro / /
'di'i 'khor bcu drug ni mi gtsang ba'i 'dam rdzab dang /
lcags kyi 'khor ba dang /
snod du btso ba dang /
gnod pa ma zhi ba dang /
mun pa dang /
kun tu mi dga' ba dang /
tshor ba bdo ba dang /
nad thams cad pa dang /
mtshon 'bab pa dang /
gnod pa drag pa dang /
ne'u le nag po lta bu dang /
gzhan du 'gyur ba dang /
sdug bsngal gyi gnod pa dang /
padma'i phreng ba dang /
mtshe'u gnod pa bdo ba zhes bya ba'o / /
'di rnams su bya'am ri d+w+gas dag rgya dang rdos kyis gsod pa la sogs pa sdig pa'i las ji lta bus sdug bsngal dang gnod pa'i khyad par ji lta bu myong bar 'gyur ba ni rgyas par mdo nyid las blta bar bya ste /
gzhung ha cang lci ba'i 'jigs pas 'dir mi bri'o / /
'og ma dag tu'ang de bzhin no / /
'di lta bu la mang du so sor rtog par byed pa ni mchog tu dpa' ba bdud kyi sde chen po 'joms pa /
'khor ba'i rgya mtsho las sgrol ba /
tshul khrims kyi chus 'dod pa'i me gsod pa /
byams pa'i chu'i bum pas zhe sdang gi me gsod pa /
rten cing 'brel par 'byung ba'i sgron mes gti mug gi rab rib sel bar byed do / /
thig nag ni /
srog gcod chom rkun byed bcas las ngan gyi / /
tshogs kyi thig nag rab 'jigs mi bzad pa /
gnas tshogs bcu drug ldan par gshags gtub sogs / /
sdug bsngal bye bas kun tu gdung bar 'gyur / /
mdo las /
yang sos kyi zhabs dang 'di'i mgo las mang du chad par snang bas /
'khor tshor ba rtag tu 'dus dang /
rab tu mi bzad pa dang /
bya rgod kyis 'jigs pa gsum las mi 'byung ste /
'dir srog gcod pa dang / /
ma byin par len pa gnyis gtsor byas pa'i sdig pa'i tshogs kyis so /
! /
bsdus 'joms kyi ni /
de dag 'dod pa log par spyod bcas pa'i / /
sdig pa'i phung po 'jigs rung nyer spyad pas / /
bsdus 'joms ri bo ches 'joms 'jigs rung ba / /
bcu drug 'khor ldan sdug bsngal lhag pas 'joms / /
'dir ni snga ma gnyis 'dod pas log par spyod pa dang bcas pa'i sdig pa'i phung po rnams kyis te / /
'khor bcu drug ni tshor ba tshad med pa /
'bras bu a la bud ltar gcod pa dang /
nad dang gnad gcod pa dang /
bsdus pa dang /
'jigs par lta ba dang /
nyam nga ba mang ba dang /
gnod pa mi bzad pa dang /
a tsha zer dang /
kyi hud zer dang /
rgyob shig pa dang /
mchi ma'i rgyun me lta bu mi 'chad pa dang /
dbang po thams cad 'gags pa dang /
tsho ra ba mtha' med dang /
padma ltar gas pa dang /
padma ltar cher gas pa dang me 'thab dang /
lcags kyi me'i ra ba mtho ba zhes bya ba'o / /
! ngu 'bod kyi ni /
de rnams ma rungs myos byed 'thung dang bcas / /
mi rigs las mang dga' bzhin nyer spyad pas / /
ngu 'bod ces bya nags mi rab 'byar can / /
sgra chen la sogs bcu drug tshogs chen ltung / /
snga ma dag 'bru'i chang dang bcos pa'i chang myos bar 'gyur ba bag med pa'i gnas 'thung ba dang bcas pas so / /
'khor bcu drug ni sgra chen po dang /
thams cad sgra 'byin dang /
skra me 'bar ba dang /
me'i phye ma'i srin bu dang /
lcags me 'bar ba'i gtun shing dang /
rdo me 'bar ba char du 'bab pa dang /
gsod pa med pa dang /
lcags tshal dgon pa dang /
rab rib kun bsags dang /
gshin rje'i mtshams kyi dgon pa dang /
shal ma ri'i tshal chen po dang /
chu shing bsregs pa'i dud pa'i tshal dang /
me mdag dud pa'i tshal dang /
glog gi na bun tshal dang /
kun tu rtog byed ces bya'o / /
! zhar la chang las ldog par gdams pa /
chang gis kun tu g.yengs pa'i yid / /
bya dang mi bya mi shes pa / /
mi de phyugs dang 'dra ba yin / /
de lta bas na chang spongs shig /
chang gis g.yengs ba'i mi dag ni / /
gson yang shi ba dag dang mtshungs / /
gang zhig rtag tu gson 'dod pas / /
rtag par chang ni rnam par spongs / /
chang ni nyes pa kun gyi gzhi / /
rtag par don kun med par byed / /
ngan song kun gyi them skas te / /
mun gnag gnas ni chen po yin / /
chang gis sems can dmyal bar 'gro /
de bzhin yi dwags 'jig rten dang / /
chang gi skyon gyis bslus pa ni / /
mi dag dud 'gro rnams su 'gro / /
dug gi nang na dug ni chang / /
de bzhin dmyal ba'i nang na dmyal / /
nad kyi nang na nad mchog ni / /
chang zhes mkhas pa rnams kyis bshad / /
blo dang dbang po nyams byed cing / /
rin chen chos ni zad byed pa / /
tshangs par spyod pa 'jig byed pa'i / /
mi bzad chang ni skye gnas gcig /
rgyal po dang ni bstan bcos mkhan / /
chang gis yang bar byed 'gyur na / /
tha mal mi dag chang 'thung pa / /
bslus par 'gyur ba ci zhig smos / /
mi dag chang la brten pa ni / /
chos rnams kun gyi sta re yin / /
ngo tsha med par byed pa'i mchog /
yang pa dag tu nye bar bstan / /
chang gis phrogs par gyur pa'i sems / /
bya ba dang ni mi bya ba / /
mi shes rnam par mi shes shing / /
thams cad mi yis mi shes so / /
gang zhig chang la brten byed pa'i / /
skye be res 'ga' dga' byed cing / /
res 'ga' yongs su gdung byed la / /
res 'ga' sdig pa byed pa yin / /
blo ni shin tu rmongs byed cing / /
'jig rten gnyis ni rnam 'jig byed / /
thar pa'i chos la me lta bur / /
sreg byed kho na chang yin no / /
mi gang dag ni chang spong ba / /
chos kyi ngang tshul mnyam par bzhag /
gang na 'chi ba med pa yi / /
gnas mchog dag tu de 'gro'o / /
chang 'thung ba yis bslus pa dag /
de ni byed pa dman pa yin / /
mi bzad sems can dmyal bar ltung / /
don med ci zhig yongs su gdung / /
'thung ba'i tshe na chang zhim ste / /
rnam smin tshe na mchog tu tsha / /
kim pa ka nang kim pa ka /
chang zhes mkhas pa rnams kyis bshad / /
bdag la 'di yis mi gnod ces / /
blo ldan chang la yid ma rton / /
myong na bsil yang rnam smin tsha / /
chang gis dmyal bar 'gro bar byed ces so / /
! ! ngu 'bod chen po ni /
las lam de dag rang gzhan bslu byed pa'i / /
brdzun smrar bcas pa ngu 'bod chen por te / /
sgra 'byin shin tu sgra 'byin la sogs pa / /
'jigs rung 'khor ni bcu drug ldan par bsrig /
'dir ni brdzun du smra ba la sogs pa ngag gi las rnam pa bzhi dang bcas pa rnams kyis te /
'khor bcu drug ni sgra 'byin shin tu sgra 'byi na dang /
tshor ba dpag med dang /
tshor ba tsha rtsub bzod dka' dang /
gnod pa dpe med dang /
thams cad mun pa dang /
'jig rten gyi bar gyi du ba dang /
phye ma leb ltar rab ltung dang /
shi ma thag 'tsho ba dang /
gzhan du 'gyur ba dang /
bsam pa dga' med dang /
phan tshun snod 'jug dang /
nags mes mched pa'i rgyud lta bu dang /
tshor ba ring ba dang /
tshor ba mtha' yas dang /
khwa mchu rdo rje lta bu dang /
khrag dang /
rkang za dang /
me lce bcu gcig ces bya'o / /
! tsha ba ni /
log par lta sogs bcas pa'i las rnams kyis / /
tsha ba zhes bya rab 'bar lcags kyis ni / /
lhag sgrar bcas pa chem chem rab brdung ba / /
ba spu slong ba'i 'khor ldan dag tu bsreg /
'dir ni log par lta ba dang bcas pa thams cad kyis te /
'khor bcu drug ni rab bsreg chen po dang /
padma dkar po lta bu dang /
sbrul 'khyil ba lta bu dang /
zangs zhu bar nya 'khyug pa lta bu dang /
lcags kyi bum pa dang /
chu bo dmar 'bab dang /
rkang dang rus pa srin bu mang ba dang /
skye bo kun bsreg dang /
sar 'bying mtha' yas dang /
padma chen po lta bu dang /
mtha' drag dang /
rus pa rdo rje lta bu dang /
lcags nag po'i skud pas 'dral zhing gcod pa dang /
srin bu na tra dang /
'khor lo dang /
me 'jigs 'jigs ltar skyes pa dang /
nags tshal me man ltar 'khrigs pa dang /
bung ba rdo rje lta bus gnod pa'i go cha'o / /
! rab tu tsha ba ni /
sdig las de rnams lhag tu'ang dge slong ma / /
sun 'byin la sogs mang pos rab 'tshe ba / /
bum chen 'tshed pa phyogs kun rab bsreg sogs / /
bcu drug 'khor ldan mi bzang g.yang sar ltung / /
'dir ni de rnams dang khyad par du'ang dge slong ma sun 'byin pa la sogs pa sdig pa'i las mang po rnams kyis te /
'khor bcu drug ni phyogs kun bsreg dang /
lus chen sgra chen 'jigs 'jigs lta bu dang /
me spyi tshugs lta bu dang /
'dab ma bye ma lta bu'i char rtag tu 'bab pa dang /
nang na me mdag yod pa dang /
a la la zer dang /
shar gyur pa thams cad sdug bsngal dang /
chu be rab med rab tsha dang /
rtag tu mun nag dang /
gnod pa'i rgyud dang /
srad bu'i rgyud bab pas dkrugs dang /
skra shad 'dzings shing khwa yod pa dang /
snying rje rje skad sgra 'byin dang /
snying rje chen po dang /
snying rje med pa'i sa dang /
shing bskams bsdus pa lta bu'o / /
mnar med pa ni /
mtshams med la sogs ches lci'i sdig spyad rnams / /
mda'i shugs kyis kyang 'gran med rab myur bar / /
mnar med me chen bud shing nyid 'gyur te / /
bya rog khwa sogs ches 'jigs 'khor dang ldan / /
'dir ni lhag tu'ang mtshams med pa dang dam pa'i chos spong pa dang /
bla ma la 'khu ba dang dkon mchog gsum la gnod pa byed pa la sogs pa mi bzad pa'i sdig pa'i las kyi tshogs kyis te /
'khor bcu drug ni bya rog khwa dang /
sa kun gyi 'og dang /
tshor ba mtha' med ring ba dang /
wa ltar sgra 'byin dang /
lcags dang lce spyang za dang /
bya rog lto dang /
lus zhu dang /
sgra 'jigs ston dang /
me tog kha ma bye lta bu dang /
ri brtsegs 'bab dang /
chu sgra dang /
'gram mngar dang /
sdug bsngal kun dkris dang /
dri 'dod dang /
lcags snam dang /
'gro ba mes 'jigs zhes bya ba'o / /
mtshams med pa'i khyad par yang thos pa ngan pas bslus te /
g.yang dang chu dang me dang zas bcad pa la sogs pas ma bsad na mtho ris 'dod pa gsod pa la sogs par gsungs so / /
! mngon pa gzhan las byung ba las sems can dmyal ba chen po brgyad kyi dbang du byas nas /
gzhan yang blo ngan chags sogs rab bslus rnams / /
lus ngag yid kyis nyes spyad mang bsags pas / /
sems can dmyal ba chen po brgyad gnas su / /
sdug bsngal rab 'bar mang pos nye bar gdung / /
gzhan yang zhes bya ba ni chos mngon pa gzhan dang gzhan las de dag gi las dang 'bras bu'i rnam grangs gzhan dang gzhan gsungs pa bsdus pa'i 'grel pa brjod pa'o / /
!gdags pa'i bstan bcos la sogs pa las spyir gsungs pa ni / /
mi rigs 'tsho ba'i mi rnams kyis / /
'dir ni gnod 'gyur las byas pa'i / /
'gro ba phyi ma gang yin pa / /
dmyal 'gro de dag nga las nyon / /
yang sos thig nag bsdus 'joms dang / /
ngu 'bod gnyis dang tshi ba gnyis / /
gzhan yang mnar med chen po te / /
dmyal ba brgyad po 'di dag ni / /
thar bar dka' ba bstan pa'o / /
brlang pa'i las byas rnams kyi gang / /
re re'i 'khor ni bcu drug yod / /
cha bzhi dang ni sgo bzhir ldan / /
cha yi tshad ni rnam par phye / /
lcags kyis sa ni kun nas bskor / /
lcags kyi sas ni kun tu khebs / /
lcags kyi gzhi ni rab tshe ba / /
dpag tshad brgya phrag du mar yang / /
me lce dag ni mched par gnas / /
'jungs pa 'dul ba drag pa ste / /
me lcer ldan zhing bsten par dka' / /
de dag ba spu slong ba'i gzugs / /
'jigs shing 'jigs byed sdug bsngal ba / /
drang srong dag dang sdom can dang / /
dka' thub can la kha zer ba / /
rkang pa mtho zhing spyi tshugs su / /
dmyal ba der ni ltung bar 'gyur / /
dbang po nyams pa de dag 'tshed / /
nya ni skam la bor ba bzhin / /
de ltar nyes byas las byed pa / /
nyin dang mtshan du cho nges 'dabs / /
de ni sgra chen rab tu sgrogs / /
'phang mdung gis phog glang chen bzhin / /
lus kyis nyes pa spyad byas shing / /
ngag gis nyes pa spyod rnams dang / /
yid kyis nyes pa spyad byas na / /
sems can dmyal ba rnams su skye / /
zhes so / /
!so sor bshad pa gsungs pa la /
yang sos kyi sgra don ni /
de dag phan tshun nas 'dus pa na /
las las skyes pa'i ral gri rno spu gyen ded chod pa dag lag tu byung nas phan tshun mthong mthong ba na /
sdang zhing gsod sems kyis bsnun pas gcod pa dang /
'bigs pa dang /
gtub pa dang gshags pa'i sgo nas bsad de ro phyogs gcig tu pungs pa la /
rlung bsil ba langs shing nam mkha' las sems can khyod yang sos shig /
yang sos shig ces sgra grags pas 'tsho bar 'gyur ro / /
shang lang dang chu gri dang lcags kyi sen mo dang mdung thung dang tho ba dang /
'khor lo dang rdo rje rtse gcig pa dang /
mtshon rtse gcig pa la sogs pas gsod pa la'ang rgyas par sbyar ro / /
phan tshun khon cing zhe non la / /
mi rnams mi la gsod pa dag /
lo ni bye ba stong dag tu / /
bsad cing bsad cing phyir yang 'tsho / /
gang dag pha ma'am sangs rgyas dang / /
nyan thos dag la sdang ba ni / /
dmyal ba chen po thig nag tu / /
sdug bsngal tshor ba myong bar 'gyur / /
thig nag gi sgra don ni /
der lcags las skyes pa'i mi dag gis lcags kyis 'bar ba la gan rkyal du bzhag nas /
zur bzhi la sogs par gzhal zhing lcags kyi thig nag po btab ste /
ste'u 'bar bas bzhog /
sta re 'bar bas gsed /
sog le 'bar bas gshag go /
lcags kyi rgyud 'bar bas mgo nas rkang pa'i bar thams cad bkri bas sha dang khrag dang lpags pa thams cad phyir 'byung ba'o / /
yang sos dang gnyi ga'i bar sdom ni /
ral gri shang lang chu gri dang / /
sen mo mdung thung tho ba rnams / /
ste'u dang sta re sog le dang / /
rgyud bzhi dag ni thig nag gi'o / /
sdig pa rnam gsum byas pa dang / /
dge pa dag ni ma byas pa'i / /
blo ngan bsdus 'joms song nas ni / /
sdug bsngal tshor ba myong bar 'gyur / /
bsdus 'joms kyi sgra don ni / /
der lcags kyi sa gzhi 'bar ba dpag tshad mang por gnas 'tshol zhing mang po brgyug pas 'du'o / /
de la steng du lcags kyi dra ba bkab nas tho bas rab tu bcom pas bsad de mi snang bar 'gyur ro / /
yang sos te lcags kyi sgrom dang gtun du 'bras brdung ba ltar kun tu rdung bar byed do / /
yang de ltar dra bas bkab pa la glang po che 'bar bas 'chag cing 'joms so / /
yang lcags kyi 'khrul 'khor chen por kun bcug nas bu ram shing brdungs pa 'tshir ba ltar btsir ba na khrag gi klung chen po 'bab bo / /
yang mang po der 'dus te skyabs 'tshol ba na /
lcags kyi ri bo chen po steng mnyam pa 'og rtsub pa steng du lhung bas gleb ste gsod do / /
yang lug dang /
ra dang rta dang glang po la sogs pa'i gdong lta bu'i ri sul chen po dag gi bar du btsir zhing 'joms la 'gyed pa mang du byed do / /
yang nags tshal chen po snang bar kun 'dus pa na phyogs bzhi nas mi byung bas sa gzhi thams cad dang nags dang sems can de dag rim gyis 'bar bas phyogs bzhi gar me las mi snang bar 'bar ro / /
ba lang ra lug ma he dang / /
ri dwags phag dang bya gag dang / /
de bzhin gzhan gyi srog bcad pas / /
bsdus 'joms du ni bcom par 'gyur / /
sdom nis gzhi dang ni tho ba sgrom / /
'khrul 'khor dang ni 'joms dang ri / /
de nas ri sul nags tshal rnams / /
bsdus 'joms na ni gnod pa brgyad / /
srog gcod yi sems can rnams / /
brlang zhing khrag ni 'thung ba dang / /
ngan pa'i las ni kun sbyod pa / /
ngu 'bod chung ngur 'gro bar 'gyur / /
ngu 'bod kyi sgra don ni /
der lcags kyi sa gzhi la nags 'thibs po mthong ste skyabs 'tshol zhing brgyuD pa na /
lcags kyi khang par zhugs pa'i phyogs bzhi dang steng 'og nas mes bsregs pas nags su bros pa dang /
me des sa gzhi dang nags tshal dang sems can rab tu 'bar bas me 'ba' zhig las gzhan mi snang ba na ngu zhing nyam thag pa'i skad 'byin pa'o / /
mi rnams glang 'debs sgyu byed pa'i / /
skye bo dag gis bslus nas kyang / /
ngu 'bod du ni rab bsreg cing / /
'jigs pa'i nga ros chos nges 'debs / /
de lta'i 'thibs pos khebs pa dang / /
srid pa'i 'ching bas bcings pa dag /
dma' ba'i ni kun spyad pa /
ngu 'bod chen por skye bar 'gyur / /
nags de'i nang gi khyim dag nyis rim du gyur pas khang sgrom phyi nang du phyogs ba zhi'i mes sa dang nags dang khyim dang sems can bsregs pa ni 'di'i khyad par ro / /
dang po /
sgyu byed pa'i mi rnams ni /
ngu 'bod chen por song /
gyur nas / /
tshig cing spu'ang ldang 'gyur la / /
khyim gyi nang du spung bzhin bsreg /
skye bo mang pos bsad byas shing / /
tsha bar gyur pa'i las byas pas / /
blo ngan tsha bar song nas ni / /
sdug bsngal tshor ba nyams su myong / /
tsha bar ni dmyal ba'i srung ma dag gis bzung ste lcags kyi sa la dong rab tu 'bar bar bsregs nas skam pas phyung ste lcags kyi gzhi'i steng du gan rkyal du bzhag nas mgar bas lcags ltar rab tu brdung zhing kun tu dmyal lo / /
yang lcags kyi gsal shing rtse gsum rab tu 'bar bas phug ste rtse mo gnyis ni dku g.yas g.yon nas phrag par 'byin to / /
gsum pas ni sbubs nas brtol te spyi bor ro / /
des mig dang rna ba dang sna dang kha dang spu'i khung thams cad nas me 'bar ro / /
yang bu ga de thams cad nas phug pas kyang me 'bar pas rab tu bsreg pa'o / /
dge sbyong bram ze dge ba dang / /
de bzhin gang zhig pha ma la / /
gnod pa min pas gnod byed pa / /
de ni tsha ba rab tu bsreg /
bde 'gror 'gro ba'i las dang ni / /
'dod pa'i 'bras bur 'gyur ba spong / /
blo ngan 'dod min las byed pa / /
de ni rab tu tsha bar bsreg /
rab tu tsha bar ni dmyal ba'i bsrung mas mtshon gyis dum bur bcad de gsal shing la btsugs shing /
dong 'bar ba'i nang du ldog cing ldog cing g.yos pa dag gis sha'i dum bu bsreg pa ltar bsreg go /
yang dum bur bcad de sa gzhi 'bar ba la sgre zhing snod du yang brngo ste /
g.yos pas sha dum bu snod du sgre zhing brngo bas khu ba bskam par byed pa bzhin no / /
kha mang por gshags nas sla ngar yang nya ltar brngo'o / /
yang lcags kyi rdza bum dga' ba dang nye dga' dpag tshad lnga bcu pa dang /
lnga bcu gcig pa dga ba tshwa'i chu khol bas bar spyi tshugs su bor te /
steng 'og dang phyogs mtshams kun tu g.yeng bskol zhing| til la sogs pa ltar 'tshed la /
dbus na ni dbu ba 'du'o / /
sha lpags kun bud nas keng rus nyi tshe lus pa na phyir phyung ste lcags kyi sa la 'grems so / /
der sha la sogs pa phyir skyes pa na yang 'tshed do / /
dge sbyong bram ze dge ba dang / /
de bzhin gang zhig pha ma dang / /
gang zhig bla ma'am gzhan gsod pa / /
de ni rab tu tsha bar bsreg /
sdom la /
dong dang lcags dang dbyug pa ste / /
tsha ba na ni gnod pa gsum / /
gsal shing snod dang sla nga dang / /
rdza bum bzhi ni rab tsha ba'o / /
ngan 'gror 'gro ba'i las rnams las / /
shas cher byas par gyur na ni /
blo dman mnar med song nas kyang / /
sdug bsngal mi bzod myong bar 'gyur / /
mnar med du ni dmyal ba'i srung mas bzung ste sa gzhi 'bar ba la gan rkyal du mnan nas mi bzang po'i 'ching ba lngas gnod par byed de /
lag pa gnyis dang rkang pa gnyis dang snying gar lcags kyi phur pa 'debs pas so / /
yang de ltar mnan te lce phyung nas lcags kyi phur pa brgyas gnyer ma rangs shing thang chad par ba lang gi ko ba ltar brgyangs so / /
yang der spyi'u tshugs su mnan te glo gnyis nas ltag par thug par lpags pa bshus nas /
lcags kyi shing rta 'dren du bcug ste lam gyi brgyad mdor gang du 'dod par btang zhing ldog pa mang du byed do / /
yang lcags kyi zhib mar lcags kyi mdag ma rab tu 'bar ba dag la 'khrab cing gsig tu 'jug go /
yang lcags kyi ri 'bar ba dag la 'dzeg pa dang 'bab pa mang po byed du 'jug go /
gang zhig chos la chos min dang / /
chos ma yin la chos su smra /
skye bo dam pa dag la sdang / /
med par lta na mnar med ltung / /
sdom ni /
mi bzad 'ching ba'i gnod pa dang / /
de na lce ni phur brgyas brgyangs / /
shing rta 'khrid dang 'khrab dang ri / /
gnod pa lnga tsha na sbyar ba yin / /
gzhan yang der ni phyogs bcu nas sa gzhi dpag tshad brgya phrag mang po rab tu 'bar ba las me 'bar ba'i shugs 'ong bas lpags pa dang sha la sogs pa thams cad bshig nas rkang pa la thug pa lus thams cad mar me'i snying po ltar me lces khyab par 'dug go / /
de lta bus me'i phung po nyid du snang ste nyam thag pa'i skad 'byin pas sems can du mngon par zad do / /
yang sa de nyid du gan rkyal du bzhag nas lcags kyi 'byed spyad kyis kha phye ste lcags kyi thu lam rab tu 'bar ba bcug pas nang thams cad tshig cing thal byung du 'byung ngo / /
zangs bskol ba khar blug pas kyang de bzhin no / /
dag gi nyen kor ba'i dbang du byas nas /
sgo bzhi'i nyen kor dag tu bros pa na / /
me ma mur dang ro myags spu gri'i lam / /
ral gri lo ma'i nags dang shal ma li / /
ba tshwa khol ba'i chu klung rab med rnams / /
bgrod pas bzod brlag sdug bsngal mang spyad nas / /
slar yang rim gyis de dag kun zhugs te / /
nang du sngar ltar rab bsreg de nas yang / /
phyogs gzhan kun nas mi bzad yun ring 'khor / /
gnas brgyad po de dag gis phyogs bzhi'i rtsig ngos la sgo bzhi yod la lcags kyi ra bas bskor ba'o / /
sgo gcig bye nas brod par 'dod pa na yang chod de phan tshun rtsa dang shing ltar spung zhing bsreg go /
yun ring zhig na de bye nas bros pa na lhag pa'i 'khor bzhi myong bar 'gyur te /
dang po ni /
drung de nyid na me ma mur pus nub tsam dpag tshad mang po khyab par rkang pa bzhag na ni lpags pa dang sha dang khrag kun 'jigs la /
gteg na ni yang skye bar lo du ma 'jug dgos so / /
gnyis pa ni de'i drung nyid na phyi sa'i 'dam ro myags ltar mnam pa mi 'greng tsam dpag tshad mang po dri nga zhing btsog par 'bog pa na der 'gyel te mgo dang rkang lag dang bcas par bying ngo / /
de na 'bum mchu rnon thal kar mgo nag pa mchu khab 'dra ba yod pas /
lpags pa dang sha dang rgyus pa dang rus pa phug nas lha ba dru'o / /
gsum pa ni de'i drung nyid na spu gri bltams pa'i lam /
lo ma ral gri lta bu'i tshl dang shal ma li'i tshal dang bcas pa yod de /
spu gri'i lam du brgyug pa dang rkang pa bzhag na sha lpags thams cad gcod la /
bteg na yang skye bar lo mang po'o / /
de'i drung gi tshal de a mra sngon po'i tshal 'dra bar snang nas zhugs pa na rlung tsha bas ral gri de dag steng du lhung ste yan lag dang nying lag thams cad gcod do / /
der 'gyel ba na khyi sre po dag gis spyi bo sa la brdabs te glo gnyis nas bshus shing gshul sha dang rgal tshigs kyang phyung nas za'o / /
de'i drung na lcags kyi shing shal ma li'i tshal mi 'greng sa ya tsam du mtho ba tsher ma rnon po sor bcu drug pa tshal sngon po'i phreng bar snang ba la 'dzeg na kha thur du lta la /
babs na gyen du lta bas yan lag thams cad 'bigs shing gshag go /
khwa lcags kyi mchu can dag kyang phrag pa'am mgor babs te mig dang klad pa 'dru'o / /
lcags kyi rdza bum dang khar zangs ba tsha'i chu kholbas gang bar yang 'tshed do / /
bzhi pa ni shal ma li'i drung nyid na 'gyur byed kyi chu khol mas gang ba'i klung rab med du lhung nas bskol bas steng 'og tu 'phyo zhing 'tshed pa ni zangs chus bkang ba la me chen po spar bar mon sran gre'u la sogs pa 'tshed pa bzhin no / /
'gram gnyis na ni gshin rje ral gri la sogs pa thogs pas 'byung du mi ster bar 'tshed do / /
der skra dang spu thams cad ni 'byi /
sha khrag thams cad ni 'jig pas rus pa nyid lus par zad do / /
yang lcags kyi mchil pa dang nya rgyas nya ltar bcus te sa gzhi 'bar ba la gan rkyal du bzhag nas khyed ci 'dod ces so / /
bdag cag nyid kyang mi shes mi mthong mod kyi /
'on kyang bkres so zhes so / /
de dag gis lcags kyi 'byed dpyad kyis kha phye nas thu lum 'jug cing zangs khol ma blud pa yang snga ma bzhin no / /
de nas yang ldog te klung rab med dang /
shal ma li'i tshal dang ral gri'i lam dang /
spu gri'i lam dang /
ro myags kyi 'dam dang me ma mur gyi 'obs nas yang sgo de nyid du 'jug go /
phyogs gzhan nas kyang de kho na bzhin 'khor lo ltar 'khor ba rgyas par byed do / /
! grang ba'i dmyal ba brgyad kyi dbang du byas pa /
mi bzad lhags pas chu bur ltar 'khums dang / /
chu bur rdol 'dra so thams kyi hud dang / /
a chu zer dang sngo zhing kha lnga 'am / /
drug gas dmar zhing kha bcu sogs gas dang / /
shin tu dmar zhing brgya tshal gas pa las / /
grang ba'i sems can dmyal ba'i gnas brgyad do / /
chu bur can ni sa de na yod pa rus pa la things pa'i lhags pa chen pos btab nas lus thams cad chu bur byung ba ltar 'khums pa'o / /
chu bur rdol ba ni chu bur rdol ba ltar 'khums pa'o / /
so thams dang kyi hud zer dang a chu zer ni sgra'i bye brag las ming du btags pa'o / /
ud pa la ltar gas pa ni de bas lhag pa'i lpags pa sngo zhing kha lnga'am drug tu gas pa'o / /
padma ltar gas pa ni sngon po de las 'das nas dmar zhing kha bcu 'am de las lhag par yang gas pa'o / /
padma ltar gas pa chen po ni shin tu dmar ba kha brgya 'am lhag par yang gas pa'o / /
!nyi tshe ba'i dbang du byas nas /
nyi tshe ba rnams 'di dag nyid dang ni / /
mtho ris dag na'ang thor bur gnas pa ste / /
mi dge'i las rnams spyad pas rang rang gi /
lus kyi sdug bsngal brgya phrag myong ba'o / /
'di ni snga ma rnams kyi nyan kor na'ang gnas la /
kha cig mi la sogs pa'i nang na'ang yod pas gnas gzhan gud na med do / /
gnas brtan maung+gal gyi bus ngas sems can 'bar zhing rab tu 'bar la kun tu mched cing 'bar ba me lce gcig tu gyur pa mthong ngo zhes bya ba la sogs pa bzhin no / /
las du ma las sdug bsngal du ma ci rigs par myong ba ste btsun mo dpal ldan gyis maung+gal gyi bu la dris pa las rgyas par blta'o / /
! tsha grang gi dmyal ba gnyis kyi gnas kyi khyad par brjod pa /
yang sos 'di 'og sum khri nyis stong na / /
gzhan rnams de 'og bzhi stong dag na ste / /
chu bur can ni yang sos thad na gnas / /
gzhan ni nyis stong nyis stong 'og na'o / /
yang sos ni 'di nas dpag tshad sum khri nyis stong gi 'og na'o / /
de'i 'og na dpag tshad bzhi stong bzhi stong gis bcad pa na ni thig nag la sogs pa gnas so / /
de dag gi thad so dpag tshad khri'i pha rol yang sos dang mnyam pa na chu bur can no / /
de'i 'og nyis stong nyis stong gis bcad pa na ni gzhan rnams gnas so / /
mngon pa gzhan las ni /
'di'i 'og stong phrag nyi shu na / /
mnar med pa'o de tsam mo / /
de yi steng na dmyal ba bdun /
chu bur can sogs grang brgyad gzhan zhes gsungs so / /
!de'i tshe'i tshad ni /
mi lo lnga bcu rgyal chen lha yi zhag /
des brtsis lo ni lnga brgya tshe tshad de / /
de ni yang sos dmyal ba'i nyin zhag gcig /
de yi lo ni lnga brgya tshe tshad do / /
thig nag bsdu 'joms ngu 'bod chung dang che / /
tsha ba'i bar rnams zhag dang tshe tshad dag /
gnyi ga de las nyis 'gyur nyis 'gyur te / /
rab tu tsha ba'i bar gyi bskal pa phyed / /
mnar med bskal pa gcig gis mthar thug pa'o / /
grang ba rnams kyi tshe ni de dag gi /
phyi ma phyi ma phyed phyed zhugs pa ste / /
gzhan las gzhan du bsgre ba dag kyang bshad / /
mi lo lnga bcu ni rgyal chen ris bzhi'i nyin zhag gcig go /
zla ba bcu gnyis la lo gcig tu brtsis pa'i lha'i lo lnga brgya des thub bo / /
de thams cad ni yang sos kyi nyin zhag gcig tu zad de /
des brtsis pa'i lo lnga brgya ni yang sos kyi tshe'i tshad do / /
de dag las nyin zhag dang lo gnyi ga nyis 'gyur gyis lhag pas gzhan 'phrul dbang byed kyi tshe'i tshad lo khri drug stong rangs po ni dmyal ba chen po tsha ba'i nyin zhag gcig ste /
des brtsis pa'i lo khri drug stong ni tshe tshad do / /
rab tu tsha ba'i tshe ni bar gyi bskal pa phyed do / /
mnar med kyi ni bar gyi bskal pa gcig go /
chu bur can la sogs pa grang ba pa brgyad kyi tshe'i tshad ni tsha ba pa brgyad po de'i phyi ma phyi ma phyed phyed zhugs par brtsi bar bya'o / /
mngon pa gzhan las ni /
til sbyang nang nas lo brgya zhing / /
til gcig phyung pas zad 'gyur pa / /
chu bur can gyi tshe yin te / /
gzhan gyi tshe ni nyi shur bsgyur zhes bshad do / /
nyi tshe ba'i tshe ni nges pa med la /
nyen kor ba ni gnod pa'i bye brag tsam du zad kyi /
chen po pa nyid yin no / /
yi dwags dang dud 'gro'i yang las ni mi dge ba bcu po nyid kyi 'bring dang chung ngu dag yin par bshad zin to / /
'on kyang 'di dag nyid kyi khyad par dang bcas pa bstan par bya ste /
!yi dwags kyi rgyu'i khyad par brjod pa /
las lam bcu po'i cha dang cha dag dang / /
gtso cher chags pas ser sna phrag dog gis / /
bslus te sbyin pa rnam gsum ma btang zhing / /
sbyin gnas sogs la bgo bsha' ma byas dang / /
sbyin par bsngos nas phri'am mi sbyin dang / /
gzhan du bsgyur dang sbyin pa'i gegs byed sogs / /
blo ngan 'jungs las smad pa'i las rnams ni / /
rab 'jigs mang bsags yi dwags 'gro bar ltung / /
mi dge ba bcu po 'bring du spyad pa'i cha dang chen po dag gi lhag mar gyur pa'i cha dang /
cha'am cha dag dang /
gzhan yang dran pa nyer gzhag las /
gtso cher ser snas bslus shing longs spyod ngan pa 'dod la /
rnyed pa ngan pas zil gyis non pa rnams sbyin pa ma byin te /
dge sbyong dang bram ze dang phongs pa dang long ba dang bkren pa slong mo ba la ma byin /
bsod nams ma byas /
'jig rten 'di dang pha rol tu rgya mtsho lta bu'i tshul khrims ma srung /
bu dang chung ma dang bran pho mo dang zho shas 'tsho ba rnams la'ang ma byin pa dang /
ser snas 'jig rten 'di dang pha rol bslus pa dang /
'thab mo dang phrag dog gi dri mas bslus pa rnams ni yi dwags su skye bar 'gyur te /
phal cher yi dwags mo rnams su'o / /
zhes gsungs so / /
de bzhin du bsngos nas ma byin pa la sogs pa las ngan pa mang po dag gis kyang ngo / /
!gnas kyi khyad par ni /
'jig rten kun rgyu yul na gnas pa ste / /
yul ni sa 'og dpag tshad lnga brgya dag /
'di nas sum stong drug brgya'i mtha' na gnas / /
gnas ni gnyis te /
'jig rten rgyu ba dang /
yul na gnas pa'o / /
dang po ni mtshan mo mi dag gis kyang mthong srid pa'o / /
yul ni sa 'og dpag tshad lnga brgya na ste /
rkyen gyi dbang ma gtogs par 'dzam bu gling gi mtha' nas dpag tshad sum stong drug brgya na yod do / /
'di dang thag nye ring ni nges pa med do / /
zhes gsungs so / /
!sdug bsngal gyi khyad par ni /
longs spyod dag la phyi dang nang dang ni / /
zas skom sgrib pa can gyi bye brag gis / /
rnam gsum kun kyang bkres skom lhag pa yi / /
me yis rab gdung sdug bsngal bgrang las 'das / /
'di la sdug bsngal gyi khyad par mdor bsdu na gsum las longs spyod dag la phyi'i sgrib pa can ni chu mig dang mtshe'u dang chu klung la sogs par bza' ba dang /
btung ba dag mthong zhing de dang der brgyug pa na lag na ral gri dang dbyug pa la sogs pa thogs pas 'gog pa dang /
chu la sogs pa'ang rnag la sogs par mthong bas spyad du med pa'o / /
nang gi sgrib pa can ni kha khab kyi mig tsam la me 'bar ba dang /
mgrin pa jeng gi rgyud tsam la gsus bo che dag ste /
gegs byed pa med cing zas skom rnyed du zin kyang bza' btung byed mi nus pa'o / /
zas skom gyi sgrib pa can la yi dwags me lce'i phreng ba zhes bya ba ni zos so cog dang 'thungs so cog gis tshig pa ste bkres skom yang zhi bar mi 'gyur ba'o / /
ljan ljin za ba zhes bya ba ni /
phyi sa za zhing gcin 'thung ba ste /
btsog pa mnam pa gnod pa smad pa de tsam spyod par nus pa'o / /
kha cig ni rang gi sha bcad cing bcad cing za la /
gtsang ba'am bsod pa la ni spyod par mi nus pa'o / /
thams cad kyang bkres pa dang skom pas gdungs pas lpags pa dang sha dang khrag kun bskams nas sdong dum tshig pa 'dra la /
gdong skras khebs shing bkres skom gyis nyen pa'i bzhin dang kha shin tu bskams pa lces bldag pa /
bzhin 'gyur te gar bab bab brgyug pa 'jigs su rung ba dag go! /
dbye ba ni /
mdor bsdus rigs kyis dbye ba sum cu drug /
lto gug dang ni khab ltar phra ba'i kha / /
bshang za kun bsten dri za la sogs pa'o / /
rgya cher las kyi dbye bas mtha' las 'das / /
rigs kyi dbye ba spyir bsdu ba sum cu rtsa drug ste /
lto gug dang /
kha khab ltar phra ba dang /
bshang za dang /
dri za dang /
chos za ba dang /
sbyin pa za ba dang /
chu 'thung ba dang /
bsam pas 'tsho ba dang /
mchil ma za ba dang /
phreng ba za ba dang /
khrag za ba dang /
sha za ba dang /
dud pa za ba dang /
drag shul spyod pa dang /
glags lta ba dang /
sa 'og na gnas pa dang /
mthu bo che dang /
mtshan mo lus 'bar ba dang /
mi la glags lta ba dag 'dod pa'i gzugs can dang /
gling bar na gnas pa dang /
gshin rje'i dbyug pa dang /
byis pa za ba dang /
tshangs pa'i srin mo dang /
'bru drus pa'i shun pa za ba dang /
mi gtsang ba za ba dang /
lam chen gnas dang mang du za ba dang /
me mdag za ba dang /
dug za ba dang /
dgon pa na gnas pa dang /
dur khrod na gnas pa dang /
shing la gnas pa dang /
bzhi mdor gnas pa dang /
bdud kyi sde zhes bya ba rnams so / /
'di rnams kyi'ang las dang sdug bsngal gyi khyad par ci 'dra ba ni mdo las rgyas par blto'o / /
rgya cher dbye ba ni bsam pa sna tshogs can gyi sems kyi cha'i las kyi bye brag sna tshogs kyis bskyed pas /
sdug bsngal dang sems pa dang g.yo ba dang gnas sna tshogs can dpag tu med par blta'o / /
de dag kyang phal cher ser sna dang phrag dog gis nyams pa ste /
rgya cher lus dang ngag dang yid kyi las mi dge ba bcu skye ba'o / /
rgyu de la srog chags thams cad rag las /
de la spyod /
de las skye zhing 'byung /
de'i phyi bzhin 'brang ste /
ngan song rnams su kun tu 'khor yang skyo ba med do / /
sems spre'u lta bu thog ma med pa nas 'khor bar zhugs shing sdug bsngal gzings gzings pa'i nang na gnas pa la goms pa /
lus sna tshogs can gyi dra ba na gnas shing sdom pas 'khor ba'i ri la 'dzeg pa /
sems gzings pa'i bag chags kyis rtogs pa'am shes par sla ba ma yin la /
de ltar sems 'gro myur du 'gro ba spre'u lta bu 'di thog ma nyid du gdul te /
de lta ma yin na ngan song mi bzad pas shin tu sdug bsngal zhing 'khor bar sems kyi dgras zin pas bde ba mi 'thob bo / /
des na gtso bor sbyin pa rnam gsum ni ma byin la /
ser sna dang phrag dog gi zil gyis non pa dag yi dwags su skye ba'o / /
stobs dang ldan pa'i las dag gis / /
zhags pa yis ni khrid pa dang / /
bshes gnyen bu dang chung ma dag /
rtsa lag gis ni skyob mi nus / /
lus dang tshe tshad phal cher ma nges te / /
mthar thug zla nye zhag gis lnga brgya'o / /
lus ni ngan song gsum char gyis ma nges te /
las ji lta bar sdug bsngal gyi rten lus kyang che bar 'gyur ro / /
tshe ni yi dwags phal cher gyi ma nges pa ste /
mchog tu ring ba'i ni mi'i zla ba la nyin zhag tu brtsis pa'i lo ni lnga brgya / /
! dud 'gro'i skye gnas kyi rgyu dang sdug bsngal gyi khyad par ni /
gzhan yang mi dge'i cha dang cha shas dang / /
g+r+tso cher blun pas phra ba'i las rnams ni / /
khyad du bsad sogs las ngan nyer bsags pas / /
dud 'gro phan tshun gsod cing za ba dang / /
lha dang mi yis spyad byar gyur ba yis / /
dbang med gsod cing bkol spyod byed par ltung / /
rgyu ni mi dge ba bcu'i phra bar gtogs pa'i cha dag dang /
khyad par du'ang rmongs pa shes che ba dag gis bslab pa phra mo phra ba mang po khyad du bsad pa dang gus par bya bar 'os pa rnams la ma gus pa la sogs pa'i nyes par spyod pa mang po bsags pa'o / /
sdug bsngal ni dud 'gro nyid phan tshun lus dang stobs la sogs pa lhag pa dag gis dman pa rnams gson mid byed pa la sogs pas za zhing gsod pa dang /
rnam par 'tshe ba sna tshogs kyis gnod pa byed pa dang /
kha cig ni mi la sogs pa'i longs spyad byar gyur pas kyang sha dang lpags pa dang rus pa la sogs pa'i phyir gsod pa dang /
brtse ba bor te rang dbang med par 'bal ba dang /
bzho ba dang /
bda' ba dang /
rmed pa dang /
drangs ba la sogs pas /
bkol spyad sna tshogs byed pa'o / /
!dbye ba ni /
rigs kyi dbye ba bye ba sum cu drug /
gzugs dang kha dog skye gnas sna tshogs te / /
mthun dang mi mthun 'dab bcas 'dab med sogs / /
las dang sems kyi dbye bas mtha' yas so / /
rigs las spyir dbye ba ni bye ba phrag sum cu rtsa drug ste /
mi'i lus nyid la yang stong phrag brgyad cu yod par gsungs pa la sogs pas so / /
bye brag tu ni cha byad sna tshogs 'chang ba dang /
gzugs sna tshogs dang ldan pa dang /
skye gnas bzhi skye ba dang /
zas bzhi la brten pa dang /
mthun dang mi mthun pa dang /
sdang /
sdang ba dang mi sdang ba dang /
bshes pa dang mi bshes pa dang /
lhan cig spyod pa dang mi spyod pa dang /
'dab ma yod pa dang med pa la sogs pa sna tshogs mtha' yas pa ste /
sems sna tshogs dang las sna tshogs kyi bye brag gis so / /
! gnas kyi khyad par ni /
byings kyi gnas ni rgya mtsho chen po ste / /
gzhan dag sa steng mkha' sogs kun na gnas / /
'di yang lus dang tshe tshad nges med de / /
tshe ni mchog ring bskal par gnas pa'o / /
dud 'gro byings na gnas pa'i gnas ni rgya mtsho chen po yin la /
kha 'thor dag gi gnas ni nges pa med pas sa steng dang sa 'og dang nam mkha' dang chu dang sems can gyi lus la sogs pa thams cad na'ang yod do / /
gang du drod sher las skyes pa'i / /
skye bo skye par mi 'gyur ba'i / /
sa sogs cha de 'ga' na'ang med ces gsungs la /
dud 'gro ni phal cher yang drod gsher las skye ba'i phyir ro / /
lus kyi tshad ni nges pa med la /
tshe'ang phal cher ni ma nges te mchog tu ring ba dag ni bskal par gnas pa'o / /
'di la'ang rgya mtsho la sogs pa 'og na gnas pa rnams kyi gnas dang lus dang longs spyod la sogs pa dang /
spyir las kyi bye brag gis bde sdug ji lta bu myong ba'i khyad par ni rgyas par mdo las lta'o / /
'dir ni 'jig rten pa dag ltas kyi rnam pa phyin ci log 'chad pa dgag pa'i phyogs cung zad brjod par bya'o / /
!de la nyi zla gzas zin pa dang gnam grum pa'i dbang du byas nas /
lha min dbang pos lha yi tshal rnams dang / /
lha yi bu mo blta bar 'dod pa dang / /
nyi ma'i zer gyis mig la gnod phyir dang / /
zla rgyas lha yi bu mo'i bzhin 'dra bas / /
reg par 'dod phyir nyi zla lag pas bsgrib / /
de la bram ze rtog ge ngan bslus rnams / /
nyi zla gza' dmar sogs kyis zin pas na / /
lo yi nyes legs la sogs ltas su ston / /
yang de lha min tshogs kyi dbang po la / /
bsngo phyir rbad pas khros nas ring bag tu / /
skad 'byin brgyug la gnam grum ltas su'o / /
lha yi 'od byed nyi zla bsgrib pas dang / /
gzi byin mi bzod 'bros pa'i sgra las kyang / /
de gnyis su 'gyur ro zhes bya ba ni tshig gi lhag ma'o / /
de la rgya mtsho bar ma longs spyod ldan la chos dang mi ldan zhing chos kyi rjes su mi 'jug pa'i klu'i rgyal po bzhi gnas te /
rab 'jom dang /
bsgyings pa dang /
nag po dang /
hu lu hu lu'o / /
gang gi tshe 'dzam bu'i gling na mi rnams pha la phar mi 'dzin pa la sogs pas chos ma yin pa byed pa de'i tshe /
klu de dag gi dbang du 'gyur te mi shis pa dang sdug bsngal sna tshogs 'byung ngo / /
rgya mtsho'i gting gi gzhi la ni lha dang 'gran par 'dod pa'i lha ma yin rnams gnas te /
'di la yi dwags dang dud 'gror gtogs pa gnyis so / /
dang po'ang gnyis te bdud kyi rigs dang /
rdzu 'phrul chen po'i yi dwags so / /
dud 'gror gtogs pa ni 'og gzhi la gnas te /
ri rab kyi rten dpag tshad brgyad khri bzhi stong yod pa'i sa 'og na gnas so / /
mdor bsdus na gzhi'ang bzhi las /
dang po dpag tshad nyi khri chig stong na dbang po sgra gcan gnas so / /
des ni 'dod pa'i khams su thams cad pas lhag pa'i lus sprul nus pa ste /
las 'dren ma'i dbang gis lha la'ang 'gran zlar mthong nas lha'i tshal dag dang lha'i bu mo rnams blta 'dod pas /
nor bu mthon kha la sogs pa dang gos kyi rgyal po ma btags pa kha dog bzhis brgyan nas 'gro'o / /
de'i grong khyer ni 'od can zhes bya ba dpag tshad brgyad stong pa rin po che'i tshal la sogs pa 'byor pa chen po can no / /
de lha'i tshal dag blta bar 'dod pa na gal te mi rnams chos ma yin pa spyod na ni lha sa tha ma pa rgyal chen bzhi'i ris dag mthu chung bas phan tshun sogs nas /
kye lha dag seng+ge mo'i bu sgra gcan ni bdag cag bsad pa'i phyir brtul te byung ngo zhes 'dzer to / /
mi dag pha la phar 'dzin pa la sogs pas chos bzhin byed cing /
dkon mchog gsum mchod la dge ba dang mi dge ba'i las la lta ba na ni lha de rnams rin po che sna tshogs dang me tog la sogs pa sna tshogs kyis brgyan te /
mtshon cha sna tshogs char du 'bebs la ha la ha la'i sgra sgrogs shing ri rab kyi nang du sgra gcan ga la bar brgyug go /
de ste mi rgal na ni ri rab kyi ngos la tshal dang nye ba'i tshal yod pa la nyi ma'i 'od phog pa'i zer 'bum 'bum mang po de'i gdong du bab pas mig 'khrug pa na tshal dang lha'i bu mo dag blta bar ma nus pas /
khros te mig rtsa dmar por gyur cing lag pas nyi ma bsgrib bo / /
des de dag blta ba la rtse tshugs su 'dud pa rgya mtshos ni sked par phyin /
de yan chad nor bu'i rgyan gyis khyab pas nor bu so so'i 'od kyis de'i lag pa'ang sngon po la sogs par snang ba na /
bram ze rtog ge pa log pa'i thos pas bslus pa dag nyi ma gza' sdig can gyis zin to / /
gza' sngon pos zin to / /
dmar pos zin to zhes /
las dang 'bras bu rgyab tu bor nas des 'tsho ba 'tshol bas 'di ltar lo legs so / /
lo nyes so / /
rgyal po la dge'o / /
rgyal po la mi dge bar 'gyur ro / /
ltas bzang ngo ltas ngan no zhe'o / /
yang sgra gcan gyi 'khor dag rgya mtsho'i steng na rgyu bas zla ba shar ba na bai DUr+ya'i 'od kyis dkyil 'khor brgya 'gyur bas mdzes pa mthong ste / /
sgra gcan la zla ba nya ba ni lha'i bu mo'i bzhin kho na 'dra'o / /
zhes brjod pas /
yang de lha'i bu mo la sred pa'i phyir blta 'dod nas der song ste lha'i bu mo'i bzhin la reg par 'dod cing snga ma ltar bsgribs pa na yang rtog ge ngan pa dag snga ma bzhin ltas su sgrog go /
yang lha ma yin dag gis dbang po dang g.yul 'gyed par rbad pa na khro ba dang bcas pas grong khyer 'od can nas skad 'byin cing rings par brgyug pa la rtog ge pa dag gnam grum pa'i sgra yin no zhes te ltas bzang ngan du 'chad do / /
nyi zla gzas zin pa dang gnam grum pa'i rgyu gnyis pa ni /
yang de 'di snyam du 'od can na nor bu dag 'od gsal na pho brang yang gsal la /
nor bu 'od zhan na de'ang zhan pa ltar /
lha'i 'od byed pa'ang nyi ma dang zla ba yin pas /
'di gnyis bsgribs na lha 'od med par 'gyur zhes te /
lag pa gcig gis ni nyi ma bsgrib la gcig gis ni ri rab kyi zom la nom mo / /
lha dag gi lag pa de mthong ste brgyugs pa na de dud 'gro yin pas snying stobs chung ba'i phyir lha'i gzi byin mi bzod nas skad 'byin cing 'bras pa'o / /
!sa g.yo ba'i ltas kyi ni /
mi rnams chos kyi rjes su 'jug pa na / /
lha min pham pas dbang po mgul phreng dang / /
brtan pas nag po'i phyogs kyi klu dbang bzhi / /
mi la gnod phyir rbad pas rgya mtsho ni / /
g.yos pas sa yang de tsam g.yo ba dang / /
sems can dag gi dge mi dge las kyang / /
sa 'dzin rlung g.yos chu dang sa g.yo la'ang / /
rgyu ma rtogs par ltas rnams log par 'chad / /
yang mi dag chos kyi rjes su 'jug pa na lha ma yin rnams pham pas de dag gis rgyal po mgul phreng dang brtan pas klu'i rgyal po chos kyi rjes su mi 'jug pa bzhi po mi rnams la gnod pa bya bar rbad pa na /
de dag gi chu dpag tshad brgya'am nyis brgya'am sum brgya la sogs pa g.yo bar byed do / /
des sa yang de tsam de tsam dag g.yo na /
yang rtog ge ngan pa dag ltas su 'chad do / /
sems can de dag gi dge ba dang mi dge ba las kyang rlung sa 'dzin ces bya ba g.yo la /
des chu g.yo zhing /
des sa g.yo ba'ang tshad snga ma bzhin te /
rlung gis ni chu 'dzin la sa'ang chu la brten pa'i phyir ro / /
de dge bas g.yo ba yin na ni bde ba bskyed la /
mi dge bas g.yo na ni mi bde ba bskyed de /
bde dang sdug bsngal thams cad ni las kyi rgyu can yin gyi /
rgyu med pa ma yin /
'dod rgyal las ma byung| byed pa pos ma byas pas so / /
de la'ang rtog ge ngan pa dag dbang po'i phyogs nas sa g.yos so / /
me'i phyogs nas sa g.yos so / /
lo legs par 'gyur zhes bya ba la sogs pas ltas su 'chad pa'o zhes gsungs so / /
!ngan song las gzhan pa'i mi khom pa'i dbang du byas nas /
legs spyad bzhung yang nga rgyal gyis khengs pas / /
dkon mchog gsum dang bla ma'ang chos smra dang / /
'khor bzhi dag la ma gus las rnams kyis / /
dbang po nyams sogs mi khom dag tu 'khyam / /
sdom pa che long dag la sogs pa dge ba 'ga' tsam dang ldan du zin kyang /
dkon mchog la sogs pa la ma gus pa tha na thal mo legs par ma sbyar ba dang /
spyi bo sa la ma gtugs pa'i phyag la sogs pas kyang yul mtha' 'khob dang dbang po ma tshang ba la sogs par skye zhing de nas yang ngan song du 'khyam par 'gyur ba'o / /
dge ba'i las kyang phal cher mi dge ba'i las kyi skabs las ldog pa rtogs byed sla'o / /
dbye ba ni lus dang ngag dang yid kyi dge ba'i las gsum las /
srog gcod pa spong ba la sogs pa bcur dbye ba'o /
rgya mtshos zhus pa las /
dag pa'i chos rnams ni dge ba bcu'i las kyi lam dag ste /
de ni lha dang mi dang nyan thos dang rang sangs rgyas dang / /
sangs rgyas kyi yon tan gyi tshogs thams cad kyi rtsa ba'am rten no zhes gsungs so / /
!rang bzhin las dngos gzhi'i las so so'i mtshan nyid kyi dbang du byas nas /
sems can gzhan gsod nyes dmigs lta ba yis / /
spong sems dge dang ldan pas de sdom pa'i / /
sbyor las yang dag blangs te gnas pa dang / /
gzhan yang de bzhin ci rigs sbyar bas lta / /
srog gcod pa spong ba'i gzhi ni srog chags bzhin no / /
'du shes ni de nyid du shes pa'o / /
kun slong ni srog gcod pa'i nyes dmigs shes pas spong bar 'dod pa'o / /
dge ba'i bsam pa ni dad pa la sogs pa ci rigs pa'o / /
sbyor ba ni gsod par byed pa yang dag par sdom pa'i 'du byed do / /
mthar thug ni de yang dag par bsdam pa rdzogs par spyod pa'o / /
gzhan dgu po yang gzhan gyis yongs su bzung ba'i dngos po la sogs pa gzhi so so la snga ma'i rjes su 'brangs te ci rigs su sbyar bas rtogs par sla'o / /
rjes su mthun pa dang bcas pa'ang lus la sogs pa'i gnas ngan len rnams las ldog pa phyag 'tshal ba dang /
mngon du ldang ba dang /
sngon du gsong por smra ba la sogs par sbyar ro / /
lci yang gi khyad par yang mi dge ba'i bsam pa la sogs pa las ldog pa nyid kyis te /
gnyen po med pa ni mi mthun pa'i phyogs kyis ma sgribs shing bar du ma chod pa la lta'o / /
phan yon yang bdag la phan pa la sogs pa dang /
de las skyes pa'i bde ba dang yid bde bas gnas par sbyar ro / /
'bras bu la gnas skabs kyi dbye ba spyir ni /
dge ba'i las chung ngu rnams kyis mir skye ba dang /
'bring rnams kyis 'dod khams kyi lha dang /
chen po rnams kyis gzugs khams dang gzugs med khams kyi lhar skye ba ste /
chung ngu la sogs pa yang ma chags pa la sogs pa gzhi'i dbang gis dbye ba'o / /
'bras bu'i ngo bo'i dbye ba so so'ang rnam par smin pa ni /
dge ba bcu'i las kyi lam rnams bsten cing bsgoms te mang du byas pa la sogs pas bde 'gro mtho ris lha dang mi rnams su skye ba'o / /
rgyu mthun ni srog gcod spong bas tshe ring ba la sogs pa'o / /
dbang gi 'bras bu ni phyir rol gyi dngos po rnams mthu che ba la sogs pa'o / /
mthong ba'i chos la myong ba'i khyad par yang bshad zin to / /
tshogs pa'i 'bras bu la gnyis te /
rgya mtshos zhus pa las dang /
dran pa nyer gzhag las gsungs pa bsdus pa'o / /
!dang po la re re gtsor byas pa ni /
srog gcod spong sogs las lam bcu po yis / /
rab tu zhi byed bcu dang yid brtan lnga / /
mkhas dang lha sogs bsngags 'os bzhi dang brgyad / /
mi phyed lnga dang ngag dag brgyad nges gsum / /
bdag po'i chos lnga yid bde byed chos brgyad / /
yon tan bcu rnams mthar thug bcas pa thob / /
rgya mtshos zhus pa las /
srog gcod pa spong bas rab tu zhi bar byed pa'i chos bcu thob ste /
des sems can thams cad la mi 'jigs pa byin pa dang /
byams pas dmigs pa dang /
zhe sdang 'chad pa dang /
nad nyung ba'i las bsags pa dang /
tshe ring ba'i sa bon btab pa dang /
mi ma yin pa rnams kyis bsrung ba dang / /
bde bar gnyid kyis log cing bde bar sad pa dang /
sdig pa'i rmi lam mi rmi ba dang /
gnyid log pa na'ang lha rnams kyis bsrung ba dang /
shar gnyer ba med pa dang /
ngan 'gro thams cad kyis mi 'jigs pa dang /
shi nas bde 'gror skye ba'o / /
de rdzogs pa'i byang chub tu bsngos bas ni mthar thug pa na tshe la dbang thob pa'o / /
ma byin par len pa spangs pas yid brtan pa'i chos lnga thob ste /
longs spyod yid brtan pa rgyal po dang chom rkun dang me dang chu dang bgo skal la spyod pa mi mdza' ba rnams kyis mi 'phrogs pa dang /
skye bo mang po'i yid du 'ong ba dang /
dogs pa med pa dang /
phyogs dang phyogs su snyan pa'i sgra grags pas gzhan gyi gnod pas mi 'jigs pa dang /
de'i sems sbyin pa'i bgo bsha' la 'jug pa'o / /
snga ma bzhin du bsngo bas ni nyon mongs pa can ma yin pa'i ye shes rang gis rtogs nas 'tshang rgya'o / /
'dod pas log par g.yem pa spong bas mkhas pas bsngags pa'i chos bzhi 'thob ste /
dbang po shin tu bsdams pa dang /
rgod pa las 'das pa dang /
'jig rten pas bsngags pa dang /
chung ma mi 'phrogs pa'o / /
bsngo bas ni mtshan sbubs su nub pa 'thob bo / /
brdzun du smra ba spangs pas lha dang mi rnams kyis bsngags pa'i chos brgyad 'thob ste /
ut+pa la'i dri bro bas kha yongs su dag pa dang /
'jig rten thams cad kyi tshad mar 'gyur ba dang /
lha dang mi thams cad dga' bas dbang gcig pur 'gyur ba dang /
bsam pa dag pas dogs pa med pa dang /
lhag pa'i bsam pa dag pas lus dang ngag dang yid yongs su dag pa dang /
tshig 'khrug pa med pas dga' ba mang ba dang /
tshig bzung bar 'os pas ngag nyan pa dang /
shes rab thob pas lha dang mir skyes pa na dbang gcig pur 'gyur ba'o / /
bsngo bas ni bden pa'i tshig 'grub pa'o / /
phra ma spangs pas mi phyed pa lnga 'thob ste /
gzhan gyi gnod pa med pas lus mi phyed pa dang /
gzhan gyi lam chags pas 'khor mi phyed pa dang /
las dang 'bras bu mthong bas dang ba mi phyed pa dang /
bsgrub pa snying por byed pas chos las mi phyed pa dang /
mi bslu bas mdza' bshes mi phyed pa'o / /
bsngo bas kyang 'khor bdud kyis mi phyed pa'o / /
tshig rtsub spangs pas ngag yongs su dag pa brgyad 'thob ste /
ran pa'i tshig dang /
phan pa dang rigs pa dang 'jam pa dang gzung ba dang nyan pa dang skye bo mang po dga' ba dang ma smad pa'i tshig go / /
bsngo bas ni tshangs pa'i dbyangs so / /
ngag rkyal spangs pas gcig tu nges pa gsum 'thob ste /
mkhas pa rnams gcig tu nges par dga' ba dang /
lan legs par ldon pas gcig tu nges par blo bden pa la 'gro ba dang /
bcos ma ma yin pas gcig tu nges par lha dang mi'i bdag nyid chen po 'thob pa'o / /
bsngo bas ni khyad par lung ston cing gzhan du mi gsung ba'o / /
brnab sems spangs pas bdag po'i chos lnga 'thob ste /
dbang po tshang bas lus dang ngag dang yid kyi bdag po dang /
dgras mi rdzi bas longs spyod dang dbang phyug rgya che ba'i bdag po dang /
bsod nams la dbang bas sems nyer spyad dang longs spyod rgya chen po la 'jug pa'i bdag po dang /
phyis bkrabs pa thob pas rgyal po bdag pos mchod pa dang /
phrag dog med pas longs spyod ji lta bar 'bum 'gyur du khyad par du 'gyur ba'o / /
bsngo bas ni 'jig rten thams cad kyis mchod pa'i ston pa gcig pur 'gyur ro / /
gnod sems spong bas yid bde bar byed pa'i chos brgyad 'thob ste /
sems rnam par mi 'tshe ba la 'jug pa dang /
gnod sems zhi ba la 'jug pa dang /
'thab rtsod med pa la 'jug pa dang /
gnam po dang mnyen nges la 'jug pa dang /
byams pa'i sems dang ldan pas 'phags pa'i skye bos bkur ba dang /
sems can thams cad kyi bde ba la dga' bas phan pa'i dngos po mang ba dang /
skye bo mang pos bkur bas mdzes pa dang /
sems las su rung bas tshangs par skye ba'o / /
bsngo bas ni ye shes thogs pa med pa dang /
sku blta bas chog mi shes pa'o / /
log lta spangs bas yon tan bcu 'thob ste /
bsam pa dge bas dge ba'i grogs po rnyed pa dang /
las dang 'bras bu la yid ches pas srog la thug kyang sdig pa'i las mi byed pa dang /
lhar sangs rgyas 'dzin pas gzhan la lhar mi 'dzin pa dang /
dge mtshan nam bkra shis la sogs pa mi 'dzin pas lta ba drang ba dang /
lha dang mi dag grogs yin gyi /
dud 'gro dang yi dwags ma yin pa dang /
bsod nams rab tu 'bar bas khyad par du 'gro ba dang /
log pa thams cad med pas 'phags pa'i lam du 'jug pa dang /
'jigs tshogs la lta ba las bskyed pa'i sdig pa'i lta ba thams cad dang bral ba dang /
sgrib pa med par mthong ste mi khom pa dang bral ba'o / /
de'i dge ba rdzogs pa'i byang chub tu bsngo bas ni sangs rgyas pa na mngon par shes pa myur ba dang chos thams cad mngon sum pa'i ye shes 'thob pa'o / /
! de dag tshogs pa dge legs gzhan dang bcas pa ni /
'di rnams pha rol phyin drug tshad med bzhi / /
bsdu dngos bzhi dang phyogs chos sum cu bdun / /
zhi gnas lhag mthong thabs rnams kyis brgyan pas / /
phun tshogs mchog kun ci rigs bde blag 'thob / /
dge ba bcu po 'di nyid pha rol tu phyin pa drug las sbyin pas brgyan pas ni longs spyod che zhing tshe ring ba la sogs par 'gyur ro / /
tshul khrims kyis brgyan pas ni sangs rgyas kyi chos thams cad la smon pa rdzogs par byed do / /
bzod pas ni mtshan dang dpe byad la sogs pa 'thob bo / /
brtson 'grus kyis ni bdud thams cad 'joms shing sangs rgyas kyi chos rnams mthar phyin par 'gyur ro / /
bsam gtan gyis ni dran pa dang blo gros dang blo la sogs pa rnam par dag par 'gyur ro / /
shes rab kyis ni lta ba thams cad 'joms par 'gyur ro / /
byams pas ni sems can dang zhe 'gras pa med par 'gyur ro / /
snying rjes ni sems can yongs su mi gtong bar 'gyur ro / /
dga' bas ni sems mi zhum par 'gyur ro / /
btang snyoms kyis ni 'dod chags dang zhe sdang med par 'gyur ro / /
bsdu ba'i dngos po rnams kyis ni sems can yongs su smin par byed do / /
dran pa nye bar gzhag pa rnams kyis ni lus la sogs pa la mkhas par ro / /
yang dag par spong bas ni dge ba'i chos thams cad rdzogs par ro / /
rdzu 'phrul gyi rkang pas ni lus dang sems yang bar ro / /
dbang pos ni dad pa brtan pa dang /
brtson 'grus brtun pa dang rmongs pa med pa dang sems las su rung ba dang nyon mongs thams cad spong bar ro / /
stobs kyis ni brdzi ba med cing dgra thams cad 'joms par ro / /
byang chub kyi yan lag gis ni chos thams cad ji lta bar rtogs par ro / /
lam gyi yan lag gis ni yang dag pa'i ye shes 'dren par ro / /
zhi gnas kyis ni nyon mongs pa tshar gcod par ro / /
lhag mthong gis ni chos thams cad ji lta ba bzhin shes par ro / /
thabs la mkhas pas brgyan pas ni 'dus byas dang 'dus ma byas kyi bde ba thams cad yongs su rdzogs par ro / /
! skabs kyi don bsdu ba ni /
grong dang grong khyer lo tog rmo brko yi / /
la sogs kun gyi gzhi rten sa yin ltar / /
mtho ris byang grol sangs rgyas chos kun gyi / /
mthar thug dge legs gzhi rten 'dir 'bad bya / /
dper na sa ni grong la sogs pa dang lo tog la sogs pa dang rmo brko la sogs pa'i las thams cad kyi gnas dang rten yin pa ltar /
'di rnams kyang lha dang mi dang slob pa dang mi slob pa dang /
rang rgyal dang /
byang chub sems dpa'i spyod pa thams cad dang /
sangs rgyas kyi chos thams cad kyi rten dang gnas te /
mdor na bcu po 'di kho nas stobs dang mi 'jigs pa la sogs pa sangs rgyas kyi chos thams cad yongs su rdzogs par 'gyur bas /
'di dag nyid rgyas par rnam par dbye bar bya zhing rgyun du brtson par bya'o zhes gsungs so / /
sa bcu pa las kyang mi dge ba bcus ngan 'gror ltung ba las dge ba'i las kyi lam rnam pa bcus bzlog par byed cing bde 'gror 'gro bar byed pa'o / /
de las gong du bcu po 'di dag 'khor bas skrag nas snying rje dang bral bar gzhan gyi sgra'i rjes su 'brangs nas bsgoms pas ni nyan thos kyi 'bras bu 'grub bo / /
yang snying rje med par gzhan gyi dring mi 'jog cing rang nyid 'tshang rgya bar 'dod nas /
rten cing 'brel bar 'byung ba shes pas sbyangs na ni rang rgyal ba 'grub bo / /
sems rgya che bas snying rje dang thab @# / /
mkhas pa dang smon lam chen po dang sems can thams cad yongs su mi gtong ba dang /
sangs rgyas kyi ye shes shin tu rgyas pa la dmigs pas sbyangs na byang chub sems dpa'i sa dang pha rol tu phyin pa thams cad 'grub bo / /
de rnam pa thams cad du chos sbyangs pa las ni sangs rgyas kyi chos thams cad 'grub bo / /
de lta bas na bdag gis bsgrub tu 'dra ba la rnam pa thams cad yongs su sbyang ba nyid bsgrub la 'bad par bya'o zhes so / /
! dran pa nye bar gzhag pa la yang re re gtsor byas pa'i smras pa /
srog gcod spong bas mi 'jigs sbyin sogs dang / /
'di dang phyi mar bsngags tshogs rmad byung 'thob / /
bsngo ba'i sems kyi khyad par ci rigs pas / /
byang chub gsum sogs kun kyang nges par bsgrub / /
de bzhin ma byin len sogs spangs pas kyang / /
gzhan gyi rdzas la chags grol la sogs dang / /
dge ba'i lam bzang spyod pas bsngags sogs dang / /
kun gyi yid brtan sogs dang 'khor brtan sogs / /
thams cad dbugs 'byin sogs dang tshig btsun sogs / /
longs spyod brtan sogs gzhan gyi yid 'ong sogs / /
yang dag lta bas don med kun spong sogs / /
rgud pa kun sel phun tshogs ma lus 'thob / /
mdo sde las /
srog gcod pa spong ba ni sems can thams cad la mi 'jigs pa sbyin pa dang /
tshe 'di nyid du'ang bsngags pa dang /
bzhin dang dbang po gsal ba dang /
tshe ring ba dang /
srin po la sogs pa gzhan la 'tshe bar byed pa rnams kyis kyang nyin mtshan du bsrung ba dang /
lha dag kyang phyi bzhin 'brang zhing bsrung ba dang /
shi 'phos nas kyang lha rnams kyi nang du skye zhing /
ci 'dod pa'i 'bras bu thams cad nges par 'byin pa ste /
nyan thos kyi byang chub tu bsngos na dgra bcom pa 'thob bo / /
de bzhin du rang rgyal ba'i byang chub dang /
rdzogs pa'i byang chub tu bsngos na yang de dag 'thob bo / /
chos thams cad kyi rtsa ba'am srog yin pas /
de bsrungs na bde ba thams cad sbyin pas sbyin pa'i mchog go /
tshul khrims kyi nang na bde 'gror bskyed pa mchog kyang 'di bsrung ba'o / /
gzhan yang tshangs pa dang dbang po dang 'khor los bsgyur ba la sogs pa gang du bsngos pa thams cad kyang 'thob bo / /
'di ni dam pa'i chos thams cad kyi sa bon /
'khor ba thams cad kyi skyabs /
'khor ba mun nag gi sgron ma ste /
'dis ni byams pa bsgoms shing snying rje rgyud la gnas la dga' ba dang btang snyoms 'thob pa'o / /
de'i dge ba'i rtsa ba ni snying po bsam gyis mi khyab pa ste ji ltar bsngos pa dag 'grub pa'o / /
gser mgar gser las rgyan la sogs pa'am /
mi 'am lha 'am sangs rgyas kyi sku'i bar ci 'dod byed pa ltar /
'di ma nyams na'ang ci 'dod pa 'grub ste /
mya ngan las 'das pa dang nye zhing /
dge ba'i bshes gnyen dang bsnyen la /
rang dang gzhan la phan 'dogs nus shing /
ngan song gsum gyi 'gro ba la bsod nams kyi zhing du 'gyur ro / /
chos dang ldan pa'i don ci 'dod 'grub cing sus kyang 'phrog tu med la /
'gran zla gzhan gyis zil gyis mi non to / /
ma byin par len pa spangs pas ni gzhan gyis yongs su bzung ba'i chags pa las grol ba dang /
tshe 'di nyid la dbugs phyin pa dang /
rgyal po la sogs pa'i yid brtan dang /
sdug cing tshig gzung ba'i 'os su 'gyur ro / /
longs spyod rtag cing gzhan la mi gnod pa rgyal po la sogs pa'i 'jigs pa mi 'byung /
ma bsam par 'phral du 'byung zhing byung nas kyang zhing bzang po las snying po len par byed do / /
snga ma bzhin du gang du bsngos pa thams cad kyang 'grub ste 'og ma dag kyang de bzhin du lta'o / /
'dod pas log par g.yem pa spong bas ni dge ba'i lam bzang po la spyod cing tshe 'dir yang bsngags pa dang /
yid ches pa'i gnas su 'gyur te bud med kyi nang na 'dug kyang 'dod chags med /
rgyal po la sogs pa'i yid brtan par 'gyur /
chung ma gzhan gyis mi 'phrog te rang gi yid bzhin du rim gro byed cing nyam thag pa na'ang khyad du mi gsod la /
rtag tu yid dang mthun zhing brnyas thabs mi byed do / /
'jig rten thams cad la yang ma sring ltar spyod par 'gyur ro / /
lha las shi nas der lha'i bu gzhan skye'o / /
'dod pas log par g.yem pas ni ma shi bar lha mo des spong ste /
lha gzhan dang 'du bas phrag dog gis dmyal bar ltung ngo / /
'di spong ba ni dge ba'i lam chen po ste /
mya ngan las 'da' ba'i skal pa can no / /
dge ba'i phyogs thams cad dang 'gal ba brdzun du smra ba spong ba ni deg ba phyogs chen po yongs su 'dzin pa ste /
skye bo thams cad kyi mig dang rna ba'i lkog tu gyur ba la yang yid ches pa'i gnas su 'gyur /
nor med na'ang rgyal po la sogs pa thams cad kyis mchod par 'gyur /
nam mkha' la zla ba skar ma'i dbus na gsal ba ltar 'jig rten kun gyi nang na bden par smra ba gsal lo / /
rin po che'i nang na bden par smra ba'i rin po che mchog go /
'khor ba las sgrol byed kyi nang na'ang bden par smra ba'i sgrol byed mchog go /
de bzhin du ngan 'gro las sgrol ba dang /
sgron ma dang lam ston dang rtsal dang skyob pa dang rdzas dang mdza' bshes kyi nang na'ang bden pa'i mdza' bshes mchog go /
bden pa'i nor can ni nam yang ngan 'gro'i dbul ba med cing lha dang nye la /
gang du skyes kyang rigs che ba dang gzugs bzang ba dang thams cad kyi yid du 'ong ba dang yid ches pa dang /
gnod sbyin la sogs pas mi mthong zhing gtse bar mi nus pa dang /
yul gzhan du song yang longs spyod la sogs pa rnyed pa dang /
gang bsam pa 'grub pa dang tshe ring ba dang rdzu 'phrul che ba dang shin tu mtho bar skye'o / /
phra ma spong bas ni mdza' bshes dang gnyen 'dab dang 'khor brtan pa dang /
gzhan gyis kha drang du med pa dang /
rgyal po la sogs pas kyang dbye bar mi nus pa dang /
nor dang bral ba'am dkos thag kyang mi 'dor ba dang /
de'i skyon smra ba la'ang mi nyan pa dang /
rgyal po la sogs pa'i yid brtan par 'gyur ba dang /
dgra la sogs pa'i 'jigs pa med pa'o / /
tshig rtsub po 'jig rten thams cad skyo bar byed pa spang bas ni dge ba mthong ba dang /
drang po dbugs dbyung ba'i gnas su 'gyur ba dang /
kun gyis shes pa dang /
tshig 'jam pas gzhan la mi 'tshe ba dang /
thams cad kyi dbugs 'byin pa dang /
mdza' bshes mang po dang 'du ba dang /
rdzas med na yang thams cad de'i bran dang 'dra bar 'gyur ba dang don thams cad 'grub pa dang /
'jig pa thams cad med pa dang /
lhar skye zhing thams cad la phan 'dogs pa dang /
rdzu 'phrul dang mthu che bar 'gyur ba'o / /
ngag kyal spong bas ni rigs btsun pa dang /
bkur ba'i tshig dang /
tshig snga phyi 'brel pa dang tshig la thams cad dga' ba dang /
su'ang 'tshe bar mi byed pa dang /
dal snyan dang ldan pa dang /
chos dang ldan pa dang /
thams cad kyis bla ma bzhin du lta ba dang /
nor rdzas brtan pa dang /
thams cad kyis yon tan dang ldan par 'dzin pa'o / /
brnab sems spong bas ni rgyal po la sogs pa su'ang de'i nor 'phrog pa'i blo mi skye ba dang /
nor stor na'ang sus rnyed pas gtod pa dang /
rtag tu nor dang ldan zhing gzhan gyi mi rdzi ba dang /
lha'i dpal yang 'thob pa'o / /
gnod sems spong bas ni tshe 'dir yang 'byor cing bde bar gnas pa thams cad kyi yid du 'ong ba dang /
'jigs pa dang 'tshe ba brgyad la sogs pa gang yang mi 'byung /
skye bo thams cad kyi spun lta bur 'gyur ro / /
gang du 'dod par skyo ba skye /
lha las shi 'phos na'ang 'khor los bsgyur ba gling bzhi la dbang ba rin po che bdun dang /
nye ba'i rin po che bdun dang ldan par 'gyur ro / /
log lta spong bas ni 'khor ba thams cad kyi sa bon thog ma med pa'i mun pa chen po legs pa'i sbyor ba thams cad kyi bar chad de las grol ba yang dag pa'i lta bas don med pa thams cad spong ngo / /
'khor ba dang ring zhing mya ngan las 'das pa dang nye la /
chos la dga' bas sangs rgyas kyi yon tan thos na 'khor ba'i sdug bsngal sna tshogs la dmigs shing /
'gro ba lnga'i 'jigs pa lnga po lha la 'chi ba dang /
mi la 'dod pa dang /
dmyal ba la gnod pa mang po myong ba dang /
dud 'gro la gcig la gcig za ba dang /
yi dwags la bkres pa dang skom pas sdug bsngal gyi yan lag dpag tu med pa dmigs so / /
des thog mar srid pa las nges par 'byin pa'i lam bskyed par sems bskyed de /
sems gcig las kyang dge ba'i chos kyi rgyun nyid skye'o / /
de la bar snang gi gnod sbyin la sogs pa thams cad dga' bas bstod par byed do zhes so / /
! gnyis la sogs pas tshogs pa'i dbang du byas nas mir skye ba'i ni /
'di dag bsnyen gnas yan chad sdom pa dang / /
sbyin dang bzod sogs bsod nams ci rigs las / /
mi nyid gling bzhi 'khor bcas phal cher gnas / /
lus dang tshe tshad nges dang ma nges 'thob / /
gzhan yang sbyin dang tshul khrims bzod brtson 'grus / /
skyabs dang bla ma chos mtshungs grogs rnams la / /
gus sogs mang bsten longs spyod tshe ring dang / /
nad med gzugs rigs stobs dang 'khor dang ni / /
bstan pa rgyas shing bshes gnyen dam pas zin / /
nga rgyal med cing dad ldan 'chi bas skrag /
dge legs bsgrub pa'i rkyen rnams 'byor gyur cing / /
nyon mongs lhag sogs 'gal rkyen bral ba 'thob / /
de las mnyam med las kyi bde chen la / /
spyod pa 'khor bsgyur rin chen bdun sogs ldan / /
rgyu'i khyad par ni las kyi lam 'di dag chang la sogs pa dang bcas pa rnams ci rigs par spong ba bsnyen gnas yan chad kyi sdom pa'i tshul khrims ci nus la brten nas /
sbyin pa la sogs bsod nams kyi las ci rigs pa dag bsten cing bsgoms la /
lan mang du byas pas ni mi'i lus 'thob ste /
lus dang longs spyod dang rigs dang gzugs dang 'khor la sogs pa mchog dang bar ma dang dman pa las kyi stobs ni ci rigs pa'i bde ba dang ldan pa'o / /
gnas kyi khyad par ni gling bzhi g.yog dang bcas pa phal cher te /
la la dag na ni srin po la sogs pa'ang gnas par bshad pas so / /
lus dang tshe'i tshad ni 'dzam bu gling pa'i ma nges pa dang gsum po'i nges pa ste /
'dzam bu gling pa'i ni tshe res 'ga' dpag tu med la /
res 'ga' lo brgyad khri ba nas bcu pa'i bar du'ang 'gyur ro / /
lus kyang res 'ga' chen por 'gyur zhing res 'ga' chung ngur yang 'gyur te /
de'ang phal cher rang gi khru tshad phyed dang bzhi pa'o / /
shar gyi lus 'phags po'i tshe ni nges pa ste lo nyis brgya lnga bcu'o / /
nub kyi ba lang spyod pa'i ni lo lnga brgyar nges so / /
byang gi sgra mi snyan pa'i ni stong du'o / /
lus kyang shar gyi ni shin tu che ba rang gi khru tshad phyed dang bzhi pa'o / /
nub dang byang gi ni ches che ba khru phyed dang bzhi pa'o / /
chos kyi snod du rung ba'i khyad par ni las de dag las gzhan yang rten thams cad la mnyam du gus pa la sogs pa las bstan pa dar zhing rgyas pa dang phrad pa la sogs pa dag gis chos bsgrub pa phun sum tshogs pa la 'jug pa'i skal pa dang ldan par 'gyur ro / /
mi rnams las thun mong ma yin pa'i las kyi bde ba mchog la spyod pa ni 'khor los bsgyur ba'i rgyal po ste /
gling gcig dang gnyis dang gsum dang bzhi dang lha'i gnas gnyis la'ang dbang bsgyur ba /
lus mtshan dang ldan pa /
nad med pa /
bu stong dang ldan pa rin po che bdun dang nye ba'i rin po che bdun la sogs pa'i longs spyod la spyod pa ste /
rin po che bdun la btsun mo ni lus la tsan dan dang spos kyi dri 'byung ba /
kha nas ut+pa la'i dri 'byung ba /
lus reg na bde ba ste /
gang la reg pa de la lus kyi nyon mongs pa med par 'gyur te /
de gang na gnas pa'i gling der mi rnams bkres pa dang skom pa dang mya ngan dang bral bar 'gyur /
'khor los bsgyur ba'i rgyal po grang ba'i dus su ni dro bar byed /
tsha ba'i dus su ni bsil bar byed /
gzhan gyis reg par yang mi nus /
mi thams cad kyis ma sring ltar mthong /
rgyal po'i yid du 'ong zhing rtag tu bde bar byed /
bud med kyi skyon lnga po skyes pa gzhan la chags pa dang /
ser sna dang mi rigs par chags pa dang mi rigs pa'i gnas la dga' ba dang /
khyim thab gsod par sems pa spangs pa'o / /
bud med kyi yon tan lnga dang ldan te /
bsam pa mthun pa dang /
bu mang ba dang /
rigs mthun pa dang /
srid mtho ba dang /
khyo bud med gzhan la sems na yang phrag dog med pa'o / /
bud med chen mo'i yon tan gsum dang ldan te /
tshig cal col med pa dang /
log par lta ba med pa dang /
khyim thab med kyang 'dod pa'i yon tan gyi dbang du mi 'gyur ba'o / /
nor bu rin po che ni yon tan brgyad dang ldan pa ste /
mtshan mo ston gyi zla ba nya ba ltar 'od gsal ba dang /
nyin par tsha ba sel bas gsil ba dang /
lam du zhugs na chu med pas skom gyis gdungs pa na chu yan lag brgyad dang ldan pas sel ba dang /
rgyal pos ci bsams pa 'byung ba dang /
cha brgyad las cha re res 'od zer kha dog lnga pa 'gyed pa dang /
de gang na 'dug pa'i dpag tshad brgya tshun chad du nad med cing mnyam par 'jog la /
'dod pa'i 'brs bu bsgrub pa dang /
rnams kyis klu ngan pa ? char mi bzad pa 'bebs mi nus pa dang /
mya ngam dang g.yang sa dgon par ljon pa dang tshal gyis rgyas par byed pa dang /
mi 'ga' yang dus ma yin par mi 'chi zhing sbrul la sogs pa dud 'gro gnod pa byed pa gang yang mi 'byung ba'o / /
'khor lo ni yon tan lnga dang ldan pa ste /
'dzam bu chu bo'i gser las byas pa dpag tshad lnga dang ldan pa r+tshi bas stong pa /
'jig rten na nyi ma gnyis pa ltar mdzes pa dang /
nam mkha' la nyin gcig gis dpag tshad 'bum du 'gro bar nus pa dang /
gling gsum po dang rgyal chen rigs bzhir 'gro bar 'dod pa na des dpung gi tshogs yan lag bzhi dang lhan cig nam mkha' nas 'gro ba dang /
rgyal po gang du ma thos pa'i sar thos par byed pa dang /
bsdo ba gang yang med de rgyal rigs dang blon po dang chos kyi grogs dag gis mthong ma thag tu thams cad 'bul ba'o / /
glang po che ni cang shes mchog tu bka' nyan pa /
sde gzhan las rgyal bar byed pa /
rkang lag bzhi dang mjug ma dang rlig pa dang sna ste yan lag bdun bdun legs par gnas pa /
glang po stong gi stobs yod pa /
mdog dngul ltar dkar ba /
brgya byin gyi glang po che 'dra ba /
de'i dri tshor na glang po gzhan gyis de'i mdun du 'dug mi nus pa'o / /
gnas gsum du g.yul 'gyed de /
chu dang bskam sa dang bar snang la'o / /
shugs phun sum tshogs pas nyin cig gis 'dzam bu gling lan gsum bskor ba /
skud pas kyang bkrir rung ba rgyal pos bzhon pa na ma bskul yang gar 'dod du 'gro ba /
dal gyis 'gying zhing mdzes par 'gro ba /
byis pa'i nang du'ang skrag par mi byed pa /
lam srang la sogs par bud med kyis kyang reg gzod pa /
g.yul 'gyed pa na rab tu drag la 'jug pa na skud pas kyang bkrir rung ba'o / /
rta ni mdog dkar ba lha'i nor bu'i gtsug la sogs pa mtshan dang ldan pa /
bongs tshod dang mdog dbyibs phun sum tshogs pa /
bsgo na nyin zhag gcig la 'dzam bu gling lan gsum bskor ba /
las yongs su dag pa nad med pa'o / /
blon po ni rgyal po'i don du bya ba gang 'dod pa la bsgo'ang shes te 'bul ba shin tu rdzogs par bsags pa /
chags pa med pa /
chos ma yin pa spangs pa /
rigs pa rtsom pa yul dang dus shes pa /
nyon mongs pa dang gnod pa med pa /
skye bo rnams la mi 'tshe ba /
yang dag pa'i tha snyad dang ldan pa /
skyo ba med pa rgyal po'i chos dang ldan pa'i bya bar 'os pa ma 'ongs pa rnams kyang stob pa /
'jig rten la pha dang ma ltar phan 'dogs par 'dod pa'o / /
khyim bdag rin po che ni bka' nyan pa /
ma bskos kyang rin po che dang rdo rje dang spug la sogs pas ngam grogs la sogs pa 'gangs ba /
rin po che rnams kyang mi zad na gser dang dngul la sogs pa lta ci smos /
'byor pa rtag pa g.yo sgyu med pa /
gzhan la gnod pa spangs pa /
skye bo kun de la dga' ba'o / /
de bdun dang ldan pas mi'i gling bzhi la bsgo bar byed /
klu rnams dang lha'i ris gnyis po rgyal chen rigs bzhi dang sum cu rtsa gsum pa'i dbang po'i stan phyed kyang 'phrog par nus pa'o / /
nye ba'i rin po che bdun ni de dag las cung zad dman pa ste /
ral gri ni rgyal po la mi nyan pa'i yul du rang song nas btab pa med par kun tu 'dud par byed de /
chad pa med cing mtshon gyis bda' ba med kyang yul 'khor thams cad 'dul ba'o / /
lpags pa ni rgya mtsho nas byung ba tshong pas rgyal po la 'bul te /
klu'i lpags pa chu zheng dpag tshad lnga bcu pa /
char gyis mi rlan rlung gis mi 'khyer mes mi 'tshig pa /
grang na dro bar byed /
tsha na bsil bar byed pa /
rgyal po gang du 'gro bar blon pos khyer te khyim gyi bya ba gang 'os pa thams cad byed pa /
bud med mi sdug pa mi mthong ba /
nyi ma dang zla ba'i 'od snang ba'o / /
mal cha ni yang zhing 'jam la mtho dman can te /
der 'dug pas bsam gtan dang shes rab skye ba /
'dod chags la sogs pa skyes na 'jil bar byed pa /
bsam gtan gyi gnas dang 'dra ba /
de na 'dug pa bud med kyis mthong na rab tu dga' yang chags pa mi skye ba'o / /
tshal ni de'i nang du song na bsam gtan la dga' ba /
lha'i dga' tshal gyi nye bar spyod pa thams cad 'ong bas /
der rgyal pos lha bzhin du 'dod pa'i yon tan lnga dang bud med la dga' mgur spyod pa'o / /
khyim ni nyer nyal te nub mo lta bar 'dod na zla ba dang skar ma'i tshogs der 'ong /
nor bu mthong na'ang dga' zhing lha mo dag kyang rol mo byed do / /
bde bar gnyid kyis log cing rmi lam dge ba'ang rmi bar byed do / /
grang na dro bar byed /
tsha na bsil bar byed la /
reg na bde ba'i rlung ldang ngo / /
thun gnyis nyal te gsum pa la sad nas chos la gnas par byed pa'o / /
gos ni thags bzang ba 'jam pa dri ma med pa /
gyon na tsha ba dang grang ba dang bkres pa dang skom pa dang nyam chung ba dang ngal dub sel bar byed pa /
mes mi tshig mtshon gyis mi chod pa'o / /
lham ni gyon na chu la skam ltar mi bying /
'gro bar 'dod na dpag tshad brgyar yang dal gyis phyin pa'o / /
de la bu stong yod pa ni thams cad kyang dpa' ba brtul phod pa yan lag mchog gi gzugs dang ldan pa /
pha rol gyi sde rab tu 'joms pa /
chos dang ldan pa chos bsgrub pa /
rigs mthun pa /
'khor thams cad dga' zhing ngo bo nyid kyi rjes su chags pa'o / /
mdo las ni 'di dag skabs gzhan du gsungs pa'o / /
! lha'i dbang du byas nas 'dod pa'i khams kyi spyir brjod pa /
de bas rlabs che'i dge ba'i las rnams ni / /
chung 'bring chen pos 'dod lha rigs drug tu / /
tshe dang lus sogs chung 'bring chen po dag /
ci rigs dpal gyis rgyas pa'i mtho ris 'thob / /
mdo las /
las dge ba rnams kyi 'bras bu ni 'dod pa| sdug pa /
yid du 'ong ba yin la /
gtso bor spong ba bdun gyi tshul khrims bsten cing bsgoms la mang du byas pas ni mtho ris dag tu skye ste /
de'ang chung ngu dang 'bring dang chen po gsum gyis 'dod pa'i khams kyi lha ris drug tu skye ba ni tshe dang zas dang gzugs dang brtson 'grus dang bde ba chung ngu dang 'bring dang chen po rnams su'o / /
'di rnams las gnyis ni ri rab la gnas la /
bzhi ni nam mkha' la sprin gyi phung po ltar gnas so / /
tshul khrims rnam pa bdun las kyang gtso bor srog gcad pa spong ba ni rgyal chen rigs bzhi dag tu skye'o / /
ma byin par len pa spong ba dang gnyis kyis ni sum cu rtsa gsum du'o / /
'dod pas log par spyod pa spong ba dang gsum gyis ni 'thab bral du'o / /
ngag gi bzhi spong ba dang bdun gyis ni dga' ldan du'o / /
'jig rten pa'i sdom pa blangs la /
sangs rgyas 'ba' zhig la dad pa /
lus kyi rnam pa gsum dang ngag gi gsum gyis ni 'phrul dgar ro / /
des ngag kyal pa spangs pas ni gzhan 'phrul dbang byed du ste /
gong nas gong du tshe dang lus dang bongs stobs dang /
brtson 'grus dang spro ba dang gzugs dang dbang phyug mchog tu 'gyur ba'o / /
! so sor bshad pa las ri rab la brten pa gnyis las /
ngos la gnas pa ni rgyal chen riD bzhi ste /
ri rab la brten gnyis las rgyal chen ris / /
phreng thogs yol go thogs dang rtag myos dang / /
pi wang gsum pa kun tu rgyur bcas kyi / /
gnas rnams bcu tshan bzhi dag ngos la brten / /
ri rab ni ri bo khri phrag drug cus bskor ba /
rin po che sna tshogs 'bar ba'i 'od kyis gsal ba /
steng padma'i rdzing la sogs pas mdzes par byas pa /
'phang du dpag tshad brgyad khri bzhi stong pa /
ngos rin po che rnam pa bzhi'i rang bzhin can /
legs par spyad pa'i las la spyad pa lha rnams kyis bskor ba /
sa gzhi bde zhing 'od zer du mas gsal la nyams dga' ba'o / /
de la gnas dang po na ni /
lag na phreng thogs kyi lha'i gnas bcu ste /
zur la gnas pa dang /
mtha' la gnas pa dang /
'bras bus 'tsho ba dang /
yon tan dkar spyod dang /
thams cad rab tu dgar gnas dang /
'gro mgyogs dang /
yul la chags dang /
'dod la chags dang /
yid g.yo ba dang /
tshal dang nye ba'i tshal na gnas pa'o / /
de'ang rim pa bzhin du lho dang nub dang shar dang byang la lta ba bzhi dang /
lho dang nub dang shar la nye ba gsum dang /
byang la nye ba gsum du lta'o / /
so so la dpag tshad stong stong ste rgya mtsho'i nang gi steng na'o / /
de la tshul khrims dang ldan pas gzhan la mi gnod par me tog bskyed pa'am nyos pa sangs rgyas la phul na /
thams cad dgar gnas kyi lhar skye ste /
'gran zla med pa dang dga' mgur 'gro ba dang /
lha gzhan gyis zil gyis mi non pa dang /
lha mo'ang lha gzhan mi 'dod par sil snyan yan lag lnga pas rtse ba ste /
bde ba rnam pa bzhi myong ba la sogs pa /
las dang rnam par smin pa'i dbye ba rgyas par ni 'di dang 'og ma dag thams cad du'ang mdo nyid las rgya cher lta bar bya'o / /
gnyis pa lag na gzhong thogs kyi lha rnams kyi gnas kyang bcu ste /
padma'i nang na rgyu dang /
bung pa sgra snyan dang /
sgra la chags dang /
dris dregs dang /
rlung spyod dang /
me tog 'phreng dga' dang /
kun tu lta dang /
rtag tu dga' dang /
dri la chags dang /
'chi rtsug ces bya ba'o / /
gsum pa rtag myos pa'i gnas kyang bcu ste /
lhag par dga' ba dang /
ut+pa la'i mdog dang /
padma dkar spyod dang /
grong khyer dmar gnas dang /
sna tshogs dang /
mtho bar gnas dang /
rgun chang myos gnas dang /
yul la 'dod dang /
chu bsil gnas dang /
brtan dga' zhes bya ba'o / /
bzhi pa pi wang gsum pa can gyi gnas kyang bcu ste /
dri dga' dang /
sgra snyan dang /
de la chags dang /
skyor chus skyes dang /
lus dkar dang /
phan tshan dga' dang /
yang dag chags spyod dang /
'khor dang rnam spyod dang /
skyil krung steng skyes dang /
spyod pa dang ldan par gnas pa zhes bya ba'o / /
gnas bzhi pa'i kun tu rgyu ni de kho nar zad de /
ri rab kyi ngos bzhi la 'khor ba'o / /
gzhal med khang dang ldan pa de dag la mu stegs can gzhan gyis gza' dang skar ma dang rgyu skar du shes te /
de dag gi rags par bgrang na bye ba phrag sum cu rtsa drug go /
nyi ma dang zla ba'ang de dag bzhin du 'khor te de dag thams cad rlung 'khor lo bskor ba zhes bya ba'i dbang gis 'khor ro / /
de dag gi bar yangs pa na 'jig rten skyong ba yul 'khor skyong dang ku be ra gnyis rin po che sngon po dang ser po dang ljang gu sna tshogs kyi khang pa na gnas so / /
byang phyogs na rlung 'khor lo'i gzugs zhes bya ba gnas shing /
des byang phyogs kyi skar ma dag 'char nub byed du mi ster bar byang phyogs de nyid na 'khor zhing 'dug go /
mu stegs byed rmongs pa dag gis skar ma'i dpyad mi shes par de mthong nas chu srin byis pa gsod yin te nub tu mi ster la /
drang srong bdun gyis ni 'jig rten 'dzin pa'o snyam mo / /
! steng na gnas pa sum cu rtsa gsum pa ni /
ri bo'i steng na sum cu rtsa gsum ste / /
chos bzang dang ni mtho bar gnas la sogs / /
kun gyi bdag po brgya byin rdo rje dang / /
dbang po sum cu brgyud pas legs skyong ba'o / /
'di'i gnas sum cu rtsa gsum ni chos bzang na gnas pa dang /
de bzhin du mtho ba dang /
ri rtse dang /
legs mthong dang /
phyogs gcig dang /
shing gseb dang /
shing rta sna tshogs dang /
dga' byed dang /
yongs 'du dang /
'dres pa'i 'gram dang /
tshang tshing gi 'gram dang /
nor bu snying po gnas pa rnams dang /
kun tu gsal spyod dang /
gser phug khang dang /
phreng ba'i grib ma dang /
mtho dman na rgyub dang /
bkra ba sna tshogs kyis phye ba dang /
sbyor ba la 'jug pa dang /
zhib tu spyod pa dang /
glu sgra la chags dga' ba dang /
gzi brjid 'bar ba dang /
zla pa'i gnas ltar rgyu ba dang /
shing sa la zung dang /
mig phye nas 'gro ba dang /
btsum nas 'gro ba dang /
lus mdog che bzang dang /
nor bu 'chang dang /
ris mthun dang /
'khor na gnas dang /
mtho bar spyod dang /
gzi brjid mchog dang /
gzi phreng dang /
ma 'dres pa zhes bya ba'o / /
de rnams kyi bdag po ni brgya byin te /
des rin po che'i khang bzang gi rtsig ngos dwangs ba la rang tshe 'phos pa sum cu dbang po nyi tshe brgyud pa ming dang bcas pa ri mor bris pa lta bur mthong ste /
legs 'byor dang /
'byor pa dang /
legs spyod ldan dang /
dkar po dang /
blo gros bzang dang /
kun bde dang /
brtan pa dang /
kun tu mig dang /
mig stong dang /
thams cad dga' dang /
steng snang dang /
gzi brjid phreng dang dpal 'dzin dang /
mdog sngo dang /
mi 'chi dang /
mi 'gyur dang /
bde byed dang /
mchod sbyin 'dzin dang /
bkra shis 'dzin dang /
kun dga' dang /
brgya byin zhes bya ba la sogs pa'o / /
yang ngan song gsum car du sdug bsngal dpag tu med par myong ba'ang mthong bas shin tu yid 'byung ngo / /
yang lhar lan bdun mir lan bdun 'pho ba mthong ste brgyad pa ni gang du'ang skye ba ma mthong nas /
bsam pa dang dran pa rnyed pas bcom ldan 'das la tshe rabs bdun na rgyun du zhugs pa nas mya ngan las 'das par 'gro ba thos pa las dad pas phyag 'tshal bar yang byed pa'o / /
! nam kha' la brten pa'i dbang du byas nas /
nam mkha' la brten gzhal yas khang gnas pa / /
'thab bral gnas ni nyi shu rtsa brgyad de / /
gzhan rnams rgyas par gsungs pa mi snang ngo / /
'di rnams tshe tshad dmyal ba'i skabs las lta / /
lus ni dang po'i rgyang grags bzhi cha ste / /
gzhan rnams rgyang grags bzhi cha re res bskyed / /
nam b+kha' la brten pa bzhi las 'thab bral gyi gnas ni nyi shu rtsa brgyad du rgyas par gsungs la /
de yan chad gzugs dang gzugs med dang bcas ba ni mdo 'di las ma gsungs so| |gzhan las kyang 'di lta bu'i rgyas par gsungs pa ni ma mthong ngo / /
spyi tsam du gsungs pa bsdus pa'i dbang du byas nas /
'dod pa ba'i lha drug gi tshe'i tshad ni phyogs gcig tu sngar dmyal ba'i tshe bshad pa las brjod zin to / /
lus kyang 'dir phyogs gcig tu brjod de /
rgyal chen riD bzhi pa ni rgyang grags kyi gzhi cha gcig go /
de'i gong ma rnams ni bzhi cha re res lhag par lta'o / /
! chos gzhan dang ldan pa'i 'bras bu las gzugs kyi khams pa ni /
gzugs kyi khams ni gnas gzhan bco brgyad de / /
bsam gtan bzhi po chung 'bring cher bsgoms pas / /
tshangs ris la sogs bcu gnyis spel ma lngas / /
gnas gtsang lnga dang dbang phyug chen po'i gnas / /
sa dag las /
gzugs kyi khams ni gnas gzhan bco brgyad de /
bsam gtan dang po yan lag lnga dang ldan pa chung ngu dang 'brang dang chen po bsgoms pas ni tshangs ris dang tshangs pa mdun na 'don dang /
tshangs pa chen po rnams su skye'o / /
bsam gtan gnyis pa yan lag bzhi ldan chung 'bring chen pos ni 'od chung dang tshad med 'od dang 'od gsal du'o / /
bsam gtan gsum pa yan lag lnga ldan chung 'bring chen pos ni dge chung dang tshad med deg dang dge rgyas su'o / /
bsam gtan bzhi pa yan lag bzhi dang ldan pa chung 'bring chen pos ni sprin med dang bsod nams skyes dang 'bras bu che ba rnams su ste bsam gtan rnams ni /
yan lag las 'da' bar byed pa yin pas so / /
'du shes med pa ni 'bras bu che'i nang du gtogs so / /
bsam gtan bzhi pa spel mar bsgoms pa chung ngu dang 'bring dang chen po dang /
ches che ba dang /
mchog tu che ba dang ldan pa bsgoms pas ni gnas gtsang ma'i sa lnga po mi che ba dang mi gdung ba dang gya nom snang dang shin tu mthong dang 'og min rnams su'o / /
byang chub sems dpa'i sa bcu bsgoms pas ni gnas gtsang ma rnams las 'das pa dbang phyug chen po'i gnas su skye ba'o / /
!de rnams kyi lus dang tshe'i tshad ni /
tshangs ris la sogs bzhi yi lus kyi tshad / /
dpag tshad phyed nas gnyis par phyed phyed bskyed / /
de yi gong rnams nyis 'gyur bskyed pa las / /
sprin med la ni dpag tshad gsum dor ro / /
tshe tshad rang lus tshad kyi bskal chen te / /
dang po gsum gyis rnam grangs gzhan gyis gsungs / /
tshangs ris pa'i lus ni dpag tshad phyed do / /
tshangs pa mdun na 'don gyi ni gcig go /
tshangs chen gyi ni phyed dang gnyis so / /
'od chung gi ni dpag tshad gnyis so / /
de yan chad kyi lha'i lus ni de'i nyis 'gyur nyis 'gyur du blta ba las sprin med la dpag tshad gsum dbri'o / /
tshangs ris pa'i tshe'i tshad ni bar kyi bskal ba nyi shu la bskal pa gcig tu bzhag pa'o / /
tshangs pa mdun na 'don gyi ni bar gyi bskal pa bzhi bcu la bskal pa gcig tu bzhag pa'o / /
tshangs chen gyi ni bar gyi bskal pa drug cu la bskal pa gcig tu bzhag pa'o / /
'od chung gi ni bar gyi bskal pa brgyad cu la bskal pa gcig tu bzhag pa'i bskal pa gnyis so / /
de yan chad ni de'i nyis 'gyur nyis 'gyur la sprin med kyi bskal pa gsum dbri'o / /
! gzugs med pa'i khams kyi dbang du byas nas /
gzugs med bzhi ni snyoms 'jug rnam bzhi las / /
zhi dang rnam thar bde ldan skye ba bzhi / /
gnas ni gang nas shi 'phos de nyid de / /
tshe tshad nyis khri nas ni brgyad khri'i bar / /
gzugs med pa bzhi po 'di ni nam kha' mtha' yas skye mched la sogs pa dmigs pa las 'da' ba'i snyoms par 'jug pa bzhi las skye ba phra rags bzhi 'grub pa ste /
thams cad kyang zhi ba dang rnam par thar pa'i bde ba can mi g.yo ba myong ba'o| |'di rnams la gzugs kyi lus med pas gnas gzhan rnam par gzhag pa ni gud na med de /
gang nas shi 'phos pa de nyid du ming bzhi'i phung po tsam 'grub par zad pa'i phyir ro / /
tshe'i tshad ni nam kha' mtha' yas nas bskal pa nyi khri nyi khri lhag par brgyad khri'i bar du rnam par gzhag go /
gzugs dang gzugs med 'di dag bsod nams kyi / /
las gtogs snga ma dag dang mi g.yo ba'i / /
bsam gtan snyoms 'jug zag med lam bcas pa / /
ting 'dzin las byung skye ba mchog tu brjod / /
de ltar na gzugs kyi khams pa dang gzugs med pa'i khams pa 'di rnams ni sngar gyi dge ba bcu la sogs pa bsod nams kyi las su gtogs pa'i ci rigs pa dag dang /
de las gong du mi g.yo ba'i las su gtogs pa bsam gtan la sogs pa ci rigs pa dang /
zag pa med par gtogs pa'i ting nge 'dzin dag dang ldan pa las 'grub par lta'o / /
gal te de lta na dge ba bcu po dag kun gyi rnam par smin pa'i 'bras bu ni bde 'gro lha dang mi'i skye bar thun mongs du bshad la /
yang mdo gnyis po dag las kyang srog gcod pa spong ba la sogs pa'i 'bras bu so sor nges par bshad pa bzhin du snga ma ni so so'i 'bras bu dang phyi ma ni tshogs pa'i 'bras bur brjod pa ci ltar mi 'gal zhe na /
de ni 'gal ba med de 'di ltar bde 'gro tsam gyi lus 'phen pa'i nus pa ni dge ba bcu'i las kyi srog gcod pa las rnam pa thams cad du ldog ba lta bu re re la'ang nges par gnas par lung du ma las gsungs pa'i phyir dang /
mdo gnyis las gsungs pa'i 'bras bu ni rnam grangs de dag kyang re re gtsor byas pa tsam yin gyi /
gzhan dang gzhan du ma'i 'bras bur yang rjes su 'gro ldog las mang du gsungs pa dag las 'grub pa'i phyir /
'di dag ni shin du 'grig pa nyid du bzung ngo / /
! de las gzhan pa'i dbang du byas pa las pha rol tu phyin pa drug so so ni /
gzhan yang pha rol phyin drug spyad pa 'dis / /
longs spyod sogs dang ldog bas dbul sogs 'byung / /
byang chub sems dpa'i sde snod las sbyin pas longs spyod dang /
tshul khrims kyis bde 'gro dang /
bzod pas gzugs mdzes pa dang /
brtson 'grus kyis thob pa dang mngon par rtogs pa dang /
bsam gtan gyis nges par gyur ba la 'jug pa dang /
shes rab kyis bag chags kyi mtshams spyor ba yang dag par 'joms pa 'thob par gsungs te /
ser snas dbul por 'gyur ba la sogs pa ni don gyis so / /
'di dag ni mdo mang po las kyang gsal /
sbyin pa'i khyad par las sbyin pa gsum so so yis ni /
zang zing sbyin pas longs spyod ldan pa ste / /
mi 'jigs sbyin pas yul bzang bdag sogs 'thob / /
sbyin pa'i nang na chos sbyin mchog yin te /
'on kyang bsam pa'i dbang gis gzhan du'ang 'gyur / /
mdo de nyid las zang zing sbyin pas longs spyod phun sum tshogs pa 'thob bo / /
mi 'jigs pa sbyin pas yul bzang po'i rgyal por 'gyur te / /
mtshon dang lo nyes dang dus ma yin par 'chi ba dang /
dgra dang nad dang me dang chu la sogs pa'i 'chi ba'i 'jigs pa dang bral te tshe ring bar 'gyur ro / /
sbyin pa'i nang na mchog ni chos kyi sbyin pa ste /
srid pa thams cad las nges par 'byung ba'i sa bon yin pas byang chub gsum po dag 'byin pa'o / /
de'ang bzhi las rang gi 'tsho ba'i phyir byin pa ni tha ma ste /
rang nyid bsgrub pa med par gzhan la 'chad par zad pas bro gar ba lta bu'o / /
de'i 'bras bu ni lha'i bya tshigs su bcad pa smra ba la mkhas pa'o / /
'bring ni grags pa'i phyir dang /
gzhan zil gyis mnan pa'i phyir 'chad pa gnyis te /
lha dang mi 'bring po'i 'bras bu can no / /
mchog ni gzhan la phan pa'i don du brtse bas ston pa'o / /
! thun mong gi ni /
gzhan yang sbyin pa nyid kyis skal ldan rnams / /
'di dang gzhan gyi dpal 'byor mtha' dag 'thob / /
bden pa po'i le'u las /
sbyin pa byin pas thog mar ser sna bcom ste gtong pa'i lag brkyangs pas med par lta ba bsal zhing yang dag pa'i lta ba mngon par phyung ba'o / /
skyes bu dam pa rnams kyis rjes su bsnyags shing ngan pa rnams dor ba'o / /
mtho ris dang thar pa'i sgo phye ba'o / /
ngan 'gro'i sgo bcad pa'o / /
dge ba'i rtsa ba bskyed cing mi dge ba phyung ba'o / /
nyon mongs pa rnams bsrabs shing dge ba'i phyogs spel pa'o / /
tshul khrims dang ldan pa rnams tshim par byas shing rang dang gzhan la phan pa chen po byas pa'o / /
longs spyod phun sum tshogs pa thams cad 'thob ste /
kha dog phun sum tshogs pa byin pas ni mdog bzang ba 'thob bo / /
de bzhin du dris grags pa dang /
ros yo byad dam pa dang /
reg gis rkang lag 'jam zhing gzhon sha can dang /
rim gro dang bcas pas bsnyen gnas la sogs pa las rim gro dang /
lag bdar bas bsti stang dang dus su byin pas don rnams dus su 'grub pa dang /
yid du 'ong bas longs spyod ci la dga' ba dang /
gzhan la mi gnod pas longs spyod brtan pa dang /
dka' ba bzod pas 'khor snying nye ba dang /
kha zas kyis nyams stobs dang /
gos kyis mdog dang ldan pa dang /
mar mes mig dang /
sil snyan gyis rna ba ma nyams pa dang /
bzhon pas bde ba dang /
sman gyis nad med pa dang /
gnas byin pas thams cad phun sum tshogs par 'gyur ba'o / /
gzhan yang srog gcod pa spong ba la sogs pas tshe ring ba la sogs pa dang /
nga rgyal spangs pas rigs mtho ba dang /
khro ba spangs pas mdzes pa dang /
phrag dog spangs pas gzi brjid che ba dang /
yang zas byin pas ni srog dang kha dog dang stobs dang bde ba dang spobs pa lnga byin pa'o / /
! bzod pa'i khyad par ni| khro bas tshig rtsub smra ba kun tu pham / /
bzod ldan dka' thub mchog 'thob kun las rgyal / /
tshoms dag las /
byis pa khros nas tshig rtsub dag / /
smras na rgyal bar 'gyur snyam sems / /
gang zhig de dag bzod byed pa / /
de ni rtag tu rgyal ba yin / /
gang zhig khros la slar 'khro ba / /
de ni sdig pa can 'gyur bas / /
khros la slar ni mi khro dang / /
thub par dka' ba'i g.yul las rgyal / /
gang zhig khro ba phyung ba dang / /
shing rta 'khyams las 'dzin pa de / /
'dul sbyong mkhan du nges gsungs kyi / /
zhags 'debs skye bo phal ba yin / /
zhes gsungs pa'o / /
! lus la sogs pa bzhi bsgoms pa las lus bsgoms pa ni /
rdza so ma btang char sogs mi bzod ltar / /
lus kyang bkres skom brdeg sogs mi bzod do / /
thor bu skrangs ltar reg mi bzod pa dang / /
dre'u sbrum sogs bzhin nad /
tshogs ldang bas gsod / /
des na ngang pa dur khrod mi bsten ltar / /
mkhas pas lus la ma chags rtag tu bsgom / /
'das chen las /
rdza so ma btang ba rlung dang char dang brdeg pa dang 'dor ba dang mnan mi bzod pa ltar lus kyang bkres skom dang tsha grang dang rlung dang char dang brdeg pa dang /
'ching ba dang spyo ba mi bzod do / /
thor bu skrangs pa rtag tu bag byed de reg tu mi ster la /
reg na na tsha 'byung ba dang 'dra'o / /
dre'u sbrum na 'chi ba dang chu shing 'bras bu chags na bskams la snying po med pa ltar /
lus kyang khong gi nad dag gis 'chi zhing snying po med do / /
sbrul dang sre mo rtag tu gnod par 'dod pa ltar lus kyi chen po bzhi yang ngo / /
des na ngang pa'i rgyal po dur khrod la mi dga' ba ltar /
byang chub sems dpa' yang lus la mi chags so / /
rigs ngan rab bdun brgyud pa ni thams cad kyis smad pa ltar lus kyang khu chu dang khrag brgyud pas na mkhas pas smad pa'o / /
ri ma la ya dang mi 'dra ste tsan dan dang ut+pal la sogs pa mi skye bar bu ga dgu nas rtag tu rnag dang khrag dang bshang gci 'dzag pa mnam pa sme ba mi sdug pa rtag tu skyo bar rung ba srin bu rnams dang lhan cig gnas pa'o / /
skyed mos tshal bzang por yang mi ro bzhag na mi gtsang bas kun gyis spong zhing sred pa mi skye ba ltar /
gzugs kyi khams kyang ste gtsang la bzang yang lus dang ldan pas sangs rgyas dang byang chub sems dpa' rnams spong ba'o zhes so sor rtog pa'o / /
! tshul khrims bsgom pa ni /
tshul khrims dge tshogs kun gyi rtsa ba ste / /
gnod dang sdug bsngal lam 'gog sgo gtan mchog /
de ni dge ba'i chos thams cad kyi them skas lta bu'o / /
shing la sogs pa'i rtsa ba sa yin pa ltar rtsa ba'o / /
tshong dpon tshong pa kun gyi thog mar 'gro ba ltar thog mar 'gro ba'o / /
brgya byin gyis rgyal mtshan bsgreng ba ltar dge ba'i chos kun gyi rgyal mtshan no / /
sdig pa dang ngan song gi las thams cad gtan du gcod pa'o / /
sdig pa'i nad thams cad gso bas sman gyi sdong po'o / /
srid pa'i lam nyam nga pa'i brgyags so / /
nyon mongs pa'i dgra 'joms pa'i go mtshon no / /
nyon mongs pa'i sbrul gdug pa sel ba'i rig sngags so / /
sdig pa thams cad las sgrol ba'i zams par rtog pas so /
! /
sems bsgom pa ni /
sems ni glang po dregs ltar gdul dka' ba / /
ma rungs nyes kun rtsa bar brtags pas gdul / /
sems ni g.yeng ba 'char ba 'gyur ba bzung dka' ba gdul dka' ba ste /
kun tu rgyul ba glang ma rungs pa bzhin no / /
skad cig myur bas glog dang /
rgod cing mi gnas pas spre'u dang /
da ltar bde pa la sred cing phyis kyi nyes pa la mi rtog pas ba lang ljang bu la sred pa byug pas brdeg pa dang /
srid pa nyi shu rtsa lngar 'khor bas shing ba la rlung drag pos 'bud pa dang /
tshel bar mi rigs pa tshol bas chog mi shes pas blun po me mi tsha ba tshol ba dang /
rtag tu srid pa la sred cing rnam grol mi tshol bas srin bu 'dzim pa la chags pa dang /
bslad cing 'khor ba mnam po la sred pas btson btson rdzi'i bu mo la chags pa dang /
phag mi gtsang ba la chags pa dang 'dra bar rtog pas so /
! shes rab bsgom pa ni /
shes rab stobs kyi nyi mas mun sel ltar / /
ma rig 'joms pas rgyal ba sras bcas yum / /
shes rab nam mkha' lding lta bu'i stobs kyis las ngan pa thams cad 'joms pa dang /
nyi ma'i 'od ltar ma rig pa'i mun pa 'joms pa dang /
chu drag po ltar phung po'i shing rtsa g.yeng ba dang /
me ma mur ltar log par lta ba bsreg pa dang /
dkar po'i chos thams cad kyi rtsa ba dang /
sangs rgyas dang byang chub sems dpa' thams cad kyi yum du rtog pa'o /
! 'gro ba lnga'i bde sdug bskyed pa'i las kyi dbang du byas te 'gro ba lnga po so sor skyed par byed pa'i las brjod pa /
byams pas gzhan gyi lus srog la gnod pa / /
spong sogs bslab gzhi lhag lngas lha lus 'thob / /
sbyin sogs rnam bzhi nges par sems bcas lngas / /
longs spyod tshe ring sogs ldan mi nyid do / /
dkon mchog gsum spong mchod rten 'jig la sogs / /
mi bzad las lngas sems can dmyal myong 'gyur / /
tshul khrims 'chal zhing brku 'phrog bu lon brnog /
srog gcod chos log spyod lngas dud 'gror 'gro /
bkren zhing brkam sogs 'jungs pas zil non pa'i / /
las lngas bkres skom lhag pa'i yi dwags 'gyur / /
spobs pa'i blo gros kyis zhus pa las /
las lngas ni lha nyid 'thob pa ste /
byams pas gnod sems med par sems can skyong ba dang /
brku 'phrog mi byed cing ma 'jungs par gtong ba dang /
gzhan gyi chung ma la mi rlom pa dang /
gso sbyong la gnas shing brdzun du smra ba spong ba dang /
myos byed 'thung ba spong zhing rang bzhin du gnas pas nyes pa mang po las ldog pa'o / /
dran pa nyer gzhag las ni /
bden par smra zhing 'khrug mi bya / /
slong na chung yang sbyin par bya / /
gnas 'di gsum dang ldan pa ni / /
lha rnams dag gi drung du 'gro /
zhes kyang gsungs so / /
las lngas ni mi 'thob par 'gyur te /
byas pa gzo zhing bkren pa la sogs pa la sbyin pa dang /
dge ba bcu ma nyams pa bsten pa dang /
bzod pas zhe 'gras pa med pa dang /
brtson 'grus kyi le lo can dag dge ba la 'dzud pa dang /
nges pa'i sems kyis gus pa dang bcas la mthun par 'dzin pa ste /
de dag gis ni longs spyod dang tshe dang mdzes pa dang gzi brjid dang rje dpon nyid lnga dang ldan pa 'thob pa'o / /
las lngas ni dmyal bar ltung ste /
dkon mchog gsum la mi dad pas skur cing 'phags pa'i lam la brnyas pa dang /
mchod rten 'jig pa dang /
'khor bzhi po dag phan tshun mi mthun par byed cing skur pa dang /
dkon mchog gi dkor la spyod pa dang /
rgyal po dang blon po'am rje 'bangs sam bu dang pha'am ma dang bu mo'ang phan tshun 'byed cing gnod pa byed pa dang dge sbyong ma yin par dge sbyong ltar bcos te mkhan po dang slob dpon la mi gus shing /
chos mi sgrub par rnyed pa dang bkur sti la brkam pa'i nga rgyal gyis /
bdag bstod cing gzhan smod par byed pas so / /
las lngas ni dud 'gror te /
tshul khrims 'chal pa dang /
chom rkun byed pa dang /
bu lon brnog pa dang /
srog gcod pa dang /
dad pa med pas chos log pa la dga' zhing log 'tsho la sred pas so / /
las lngas ni yi dwags su skye ste /
bkren zhing brkam pa dang /
mun nag chen po'i bshes gnyen dang /
gsog pa lhur byed pas rang yang mi spyod pa dang /
chos ma yin pa la goms pas phrag dog dang ser sna las pha ma dang bkren pa dang dge sbyong dang bram ze la sogs pa la mi sbyin pa dang /
nges par bskyang par 'os pa dag mi skyong zhing bla ma la bkur sti mi byed pas so / /
! dud 'gro'i khyad par klur skye ba'i las ni /
pha rol phyin drug la sbyor theg chen tshol / /
sbyin la shas cher sbyor yang 'dod bslus dang / /
tshul khrims nyams pas dmyal bas 'jigs la sogs / /
smon lam dman pas klu yi skye ba 'dzin / /
'das chen las /
sems can dag las kyi sgrib pa bcus myur du klur skye ste /
pha rol tu phyin pa drug la brtson zhing theg pa chen po tshol ba dag /
'dod pa'i nyes dmigs mi lta la / /
sbyin pa rgya cher gtong ba dang /
theg pa chen po la brtson zhing sbyin ? pa la 'jug kyang tshul khrims rdzogs par bsrung ma nus pa dmyal ba dang yi dwags kyis 'jigs pa dang /
theg pa chen po tshol yang nga rgyal che ba dang /
theg pa chen por sbyor yang khro ba mang ba sha khon che ba dang /
nyan thos kyi theg pa can sbyin gnas la mchod par brtson pa rnams klur smon pa'i dbang gis dang /
ser sna dang nga rgyal gyi las can dang /
nga rgyal can brdzun dang mu cor smra ba dang /
dkon mchog gsum dang bla ma la sogs pa la nga rgyal gyis mi gus pa'i 'khrul pa can dang /
nga rgyal dang phra ma dang tshig rtsub dag la goms pa'o| |yang lus la sogs pa'i nyes par spyod pa mang pos ngan song gsum du skyes pa dag shi 'phos pa las lhag mas klur skye ba gsum yang yod de /
klu ni longs spyod kyi dpal lha dang mnyam pa yang yod la /
mi smad rigs dang dud 'gro dang /
yi dwags dang dmyal ba dang 'dra ba'ang yod do zhes so / /
! mi'i khyad par ram dman pa bran du skye ba'i las ni /
pha ma la brnyas dman mos sdig la dga' / /
rku 'phrog bu lon brnog lngas bran du skye / /
yang spobs pa'i blo gros kyis zhus pa las /
las lngas bran du skye ste /
pha ma la mi gus pa dang /
dman pa la mos pa dang /
sdig pa la ci dgar spyod pa dang /
chom po byed pa dang /
bu lon 'phrog pas bdag sbed pa'o /
! skur pa mang ba la sogs par 'gyur ba'i las ni /
brdzun dang g.yo sgyus gzhan bslu 'brel gtam spong / /
grogs brnyas dman mos skur mang la sogs 'gyur / /
yang las lngas ni /
skur pa mang zhing kha dri mi zhim la / /
gzhan gyi yid du mi 'ong bar 'gyur te /
brdzun zer ba dang /
brdzun gyis gzhan bslu pa'i sems lhur byed pa dang /
chos kyi 'brel ba'i gtam smod pa dang /
tshangs pa mtshungs par spyod pa rnams la brnyas shing khyad du gsod pa dang /
dman pa la mos pas so /
! dam pa dag gis spong bar 'gyur ba'i las ni /
phrag dog le lo smra la dga' ba dang / /
tshul bzhin sems bral mi sbyor dam pas spong / /
tshangs pas byin gyis zhus pa las /
gang zag phrag dog can dang /
mngon par mi brtson pa dang /
smra ba la dga' zhing bre mo'i gtam mang ba dang /
tshul bzhin sems pa las ring ba dang /
sbyor ba dang bral ba gang du gnas par sangs rgyas dang nyan thos la sogs pa mi gnas par gsungs pa'o / /
!mngon par mi brtson par 'gyur ba'i rgyu ni /
gnyid che mkhas rlom bdag bstod gzhan smod cing / /
bre mo'i gtam mang smra dang tshogs la dga' / /
rnyed dang bkur sti lhur byed tshul 'chos pa / /
de ni mngon par mi brtson sgrub las nyams / /
yang de nyid las /
rgyu rnam pa bcus mngon par mi brtson par 'gyur te /
gnyid che ba dang /
mkhas par mngon pa'i nga rgyal dang /
bdag la bstod pa dang /
gzhan la smod pa dang /
bre mo'i gtam la dga' ba dang /
smra ba la dga' ba dang /
tshogs la dga' ba dang| rnyed pa la ches cher 'dzin pa dang /
bkur sti la ches cher 'dzin pa dang /
tshul 'chos byed pa'o zhes so / /
!gya nom pa'i khyad par las tshe ring bar 'gyur ba'i las ni /
sems can gces 'dzin byams sogs bsgom pa dang / /
srog gcod las ldog gzhan dag dge la 'god / /
ngan 'gro'i sems can bsgral bar brtson pa gang / /
des ni tshe ring ji srid 'dod rnams 'thob / /
'das chen las /
sems can thams cad la bu lta bur bsrung ba dang /
byams pa la sogs pa bzhi bsgom pa dang /
srog gcod pa'i sdom pa 'dzin pa dang /
sems can rnams dge ba bcu la 'god pa dang /
dmyal ba la sogs par brgyu ba'i sems can ma rgal ba bsgral bar byas na sangs rgyas kyi sku tshe ltar ring ba 'thob par gsungs pa'o / /
!rigs mtho bar 'gyur ba'i las ni /
gtong ldan bla ma'i gnas la gus shing des / /
mchog mos gsung rab klag brtson rigs mthor skye / /
yang spobs pa'i blo gros kyis zhus pa las /
las lngas ni rigs mtho bar te /
sbyin pa gnyis kyis 'jig rten thams cad la gnod sems med pa dang /
dkon mchog dang pha ma la gus pa dang /
lhan cig skyes pa'i bzod pa dang des pa dang bzang po la mos pa dang /
mchog la mos pa dang /
sangs rgyas kyi bka' klog pa la brtson pa'o /
! /
bskal pa bzang bar 'gyur ba'i las ni /
yang dag tshig smra chos smra la gus sogs / /
dam pa'i spyod lnga bsten pas bskal bzang 'thob / /
yang las lngas bskal pa bzang por 'gyur te /
yang dag pa'i tshig sgro skur med pa dang ldan pa dang /
theg pa gsum ston pa la mi smod par 'dzin cing ston pa dang /
ngag gi skyon rnam pa bzhi spong zhing 'phags pa'i lam la skur bar mi byed pa dang /
sems can log par bsgrub pa dag snying rjes bzlog cing dge ba la 'god pa dang /
gzhan gyi skyon mthong yang sgrogs par mi byed pa'o / /
! rtag tu skyabs dang mi 'bral ba la sogs pa'i rgyu ni /
gsum la skyabs 'gro sku gzugs rgya chen byed / /
bla ma la gus 'gro la snying brtser ldan / /
mdo don thos sogs bsgrub la sbyor ba lngas / /
rgyun du skyabs dang mi 'bral don kun 'grub / /
yang lngas rtag tu dkon mchog gsum dang 'phrad cing /
sangs rgyas mthong ba la chos thos nas ji ltar 'dod pa'i byang chub thob pas phun sum tshogs pa gang bsam pa 'grub ste /
gsum la skyabs su song nas gzhan yang de la 'god pa dang /
sku gzugs rnam pa thams cad rdzogs shing legs pa rgya che ba dag byed pa dang /
mkhan po dang slob dpon la bla mar 'dzin cing gus pas mthun par bsgrub pa dang /
sems can thams cad la bu gcig pa ltar lta ba dang /
ji ltar brtsams pa'i mdo rnams la thos pa dang bsam pa dang bsgom pas bsgrub pa rdzogs par byed pa'o zhes gsungs so / /
!dngos po lnga'i dbang du byas pa ni /
dad dang sems dben tshul khrims bla ma bsten / /
mang du thos pas don rnams thams cad 'grub / /
'das chen las /
byang chub sems dpas dngos po lnga gong du bskyed na don thams cad 'grub ste /
dad pa dang /
sems dben pa dang /
tshul khrims dang /
dge ba'i bshes gnyen bsten pa dang /
mang du thos pa'o zhes gsungs pa'o / /
!bag med pa'i las la dngos kyi dbang du byas nas /
bag med bsten pas dman pa'i las len sogs / /
nyes dmigs mi bzad lnga dang bcu gsum 'thob / /
yang de nyid las /
bag med pa la 'bras bu lnga ste /
nor yod kyang dbang med pa dang /
mi snyan par grags pa dang /
dbul po la sbyin pa mi byed pa dang /
'khor bzhi po dag mthong bar mi 'dod pa dang /
lha'i lus mi thob pa'o / /
yang bcu gsum ste /
'jig rten pa'i las la mos pa dang /
don med pa'i tshig smra ba dang /
gnyid la dga' ba dang /
'jig rten pa'i gtam la dga' ba dang /
sdig pa'i grogs po la dga' ba dang /
le lo che ba dang /
gzhan gyis brnyas pa dang /
thos pa myur du brjed pa dang /
yul mtha' 'khob tu dga' ba dang /
dbang po 'dul bar mi nus pa dang /
zas la chog mi shes pa dang /
dben par mi mos pa dang /
lta ba ngan pa 'dzin pa'o / /
des na bag yod pa kho na lhur bya ste /
'jig rten dang 'jig rten las 'das pa'i chos thams cad ni de las skye bas so / /
! bag med pa las rmugs pa dang /
gnyid la brten pa'i nyes pa ni /
de las gnyid rmugs dang len chos kun 'grib / /
ye shes dang ni spong las ring bar 'gyur / /
bden smra'i mdo las rmugs pa dang gnyid yur bas ni 'jig rten dang 'jig rten las 'das pa'i chos thams cad 'grib par byed cing /
ye shes dang spong ba dag gi bar chad du 'gyur bar gsungs pa'o / /
!yang de las ma gus par spyod pa'i nyes dmigs ni /
legs spyad bzung yang nga rgyal gyis non pas / /
dkon mchog gsum dang bla ma chos smra dang / /
'khor bzhi dag la ma gus las rnams kyis / /
dbang po nyams sogs mi khom dag tu 'khyam / /
gal te sdom pa la sogs pa'i chos dag bzung zhing spyad kyang bag med par gyur cing nga rgyal gyis zil gyis non pas dkon mchog gsum gyi rten la sogs pa dang /
bla ma dang bla ma'i gnas lta bu'i gang zag dam pa dag dang /
bcom ldan 'das kyi 'khor bzhir gtogs pa thub pa'i brtul zhugs dang ldan pa la sogs pa /
gus par bya ba'i gnas rnams la ma gus pa'i spyod pa tha na phyag 'tshal ba na yang thal mo legs par mi sbyor ba dang mgo po sa la mi gtugs ba la sogs pa phra ba yan chad kyis kyang /
yul mtha' 'khob tu skye ba dang /
dbang po ma tshang ba la sogs pa mi khom pa'i gnas lnga po dag tu nges par ltung la /
der ni chos dang mi 'phrad cing skal ba med par 'gyur bas /
mtho ris tshe de tsam du zad cing skye ba gnyis pa nas ngan song dag tu 'khyam par 'gyur bas na g.yang sa shin tu che ba'i phyir mkhas pa bdag legs su 'dod pa rnams kyis bag dang ldan par gus pas bsgrub par bya ba'i gnas thams cad la'ang shin tu bsgrims pas gus par byas na /
bdag nyid kyang thams cad kyi gus pa'i gnas su 'gyur bar shes par bya'o / /
!byams pa bsgom pa'i las ni /
byams pa bsten pas bsngags 'os don kun 'grub / /
rdzas kyi mchod pa rgya chen zil gyis non / /
rgya mtshos zhus pa las /
byams pa ni sangs rgyas thams cad kyis bsngags pa ste /
de'i rjes su 'jug pas ni tshe 'di dang phyi ma'i don thams cad 'thob pa'o / /
de ni sangs rgyas la mchod pa'i mchog yin te /
rdzas kyi mchod pa thams cad pas ches mchog tu gyur pa'o / /
zhes gsungs so / /
dge ba dang mi dge ba'i las stobs dang ldan pa dang mi ldan pa'i khyad par gyi dbang du byas nas spyir bstan pa ni las lci yang gi skabs su brjod zin to / /
!da ni yul la sogs pa'i khyad par can 'ga' zhig bstan par bya ste /
de la dge ba stobs dang ldan pa'i dbang du byas nas bsod nams chen po can gyi las la dkon mchog gsum la brten pa spyir brjod pa /
de bzhin gshegs la bya ba chung byas kyang / /
don dang rnam par smin pa dpag med 'gyur / /
yon tan tshogs thos dpag med zhing 'gyur phyir / /
chos dang dge 'dun dag kyang de rjes mthun / /
sangs rgyas kyis ni 'jig rten pa dang nyan thos dang rang sangs rgyas dang byang chub sems dpa' sems dpa' chen po thams cad kyi'ang bsod nams kyi zhing chen po tshul khrims kyi phung po la sogs pa'i yon tan thams cad kyis dpag tu med pa yin pa'i phyir /
de la bya ba chung ngu zhig byas kyang don dang phan yon dang 'bras bu dang rnam par smin pa chung zhes bya ba ye med de thams cad kyang don ches che ba dang ldan pa nyid du shes par bya'o / /
des legs par gsungs pa la sogs pa'i chos dang /
de la legs par zhugs pa'i dge 'dun dag kyang de nyid kyis zhing chen por 'gyur / /
'das chen las /
zla ba gcig tu sems can thams cad la zas dang gos la sogs pa byin pa bas ni sangs rgyas skad cig tsam rjes su dran pa'i bsod nams kyi bcu drug char yang mi phod do / /
yang shing rta brgya gser las byas pa'i mi dang bcas pa byin pa bas /
sangs rgyas la dad pas de phyogs su gom pa gcig dor ba'i char mi phod do / /
de bzhin du yul chen po'i rin po che thams cad las ba lang gis drangs pa'i shing rta brgya bkang ba dang /
bud med do shal dang 'phreng bas brgyan pa brgya snyed byin pa dang /
yang mchod rdzas sna bzhi stong gsum gyi sems can thams cad la byin pa bas kyang de'i char mi phod do zhes gsungs pa ltar ro / /
yang de nyid las /
'jig rten gyi khams 'dir sngon sangs rgyas shAkya thub pa zhes bya ba byung ba na ngas bla ma las de shin tu rgyas pa'i mdo gsung ngo zhes thos pas /
shin tu dad pas mchod pa bya bar 'dod pa la dbul por gyur pas ci'ang med do / /
lus btsongs pa'ang bsod nams chung bas nyo ba ma rnyed do / /
phyir log pa na mi zhig na re bdag la las shig yod de sus kyang mi nus so / /
gal te khyod kyis nus na ngas nyo'o zhe'o / /
las ci yin dris bas /
nga la nad ma rungs ba zhig yod nas sman pa mkhas pa dag la bsten pas /
nyin re zhing mi'i sha srang gsum gsum zos na 'tsho'o zhe'o / /
de ltar 'tsho nus na khyod la gser gyi dong tse lnga sbyin no zhe'o / /
de thos pas shin tu dga' ste dong tshe nga la byin la /
zhag bdun bshol cig nga'i bya ba byas nas khyod ji ltar 'dod pa ltar bya'o / /
zhes pa la /
zhag bdun mi rung ste 'o na zhag gcig khyod kyis don bsgrub tu gnang ngo zhe'o / /
ngas dong tse blangs nas sangs rgyas de la ci bdog pa thams cad phul te sems thag pa nas shin tu rgyas pa'i mdo mnyan pa la /
dbang po rtul bas tshig bzhi pa'i le'u gcig las ma zin te| de bzhin gshegs pa mya ngan 'da' ba ni / /
'khor ba thams cad yongs su bcad pa ste / /
gang gis rtse gcig sems kyis rab mnyan no / /
tshad med bde ba rtag tu 'thob par 'gyur / /
zhes so / /
'di yid la byed cing nad pa de la nyin re sha srang gsum gsum byin pas na ba yang med par zla ba gcig na nad pa de gsos te /
nga'i lus la rma'ang med pas byang chub tu sems bskyed nas bdag kyang ma 'ongs pa na sangs rgyas shAkya thub par gyur cig ces smon lam btab par gsungs so / /
! /
sangs rgyas la brten pa las sku gzugs dang mchod rten byed pa'i ni /
mi dang lha yi la sogs longs spyod mchog /
rnams kyis 'phags pa'i dge 'dun mchog bkur bas / /
bde gshegs mchod rten sku gzugs chung ngu dag /
byed pa'i bsod nams grangs dang char mi phod / /
sgra chen po'i mdo dang /
rmad du byung ba'i chos kyi rnam grangs dag las /
khang bzang bkod pa dam pa dang ldan pa dag phyogs bzhi'i dge slong rgyun du zhugs pa nas rang sangs rgyas kyi bar la phul te /
ji srid 'tsho'i bar du bde ba'i yo byad thams cad kyis bsnyen bskur byas pa bas ni /
sangs rgyas kyi mchod rten bum pa skyur ru ra'i 'bras bu tsam la /
srog shing khab tsam btsugs gdugs rgyu shugs kyi lo ma tsam bkab bas ring bsrel yungs 'bru tsam gyi snying po can dang /
sku gzugs mtshon gang tsam byed pa'i bsod nams kyi char mi phod do / /
de dpe dang rgyur yang mi phod /
de bzhin du gling chen po bzhi dang /
lha'i rnam par rgyal ba'i khang bzang rnams la gong nas gong du 'gres lnga gsungs nas /
de ci'i phyir zhe na /
sangs rgyas ni tshul khrims kyi phung po la sogs pa'i yon tan thams cad kyis dpag tu med pa'i phyir /
de la dad pa'i rnam par smin pa yang dpag tu med par gsungs pa'o / /
bstan bcos las kyang /
yon tan mchog tshogs gcig pu yi / /
yon tan shas tsam 'ga' zhig la / /
snang na'ang de la mchod don du / /
khams gsum phul yang chung par 'gyur zhes so / /
! /
de la mchod pa byed pa spyi'i ni /
rgyal ba nyid dang ring bsrel mchod rten sogs / /
mchod dang sangs rgyas dang bas yid byed dang / /
de la dmigs nas me tog 'thor lta zhog /
skal med me tog 'thor ba'ang srid mthar 'gro /
snying rje chen po padma dkar po las /
kun dga'o nga 'dug pa la mngon sum du mchod pa byed pa lta zhog /
ring bsrel yungs 'bru tsam dang nga'i phyir mchod rten byas pa la mchod pa byed pa'ang lta zhog ste /
sangs rgyas la dmigs nas me tog gcig nam mkha' la 'dor na de'i 'bras bu'ang mthar mya ngan las 'das par nga smra'o / /
de'i rnam par smin pa ni gal te la las bskal pa gcig tu 'khor bar kun tu brgyugs kyang 'khor ba'i sngon gyi mtha' mi shes pa ltar de'i mtha'ang brgya byin nyid rnams kyis kyang rnyed par sla ba ma yin no / /
de ci'i phyir zhe na /
sangs rgyas la phul ba'i yon ni 'khor ba'i bde ba thams cad kyi mthar thug par sla ba ma yin gyi /
mya ngan las 'das pas mthar thug par nga smra'o / /
yang snga ma de rnams lta'ang zhog ste mya ngan las 'da' ba'i skal ba med pa zhig gis sangs rgyas la dmigs nas tha na me tog gcig nam mkha' la dor na /
de'i 'bras bu'ang mya ngan las 'das pa'i mthas gtugs par nga smra'o zhes so / /
!dri'i thig le la me tog 'grems pa'i khyad par gyi ni /
bde gshegs mchod rten mchod pas gzugs dang ni / /
'khor sogs ma tshang med pa brgyad rnams 'thob / /
byang chub sems dpa'i sde snod las de bzhin gshegs pa'i mchod rten la me tog 'grems sam /
spos ris 'dri na ma tshang ba med par brgyad 'thob ste /
gzugs dang longs spyod dang 'khor g.yog dang tshul khrims dang ting nge 'dzin dang thos pa dang shes rab dang smon lam ma tshang ba med pa'o zhes so / /
!sangs rgyas mthong ba'i ni /
'jig rten kun gyi rdul snyed rang rgyal la / /
bskal mang nyin rer rdzas kyis mchod pa yis / /
bde gshegs sku gzugs mthong ba'i bsod nams kyi / /
char yang mi phod mchod pa smos ci dgos / /
dad pa'i stobs bskyed pa'i phyag rgya las /
gang gis bskal pa gang+ga'i klung gi bye ma snyed du 'jig rten thams cad kyi rdul snyed kyi rang sangs rgyas dag la /
nyin gcig bzhin du lha'i zhal zas ro brgya ba dang lha'i gos rnams byin pa bas /
gzhan zhig gis /
sangs rgyas ri mor bris pa'am gzugs su byas pa mthong na 'di bsod nams ches grangs med pa bskyed na /
thal mo sbyar ba'am me tog la sogs pa 'bul ba lta ci smos zhes gsungs so / /
sku gzugs tsam mthong ba'ang de tsam du don che na /
rang gi ngo bo mthong ba lta ci smos te /
sdong po bkod pa las /
bskal pa bye ba phrag brgyar yang / /
sangs rgyas sgra ni rab dkon na / /
the tshom thams cad gcod pa'i mchog /
mthong bar 'gyur ba smos ci dgos / /
rkang gnyis dam pa mthong na ni / /
sems rgya chen po skye 'gyur zhing / /
shes rab stobs ni 'od gsal ba /
grangs med pa yang skye bar 'gyur / /
ngan song gsum po mi bzad par / /
bskal pa bye bar bsregs bla yi / /
chags pa thams cad rnam bzlog pa / /
ston pa mi mthong de lta min / /
ci yi phyir na ngan song du / /
yun ring gnas par 'dod ce na / /
gang phyir rgyal ba'i dbang po dang / /
mthong na ye shes 'phel phyir ro / /
'jig rten dbang phyug rgyal mthong na / /
sdug bsngal thams cad rgyun chad 'gyur / /
rdzogs pa'i sangs rgyas spyod yul gyi / /
ye shes la yang 'jug par 'gyur / /
mi mchog sangs rgyas mthong na ni / /
sgrib pa thams cad zad pa 'gyur / /
gang gi byang chub 'thob 'gyur ba'i / /
bsod nams dpag tu med pa 'phel / /
zhes gsungs pa ltar ro / /
!mchod pa bla na med pa'i ni /
gzhan yang byang chub sems bskyed dam chos 'dzin / /
'gro la snying rje sgom pas bla med pa'i / /
mchod pas bde bar gshegs la mchod byed na / /
de yi bsod nams dpe dang tshad las 'das / /
blo gros rgya mtshos zhus pa las /
gsum po 'di dag ni de bzhin gshegs pa la mchod pa dang rim gro bla na med pa ste /
byang chub tu sems bskyed pa dang /
dam pa'i chos yongs su 'dzin pa dang /
sems can rnams la snying rje chen po bskyed pa'o zhes gsungs pa'o / /
gsang ba bsam gyis mi khyab pa las ni /
sangs rgyas mchod pa bla na med pa ni gsum ste /
byang chub tu sems bskyed pa dang /
dam pa'i chos 'dzin pa dang /
ji ltar thos pa'i chos bsgrub pa'o zhes so / /
!rten gyi khyad par gyi dbang du byas nas tshul khrims dang ldan pa'i mchod pa khyad par du 'gyur ba ni /
gzhan yang stong gsum sems can 'khor los bsgyur / /
theg chen zhugs pas mchod tshogs rmad byung gis / /
sangs rgyas nyan thos bcas la mchod pas ni / /
khyim nas mngon byung tshul khrims rnam dag pa'i / /
dge sbyong dag gis chu gtsang snod gang sogs / /
mchod rten phul ba'i bsod nams char mi phod / /
rin po che'i phung po las /
stong gsum gyi 'jig rten na sems can gang dag yod pa de thams cad theg pa chen po la yang dag par zhugs la /
'khor los bsgyur ba'i rgyal srid dang ldan pas rgyal po re res kyang mar me'i snod rgya mtsho tsam las snying po ri rab tsam gyi mar mes sangs rgyas kyi mchod rten rnams la mchod pa bas ni /
byang chub sems dpa' khyim gyi gnas nas byung ba gang gis mar me'i snying po 'bru mar gyis bskus pa mchod rten gyi drung du 'dzin pa'i bsod nams kyi brgya'i char yang mi phod pa nas rgyu'i bar du yang mi bzod do / /
yang rgyal po de dag gis sangs rgyas dang dge 'dun la bde bar sbyar ba thams cad kyis phu dud byed pa bas /
dge slong gis lhung bzed du chud pa'i bsod snyoms gzhan dag dang bgo bsha' byas te za ba ches lhag pa dang /
rgyal po de dag gis ri rab tsam gyi gos kyi phung po phul ba bas /
dge sbyong gis chos gos gsum mchod rten la sogs pa la phul ba ches lhag pa dang /
rgyal po de dag re re nas 'dzam bu gling me tog gis mdzes par byas te phul ba bas /
dge sbyong gis me tog gcig phul ba ches lhag par gsungs pa'o / /
!byang chub kyi sems dang ldan pa ni /
srid gsum gtogs pa'i sems can re res kyang / /
mchod rten ri rab tsam byas mchod pas ni / /
blo ldan kun mkhyen sems dang rab ldan pas / /
me tog gcig 'dor bsod nams char mi phod / /
rin po che'i phung po nyid las /
srid pa gsum du gtogs pa'i sems can thams cad so so nas sangs rgyas kyi mchod rten ri rab tsam pa byed la /
de dag la'ang bskal pa gang+gA'i bye ma snyed du bsti stang bya ba thams cad kyis bsti stang byed pa bas /
byang chub sems dpa' gang thams cad mkhyen pa'i sems dang ma bral bas me tog gcig tsam 'dor ba'i bsod nams ches mang ngo zhes gsungs pa'o / /
!shes rab dang ldan pa'i dge ba stobs che ba ni /
shes rab ldan pa sdig pa mi 'chab par / /
myur du spong zhing gnyen po stobs can la / /
brtson pas nyon mongs stobs chung 'gyur ba dang /
sdug bsngal sdug bsngal med par shes pas 'phags / /
'das chen las /
shes rab can ni bdag gi zag pa rnams spang zhing sdig pa mi bya ste /
bdag da dung ngan song gsum las ma thar bas gnyen po la nan tan byas na sdug bsngal gcod par 'gyur ro snyam du brtags pas /
nyon mongs pa nyams dma' bar gyur nas bde ba 'thob bo / /
de ltar sdig pa dang bral zhing /
dge ba thob pas lam mngon du bya ba brtson 'grus brtsams te /
des ni nyon mongs pa dang sdug bsngal thams cad dang bral bar 'gyur bar mang du bsgom mo / /
yang shes rab can ni dmyal ba'i sdug bsngal thos kyang lcags kyis lcags brdung la rdos rdo la brdeg pa ste /
me'i srin bu me la dga' ba ltar /
dmyal ba la 'jigs pa ci yod shes pa'o zhes gsungs so / /
!chos la brten pa'i ni /
dam chos yongs 'dzin chung ngu'ang bdud kyi tshogs / /
dpung bcas tshar gcod bsod nams rlabs chen sdud / /
bshes gnyen dam pas rjes 'dzin yon tan tshogs / /
rmad byung brgya phrag bde blag nyid du 'thob / /
dpal phreng gi mdo las /
lha mo 'di lta ste skyes bu stobs bo ches gnad du mi drag bar bsnun yang gnod pa chen por 'gyur ba ltar /
dam pa'i chos yongs su 'dzin pa chung dus kyang bdud sdig can la gnod pas mya ngan chen po bskyed do / /
de lta bur bdud la gnod pa'i chos gzhan ni ngas gcig kyang ma mthong ngo zhes so / /
blo gros rgya mtsho zhus pa las /
de bzhin gshegs pa'i dam pa'i chos 'dzin pa / /
de lus sum cu rtsa gnyis mtshan ldan zhing / /
mkhas pa yan lag smad pa med par 'gyur / /
de la blta bas ngoms par yang mi 'gyur / /
de bzhin gshegs pa'i dam pa'i chos 'dzin pa / /
gang dag chos kyi phyag rgya 'di ston pa'i / /
dge ba'i bshes gnyen de la dkon mi 'gyur / /
chos mdzod zad mi shes pa nyan par byed / /
de bzhin gshegs pa'i dam pa'i chos 'dzin pa / /
lus dang ngag dang yid kyang rnam par dag /
tshul khrims ting 'dzin shes rab rnam par dag /
rnam grol ye shes shin tu rnam par dag /
de bzhin gshegs pa'i dam pa'i chos 'dzin pa / /
de ni byang chub sems brjed 'gyur ba med / /
pha rol phyin pa spyod dang 'gal mi 'gyur / /
dge ba brgya rnams kyis kyang rab tu bzung / /
zhes gsungs so / /
gsang ba bsam gyis mi khyab pa las kyang /
sangs rgyas gcig gi chos tshigs su bcad pa gcig bzung na dus gsum gyi sangs rgyas thams cad kyi byang chub yongs su bzung ba ste /
byang chub ni chos las nges par byung bas chos kyis mchod pa bya'i /
zang zing gis ni ma yin no zhes so / /
!dge 'dun la bsten pa spyir brjod pa /
dus gsum sangs rgyas kun gyis dge 'dun ni / /
bsod nams zhing du bstod bkur bsngags pa ste / /
bum pa bzang po grub ltar de la ni / /
cung zad mchod kyang 'bras bzang gzhal med 'thob / /
skyes rabs las /
bde bar gshegs la bkur sti byas pa chung ngu yang / /
'bras bu 'byor ba chung ngu med ces sngon thos kyi / /
zan dron khengs pa rtsub pa lan tshwa med pa yi / /
'bras bu 'byor ba chen po 'di ltar gyur la ltos / /
shing rta sna tshogs rta dang glang po 'gying ba dang / /
bdag gi dmag tshogs chen po 'di dang sa chen 'di / /
nor mang dpal yang rjes chags btsun mo rgya chen ldan / /
zan dron changs shig 'bras bu bzang po 'grub pa ltos / /
dge slong bzhi zhig bsod snyoms phyir lhags mthong par 'gyur / /
dbang po dul dge slong dpal gyis rjes 'brang bzhin / /
dad cing byams pa'i yid kyis de la phyag byas nas / /
zan dron tsam zhig bdag gis khyim du gus par byin / /
de yi myu gu tsam zhig byung ba 'di yin te / /
rgyal po gzhan gyi gtsug gis nga yi zhabs la gtugs / /
nga yis de la bsams nas ni / /
lha mo khyod la smras pa yin / /
'jig rten pa ni sbyin pa'i 'bras bu thos nas ster / /
de bdag nyams su myong na ci phyir sbyin mi bya / /
sbyin pa nor gyi snying po len par gsungs / /
sbyin pa dbang phyug rnams kyi rgyu zhes bya / /
sbyin pa dpal ldan skye bo mchog gi tshul / /
shes rab chung ngus rdul tsam sbyin mi nus zhes bshad do / /
des dge 'dun ni sbyin pa'i zhing bzang por sangs rgyas rnams kyis kyang bsngags pa ste /
sa bon chung ngu btab kyang 'bras bu chen por 'gyur ba'i phyir ro / /
!de'i rang bzhin gyi khyad par ni /
tshul khrims rnam dag 'phags pa'i rigs la gnas / /
ngo tsha khrel ldan lnga sde yan chad ni /
dge 'dun rgya mtsho lta bur rab bsngags te / /
sa bon chung yang 'bras bu tshad 'das zhing / /
'das chen las /
dge slong re re la sogs pas ni zhing la sogs pa'i gzhi len par ma gnang ste /
tha na lnga yan chad tshul khrims rnam par dag pa ngo tsha shes shing khrel yod pa dang ldan pa tshe phyi ma'i las la 'jigs pas sbyangs pa'i yon tan dang 'phags pa'i rigs la brtson 'grus dang ldan pa ni rgya mtsho lta bu'i dge 'dun te /
skye bo dpag tu med pa'i bsod nams kyi zhing yin na bcu'i tshogs nas brgya'i tshogs la sogs pa lta ci smos / /
de dag gaN+DI brdung zhing tshogs pa la bsnyen bkur byed pa ni bsod nams dpag tu med pa gsog pa'o zhes gsungs pa'o / /
!gnas skabs kyi khyad par ni /
dge slong nad pa dag dang nad g.yog dang / /
'gro bar chas dang glo bur 'ongs rnams la / /
bkur sti byed pa bde gshegs mchod pa dang / /
mi mnyam med pa nyid du rgyal bas gsungs /
lung las nad pa ni sman la sogs pa ma 'byor na 'tsho bar mi nus la /
nad g.yog kyang zas la sogs pa tshol bas nad pa nyam thag par 'gyur zhing / /
'gro bar chas pa ni lam brgya gas med na lam du zas 'tshol bas don mthun dang bral nas chom rkun la sogs pas gnod pa dang glo bur du 'ongs pa'ang spyod yul ma 'dris pas khyi la sogs pas 'tshe ba dang 'phrad par 'gyur ba'i phyir /
'di dag la byin pa ni bsod nams ches che bar gsungs so / /
'di rnams ni gang zag re re'ang zhing chen po ste dge 'dun ni smos kyang mi dgos pa'o / /
!theg pa chen po'i gang zag la brten pa la de la dad pa'i dbang du byas nas /
rgyal sras theg pa mchog la mos pa yang / /
gang zhig dang bas blta 'am bstod byed na / /
sems can kun la mig sbyin la sogs pa / /
bde ba mtha' yas byin pas char mi phod / /
nges pa dang ma nges pa la 'jug pa'i phyag rgya las yongs su brtag pa bzung ste gal te phyogs bcu'i 'jig rten gyi sems can kun gyi mig phyung la /
gang gis byams pa'i sems kyis de thams cad la mig bskyed pa bas /
gzhan gang gis theg pa chen po la mos pa'i byang chub sems dpa' la dang ba'i sems kyis blta na bsod nams ches grangs med pa bskyed do / /
yang la las phyogs bcu'i sems can btson rar bcug pa thams cad bton te 'khor los bsgyur ba'am tshangs pa'i bde ba la 'god pa bas /
gang gis theg pa chen po la mos pa la dad pas blta 'dod cing de'i bsngags pa'ang brjod na de'i bsod nams ches mang ngo zhes gsungs pa'o / /
!de la bsnyen bkur byed pa'i ni /
'jig rten kun gyi rdul snyed sems can dang / /
dge bsnyen dge slong dad dang chos rjes 'brang / /
brgyad pa nas bzung rang rgyal bder gshegs pa / /
gang+gA'i bye snyed bskal par rgyun tu yang / /
lha rdzas rnam mang byin pa gong nas gong / /
khyad par gyur pas gang gis theg mchog la / /
mos pa tsam gyis blo ldan sman pa la'ang / /
zan gcig byin pa'i bsod nams char mi phod / /
dad pa'i stobs bskyed pa'i phyag rgya las /
gang la las 'jig rten thams cad kyi rdul snyed kyi sems can la bskal pa gang+gA'i bye ma snyed du nyin re zhing lha'i zas ro brgya ba dang lha'i gos rnams byin pa bas /
gang gis dge bsnyen ston pa gzhan la mi sten pa dge ba bcu dang ldan pa dag la 'di ni sangs rgyas kyi bslab pa la slob pa'o snyam pas nyin cig zan gcig byin pa bsod nams ches mang ngo / /
de bzhin du dge slong gcig nas dad pas rjes su 'brang ba dang /
chos kyi rjes su 'brang ba dang /
brgyad pa dang /
rgyun du zhugs pa dang /
lan cig phyir 'ong ba dang /
phyir mi 'ong ba dang /
rang sangs rgyas de snyed la gong nas gong du brjod pa dang /
yang bskal pa de snyed du rang sangs rgyas nyan thos kyi dge 'dun dang bcas pa la de ltar mchod pa bas /
phyugs kyi shing rta lta bus 'gro ba'i byang chub sems dpa' bsam pa phun sum tshogs pa gcig la nyin cig zan gcig byin pa yang bsod nams ches grangs med pa bskyed pa la sogs par gsungs pa'o / /
! chos dang ldan pa'i gang zag la brten pa'i ni /
rgyal po chos ldan la sogs gang dag gis / /
tshul khrims ldan nam sdig pa spyod kyang rung / /
thub pa'i cha lugs ldan pa dag la ni / /
phan 'dogs byed dam gnod las srung byed na / /
bde gshegs mchod pa dpag med zil gnon cing / /
sdig pa kun spyod don chen mtha' yas 'grub / /
sa'i snying po'i mdo las /
gang gis 'dzam bu gling rin po che sna bdun gyis bkang ste sangs rgyas rnams la lo brgya stong du nyin re zhing dus gsum du phul ba bas /
rgyal rigs dge ba'am blon po dge ba'am bshor ba dge ba'am dge sbyong dge ba'am bram ze dge ba gang zhig bdag dang gzhan dang 'jig rten pha rol dang ston pa'i bstan pa bsrung bar 'dod pa des /
nyan thos snod du gyur ba'am snod du ma gyur pa'ang rung skra bregs te ngur smrig bgos pa yongs su bsrung zhing mchod pa dang /
theg pa chen po'i gang zag dam pa dag la mchod cing chos kyang nyan par byed pas bsod nams ches grangs med pa bskyed do / /
gang zhig lnga brgya tha ma la de ltar dam pa'i chos kyi tshul bsrung ba de ni ngan song zad par byed pa dang /
lha'i gnas 'phel bar byed pa dang /
nyon mongs pa sel ba dang /
byang chub kyi lam la pha rol tu phyin pa drug ston pa dang /
'khor ba na ring du mi gnas pa dang /
sangs rgyas la sogs pa dge ba'i bshes gnyen dang 'phrad cing rtag tu mi 'bral bar 'gyur ro / /
ji ltar bsams pa'i sangs rgyas kyi zhing du mi ring bar mngon par 'tshang rgya bar 'gyur ro / /
de nas lha la sogs pa'i dbang po thams cad 'khor dang bcas pas kyang de ltar dkon mchog gsum gyi rigs 'bar bar byed pa de dag la rnam pa bcu'i sgo nas bsrung bar dam bcas te /
tshe 'phel ba dang /
tshe'i bar chad bzlog pa dang /
nad med pa dang /
'khor dang bcas pa dang /
chos kyi phung po dang /
longs spyod dang /
dbang phyug dang snyan pa dang /
dge ba'i bshes gnyen rnams dang /
shes rab phun sum tshogs pa 'phel bar bya'o zhes gsungs so / /
'das chen las kyang /
chos byed pa dag bsrung ba ni sbyin pa mi byed kyang sangs rgyas thams cad kyi sbyin bdag go /
dam pa'i chos 'dzin pa yin pas na zhing yongs su dag par skye zhing myur du 'tshang rgya bar gsungs so / /
!rjes su yi rang ba dang yongs su bsngo ba'i khyad par las ni /
stong gsum ri rab srang gis gzhal nus kyis / /
rgyal sras gang zhig 'gro phan zhugs rnams kyi / /
dge la rjes su yi rang yongs bsngo ba / /
bla na med pa'i bsod nams gzhal mi nus / /
rgyal ba'i yum las stong gsum gyi stong chen po 'jig rten gyi khams ni srang tshad kyis gzhal bar nus kyi /
theg pa la dang por zhugs pa dang spyad pa spyod pa dang phyir mi ldog pa'i byang chub sems dpa' rnams kyi dge ba'i rtsa ba de dag la rjes su yi rang ba'i mod las skyes pa'i bsod nams ni tshad gzung bar mi nus so zhes so / /
yang stong gsum gang+gA'i klung gi bye ma snyed kyi sems can thams cad bla na med pa'i byang chub la gnas nas bskal pa gang+gA'i klung gi bye ma snyed du dmigs pa'i 'du shes kyis bsam gtan bzhi la snyoms par 'jug pa la sogs pa bas ni /
byang chub sems dpa' shes rab kyi pha rol tu phyin pa dang thabs la mkhas pas zin pa gang gis /
dus gsum gyi sangs rgyas la sogs pa rnams kyi tshul khrims kyi phung po la sogs pa thams cad gcig tu bsdus te rjes su yi rang ba mchog dang dam pa la sogs pas rjes su yi rang nas bla na med pa'i byang chub tu yongs su bsngo ba'i bsod nams kyi phung po'i brgya'i char yang nye bar mi 'gro ba nas rgyu'i bar du yang mi bzod do zhes gsungs pa'o / /
!yang sdig pa chen po sbyong ba'i las kyi khyad par spyir bstan pa /
rnam par sun 'byin gnyen po kun tu spyod / /
nyes pa las ldog rten gyi stobs rnams ni / /
mtshams med la sogs sdig pa'i tshogs chen yang / /
zil gyis gnon cing sbyong bar rgyal bas gsungs / /
chos bzhi bstan pa las byang chub sems dpa' chos bzhi dang ldan na sdig pa byas shing bsags pa zil gyis gnon par 'gyur te /
rnam par sun 'byin pa kun tu spyod pa dang /
gnyen po kun tu spyod pa dang /
nyes pa las ldog pa'i stobs dang /
rten gyi stobs so / /
rnam par sun 'byin pa kun tu spyod pa ni mi dge ba'i las spyad pa de la 'gyod pa mang ba yin no / /
gnyen po kun tu spyod pa ni mi dge ba'i las byas nas kyang dge ba'i las la shin tu brtson pa yin no / /
nyes pa las ldog pa'i stobs ni sdom pa yang dag par blangs pas mi phyed pa'i sdom pa thob pa'o / /
rten gyi stobs ni sangs rgyas dang chos dang dge 'dun la skyabs su 'gro ba dang| byang chub kyi sems mi gtong ba ste /
de stobs dang ldan pa la rten pas sdig pas zil gyis gnon par mi nus so zhes gsungs pa'o / /
!so sor bshad pa bzhi las sun 'byin pa'i stobs ni / /
dang po 'gyod pas bdag la rab smad nas / /
dug zos skyug ltar bshags pas sbyang ba ste / /
nye bar 'khor gyis zhus dang bsngo ba'i rgyal / /
gser 'od dam pa'i cho gas bshags pa'o / /
'di ni 'gyod pas nyes dmigs su blta ba mang du goms par bya zhing mthol ba dang bshags pa snying thag pa nas bya bas sbyong ba ste /
mdo gsum las gsungs pa'i cho gas bshags pa las dang po ni bdag gi sdig pa lci ba rnams blos bsdus pa la dmigs nas sdig pa dag pa'i rten du mtshan byin gyis brlabs shing smon lam yongs su bzung ba'i sangs rgyas sum cu rtsa lnga thog mar byas pa'i sangs rgyas dang byang chub sems dpa' thams cad mngon sum lta bur bsams nas bshags pa'i cho ga nye bar 'khor gyis zhus pa las ! de ltung ba bshags pa'i cho ga ni 'di yin te /
bdag ming che ge mo zhes bgyi ba /
sangs rgyas la skyabs su mchi'o / /
chos la skyabs su mchi'o / /
dge 'dun la skyabs su mchi'o / /
de bzhin gshegs pa dgra bcom pa yang dag par rdzogs pa'i sangs rgyas shAkya thub pu la phyag 'tshal lo / /
rdo rje snying po rab tu 'joms pa la phyag 'tshal lo / /
rin chen 'od 'phro la phyag 'tshal lo / /
klu dbang rgyal po la phyag 'tshal lo / /
dpa' bo'i sde la phyag 'tshal lo / /
dpal dgyes la phyag 'tshal lo / /
rin chen me la phyag 'tshal lo / /
rin chen zla 'od la phyag 'tshal lo / /
mthong ba don yod la phyag 'tshal lo / /
rin chen zla ba la phyag 'tshal lo / /
dri ma med pa la phyag 'tshal lo / /
dpal byin la phyag 'tshal lo / /
tshangs pa la phyag 'tshal lo / / /
tshangs pas byin la phyag 'tshal lo / /
chu lha la phyag 'tshal lo / /
chu lha'i lha la phyag 'tshal lo dpal bzang la phyag 'tshal lo / /
tsan dan dpal la phyag 'tshal lo / /
gzi brjid mtha' yas la phyag 'tshal lo / /
'od dpal la phyag 'tshal lo / /
mya ngan med pa'i dpal la phyag 'tshal lo / /
sred med kyi bu la phyag 'tshal lo / /
me tog dpal la phyag 'tshal lo / /
de bzhin gshegs pa tshangs pa'i 'od zer rnam par rol pas mngon par mkhyen pa la phyag 'tshal lo / /
de bzhin gshegs pa padma'i 'od zer rnam par rol pas mngon par mkhyen pa la phyag 'tshal lo / /
nor dpal la phyag 'tshal lo / /
dran pa'i dpal la phyag 'tshal lo / /
mtshan dpal shin tu yongs bsgraD la phyag 'tshal lo / /
dbang po'i tog gi rgyal mtshan la phyag 'tshal lo / /
shin tu rnam par gnon pa'i dpal la phyag 'tshal lo / /
g.yul las shin tu rnam par rgyal ba la phyag 'tshal lo / /
rnam par gnon pas gshegs pa la phyag 'tshal lo / /
kun nas snang ba bkod pa'i dpal la phyag 'tshal lo / /
rin chen padmas rnam par gnon pa la phyag 'tshal lo / /
de bzhin gshegs pa dgra bcom pa yang dag par rdzogs pa'i sangs rgyas rin po che'i padma la bzhugs pa ri dbang gi rgyal po la phyag 'tshal lo / /
de dag la sogs pa de bzhin gshegs pa dgra bcom pa yang dag par rdzogs pa'i sangs rgyas ji snyed 'jig rten gyi khams thams cad na bzhugs te 'tsho zhing gzhes pa'i sangs rgyas bcom ldan 'das de dag bdag la dgong su gsol /
bdag gi skye ba 'di dang skye ba gzhan dang thog ma ma mchis pa'i skye ba nas 'khor bar 'khor ba na /
sdig pa'i las bgyis pa dang /
bgyid du stsal ba dang /
bgyid pa la rjes su yi rang ba dang /
mchod rten gyi dang dge 'dun gyi dang phyogs bzhi'i dge 'dun gyi dkor 'phrog pa dang /
'phrog tu stsal ba dang 'phrog pa la rjes su yi rang bar 'gyur ba dang /
mtshams ma mchis pa'i las bgyis pa dang /
bgyid du stsal ba dang /
bgyid pa la rjes su yi rang ba dang /
mi dge ba bcu'i las kyi lam bzung ste spyad pa dang spyod du stsal pa rjes su yi rang bar 'gyur ba dang /
las kyi sgrib pa gang gis bsgribs te sems can dmyal bar 'chi ba'am /
dud 'gro'i skye gnas dang gshin rje'i 'jig rten du 'chi ba dang /
yul mtha' 'khob kyi kla klo rnams su skye bar 'gyur ba'am /
lha tshe ring bor skye ba'am /
dbang po ma tshang par 'gyur ba'am /
log par lta ba yong su 'dzin pa'am /
sangs rgyas 'byung ba mnyes pa mi bgyid pa'i las kyi sgrib pa de dag thams cad ye shes su gyur pa /
spyan du gyur pa /
dpang du gyur pa /
tshad mar gyur pa'i sangs rgyas bcom ldan 'das mkhyen cing gzigs pa de dag gi spyan sngar so sor bshags so / /
mthol lo / /
mi 'chab bo /
slan chad kyang bsdom pa bgyi'o / /
sangs rgyas bcom ldan 'das de dag bdag la dgong su gsol /
bdag gis skye ba 'di dang skye ba gzhan dang thog ma ma mchis pa'i skye ba nas 'khor bar 'khor ba'i tshe /
tha na dud 'gro'i skye gnas su gyur pa la zan cangs gcig tsam sbyin pa stsal ba dang /
tshul khrims bsrungs par gyur pa dang /
bdag tshangs par spyad pa la gnas pa'i dge ba'i rtsa ba dang /
gang bdag gis sems can yongs su smin par bgyis pa'i dge ba'i rtsa ba dang /
gang bdag gis byang chub kyi sems kyi dge ba'i rtsa ba dang /
gang bdag gis bla na med pa'i ye shes kyi dge ba'i rtsa ba de thams cad gcig tu bsdus gcig tu spungs /
gcal te mngon par bsdus nas /
bla ma'i yang bla ma bla na med pa yang dag par rdzogs pa'i byang chub tu yongs su bsngo bas yongs su bsngo'o / /
ji ltar 'das pa'i sangs rgyas bcom ldan 'das rnams kyis bsngos pa dang /
ji ltar ma byon pa'i sangs rgyas bcom ldan 'das rnams kyi yongs su bsngo bar 'gyur ba dang /
ji ltar da ltar byung ba'i sangs rgyas bcom ldan 'das rnams yongs su bsngo ba de bzhin du bdag gis kyang yongs su bsngo'o / /
sdig pa thams cad so sor bshags so / /
bsod nams thams cad la rjes su yi rang ngo / /
sangs rgyas thams cad la gsol ba 'debs so / /
bdag bla na med pa'i ye shes su gyur cig /
mi mchog rgyal ba gang dag da ltar bzhugs pa dang / /
gang dag 'das pa dag dang de bzhin gang ma byon / /
yon tan bsngags pa mtha' yas rgya mtsho 'dra kun la / /
thal mo sbyar ba bgyis te skyabs su nye bar mchi / /
byang chub sems dpa' gang dag snying rje'i stobs ldan zhing / /
dpa' bo sems can rnams la phan phyir spyod byed pa / /
de dag rnams kyis skyabs med sdig byed bdag la skyobs / /
byang chub sems dpa' de dag rnams la skyabs su mchi zhes gsung so / /
yongs su bsngo ba'i rgyal po las gsungs pa'i chogs kyang bshags par bya ste /
phyogs bcu'i 'jig rten gyi khams su 'dus pa sangs rgyas dang byang chub sems dpa' thams cad bdag la dgongs su gsol / /
gang bdag mi shes pa'i rab rib kyis khebs te /
mun par gyur nas tshe 'di 'am skye ba gzhan nam skye ba thog ma dang tha ma ma mchis pa'i 'khor ba na 'khor ba'i bar du /
sangs rgyas dang chos dang dge 'dun nam pha ma dang bla ma dang yon gnas sam mkhan po dang slob dpon dang tshangs pa mtshungs par spyod pa rnams la /
lus dang ngag dang yid kyis nyes par spyad pa bgyis pa dang bgyid du stsal ba dang rjes su yi rang bar gyur pa dang /
sangs rgyas sam chos sam dge 'dun gyi 'am /
phyogs bzhi'i dge 'dun gyi 'du ba'i sgo chen po 'phrog pa dang /
'phrog tu stsal ba dang rje su yi rang bar 'gyur ba dang /
so sor thar pa'i sdom pa dang byang chub sems dpa'i sdom pa las ltung ba chung ngu dang 'bring dang chen po byung ba rnams mthol lo bshags so / /
rnam par gzhig go /
rab tu gzhom mo smad do / /
byis pa blun pa log par lta bar zhugs pa /
'khor bar bying ba'i nongs pa nongs par gzung du gsol / /
gang bdag gi tshe 'di 'am skye ba gzhan du skye ba brgya 'am khri'am stong ngam skye ba thog ma dang tha ma ma mchis pa'i 'khor ba na 'khor ba'i tshe /
sangs rgyas 'byung ba ma rungs par bgyis pa 'am /
dam pa'i chos spangs pa'am /
mtshams med pa lnga bgyis pa dang /
bgyid du stsal ba dang rje su yi rang ba dang /
chos chos ma lags par bstan pa dang /
chos ma lags pa chos su bstan pa dang /
byang chub kyi sems btang ba dang /
dge ba'i bshes gnyen ma rungs par bgyis pa dang /
dud 'gro'i bar gyi sems can gcig tsam la yang 'gal ba bgyis pa dang bgyid du stsal ba dang rje su yi rang ba dang /
sgrib pa gang gis bsgribs nas sa'i rgyu mi 'byung ba dang /
ting nge 'dzin gyi rgyu dang gzungs kyi rgyu dang /
mngon par shes pa'i rgyu dang so so yang dag par rig pa'i rgyu dang rdzu 'phrul gyi rkang pa'i rgyu dang dbang gi rgyu dang /
pha rol tu phyin pa'i rgyu nas /
de las gzhan byang chub kyi phyogs kyi chos dang snang ba'i bar gyi rgyu mi 'byung ba'i las kyi sgrib pa dang /
rnam par smin pa'i sgrib pa dang /
shes bya'i sgrib pa dang nyon mongs pa'i sgrib pa de thams cad /
phyogs bcu'i 'jig rten gyi khams su 'dus pa sa chen por tshud pa ye shes chen po brnyes pa /
thugs rje dang ldan pa byams pa dang ldan pa phan par bzhed pa thugs brtse ba can sangs rgyas thams cad dang /
byang chub sems dpa' skye ba med pa dang /
'gag pa med pa'i chos dang ldan pa /
'das pa dang ma 'ongs pa dang da ltar byung ba de rnams kyi sbyan sngar mthol lo bshags so rnam par gzhig go rab tu gzhom mo smad do / /
byis pa blun pa log par lta bar zhugs pa 'khor bar bying ba'i nongs pa nongs par gzung du gsol / /
zhes so / /
gser 'od dam pa las gsungs pa'i tshogs kyang bshags par bya ste /
sangs rgyas rkang gnyis dam pa dag /
thugs brtse thugs rje ldan pa'i thugs / /
gang dag phyogs bcu'i 'jig rten na / /
bzhugs pa bdag la dgongs su gsol / /
bdag gis sngon chad sdig pa'i las / /
shin tu mi bzad bgyis pa de / /
stobs bcu'i spyan sngar mchis nas ni / /
de dag thams cad bshags par bgyi / /
pha ma dag tu mi 'dzin dang / /
sangs rgyas rnam su mi 'dzin dang / /
dge ba dag tu mi 'dzin pas / /
sdig pa bdag gis gang bgyis dang / /
phyug pa'i rgyags pas dregs pa dang / /
rigs dang longs spyod rgyags pa dang / /
gzhon pa'i rgyags pas dregs pa yis / /
bdag gis sdig pa gang bgyis dang / /
nyes pa'i dmig su ma mthong pas / /
nyes par bgyis pa'i las dang ni / /
nyes bar bsams shing nyes smras pa'i / /
sdig pa bdag gis gang bgyis dang / /
byis pa'i blo yis 'jug pa dang / /
mi shes mun pa'i sems dang ni / /
sdig pa'i grogs po'i dbang gyur dang / /
nyon mongs rnam par 'khrug sems dang / /
rtsed mo dga' ba'i dbang nyid dang / /
mya ngan dang ni nad dbang dang / /
nor gyis mi chog nyes pa yis / /
bdag gis sdig pa gang bgyis dang / /
'phags min skye bo 'dre ba dang / /
phrag dog ser sna'i sgyu dang ni / /
g.yo dang dbul ba'i nyes ba yis / /
bdag gis sdig pa gang bgyis dang / /
phongs dang rgud pa'i dus kyi tshe / /
'dod pa rnams kyi 'jig rgyu dang / /
phyugs po ma yin gyur pa yis / /
bdag gis sdig pa gang bgyis dang / /
g.yeng ba'i sems kyi dbang nyid dang / /
'dod dang khro ba'i dbang dag dang / /
bkres dang skom pas nyen pa yis / /
bdag gis sdig pa gang bgyis dang / /
bza' ba dag dang btung ba dang / /
bud med sgyu dang gos kyi phyir / /
nyon mongs gdung ba sna tshogs kyis / /
bdag gis sdig pa gang bgyis dang / /
lus dang ngag dang yid kyi sdig /
nyes byas rnam pa gsum bsags ni / /
'di 'dra'i tshul gyis gang bgyis pa / /
de dag thams cad bdag 'chagso / /
sangs rgyas rnams dang chos rnams dang / /
de bzhin nyan thos rnams la yang / /
gus pa ma lags gang byis pa / /
de dag thams cad bdag 'chagso / /
gang yang rang sangs rgyas rnams dang / /
byang chub sems dpa' rnams la yang / /
gus pa ma lags bgyis pa rnams / /
de dag thams cad bdag 'chagso / /
dam chos smra ba rnams la yang / /
gus pa ma lags bgyis pa dang / /
chos la'ang gus pa ma bgyis pa / /
de dag thams cad bdag 'chagso / /
bdag gis rtag tu mi shes pas / /
dam pa'i chos ni spangs pa dang / /
pha ma rnams la ma gus dang / /
de dag thams cad bdag 'chagso / /
blun pa dang ni byis pa dang / /
'dod chags zhe sdang gti mug dang /
nga rgyal dregs pas bsgribs bgyis pa / /
de dag thams cad bdag 'chagso / /
dgongs pa'i thugs kyis sangs rgyas rnams / /
bdag la rnam par gzigs su gsol / /
thugs brtser ldan pa'i thugs kyis ni / /
nongs par rab tu bzung du gsol / /
bdag gis bskal pa brgya rnam su / /
sngon chad sdig pa gang bgyis pas / /
de phyir bdag ni mya ngan sems / /
phongs dang mya ngan 'jigs pas gzir / /
sdig pa'i las la 'jigs par bgyid / /
yid ni rtag tu dman par gyur / /
gang dang gang du spyod bgyis pa / /
bdag ni gang du 'ang dga' ma mchis / /
sangs rgyas thams cad thugs rje ldan / /
'gro ba kun gyi 'jigs sel bas / /
nongs par rab tu bzung du gsol / /
bdag gis nyon mongs las rnams kyi / /
dri ma de bzhin gshegs pas sol / /
sangs rgyas rnams kyis bdag la ni / /
snying rje'i chu yis bkru bar gsol / /
sdig pa thams cad bshags par bgyi / /
sngon chad bdag gis gang bgyis dang / /
da ltar bdag gi sdig pa gang / /
de dag thams cad bdag 'chagso / /
nongs par bgyis pa'i las rnams kun / /
slan chad mi bgyid bsdam par bgyi / /
bdag gis nongs par bgyid pa gang / /
sdig de bcab par mi bgyi'o / /
lus kyi las ni rnam gsum dang / /
ngag gi rnam pa bzhi dag dang / /
yid kyi las ni rnam gsum bo / /
de dag thams cad bdag 'chags so / /
lus kyis bgyis dang ngag gi las / /
yid kyis rnam par bsams pa dang / /
las rnams bcu po bgyis pa rnams / /
de dag thams cad bdag 'chagso / /
bdag gi sdig pa'i las gang dag /
mi 'dod 'bras bu thob bgyis pa / /
sangs rgyas spyan sngar mchis nas ni / /
de dag thams cad bshags par bgyi / /
gser 'od dam pa zhes bgyi ba / /
las rnams thams cad byad bgyid pa / /
gang gis bskal pa stong rnams su / /
sdig pa shin tu mi bzad bgyis / /
lan cig rab tu bshags pa yis / /
de dag thams cad byang bar 'gyur / /
zhes gsungs pa'o / /
! gnyen po'i stobs ni /
gnyis pa theg mchog mdo zab la sbyor dang / /
chos kun stong pa nyid la 'jug pa dang / /
gsang sngags mthu chen bzlas brjod byed pa dang / /
bde gshegs sku gzugs byed dang mchod sogs so / /
mdo sde zab mo la brten pa ni rdo rje gcod pa las /
gang dag 'di lta bu'i mdo sde'i tshig 'di dag len pa dang 'dzin pa dang /
klog pa dang kun chub par byed pa de dag ni mnar bar 'gyur /
shin tu mnar bar 'gyur ro / /
ci'i phyir zhe na /
sems can de dag gi mi dge ba'i las ngan song du skye bar 'gyur ba gang yin pa de dag tshe 'di la mnar bas byang bar 'gyur te /
sangs rgyas kyi byang chub kyang 'thob par 'gyur ro zheso / /
stong pa nyid la mos pa ni de bzhin gshegs pa'i mdzod las gang gis pha'ang yin la /
rang sangs rgyas kyang yin pa gsod pa dang /
dkon mchog gsum gyi dkor brku ba dang /
ma'ang yin la dgra bcom pa'ang yin pa la log par spyod pa dang /
sangs rgyas la skur ba 'debs pa dang /
'phags pa'i dge 'dun la mi snyan pa brjod pa dang /
'phags pa rnams la gnod pa'i tshigs dang /
chos 'dod pa rnams g.yeng bar byed pa dang /
yang dag par song ba dag gi rnyed pa 'phrog pa'i sems dang /
mtshams med pa byed par gshom pa dang /
lta bas gzing pa dang bcu ni srog gcod pa la sogs pa'i nang na ma rungs pa ste /
mi dge ba bcu'i las kyi lam 'di dag ni kha na ma tho ba chen po dang bcas pa'o / /
gal te sems can gcig cig 'di rnams kun dang ldan par gyur la /
de'ang de bzhin gshegs pas rgyu dang rkyen du ldan pa'i chos bstan pa la 'jug ste /
'di la bdag gam sems can nam /
srog gam gang zag gam /
gang byed pa'am /
gang myong ba ni 'ga' yang med do snyam nas chos thams cad kyi byas pa med pa dang mngon par 'du bya ba med pa dang sgyu ma lta bu dang /
kun nas nyon mongs pa med pa dang rang bzhin gyis 'od gsal ba'i chos nyid la 'jug cing chos thams cad gzod ma nas dag par yid ches te mos na /
sems can de ngan song du 'gro bar nga mi smra'o / /
zhes gsungs so / /
las kyi sgrib pa rnam par dag pa las kyang /
byang chub sems dpa' ltung ba la ltung ba ma yin par mthong ba dang /
'dul ba ma yin pa la 'dul bar mthong ba dang /
kun nas nyon mongs pa la rnam par byang bar mthong ba dang /
'khor ba'i khams la mya ngan las 'das pa'i dbying+su mthong ba des las kyi sgrib pa rnam par dag pa 'thob bo zhes gsung+so / /
rmi lam bstan pa las kyang /
ma skyes dgra yis pha ni bsad gyur cing / /
de bzhin gshegs pa bkrongs pa'i sbyor byas kyang / /
de sems gcig gis ngan 'gro rnam grol na / /
gang zag dam pa gang yin smos ci dgos / /
sems kyis 'ching bar byed cing grol byed pas / /
lus sems 'di la nges pa ci yang med / /
lus kyi 'du 'dzi mthong nas gshe ma byed / /
pha rol dag la ma smra lus sbyongs shig ceso / /
gsang sngags bzlas pa bya ba ni dam tshig gsum gyi rgyal po las mig btsums la sangs rgyas dang byang chub sems dpa' la dmigs pa'i sems kyis yi ge brgya pa lan stong phrag brgyad bzlas brjod byas na /
mig btsums bzhin du sangs rgyas dang byang chub sems dpa' mthong bar 'gyur /
sdig pa thams cad dang bral bar 'gyur ro / /
yang na mchod rten la skor ba byed cing stong phrag brgyad bzlas pa bya'o / /
sku gzugs dang dam pa'i chos kyi glegs bam gang yang rung ba zhig mdun du byas nas kyang cho ga ni 'di nyid do zhes so / /
skul byed kyi gzugs las kyang ji srid du sdig pa byang ba'i mtshan ma byung ba de srid du bzlas pa bya ste /
rmi lam na zas ngan ya skyug pa dang /
zho dang 'o ma la sogs ba 'thung ba dang skyugs pa dang nyi ma dang zla ba mthong ba dang /
namkha' la 'gro ba dang /
me 'bar ba dang /
ma he dang mi nag po thub pa dang /
dge slong dang dge slong ma'i dge 'dun mthong ba dang /
'o ma 'byung ba'i shing dang glang po dang khyu mchog dang ri dang seng+ge'i khri dang khang bzang gi steng du 'dzeg pa dang /
chos nyan pa rmis na sdig pa dang bral bar 'gyur te /
sdig pa byang bar sheso / /
zhes gsung+so / /
dpung bzang gis zhus pa las kyang /
so gnags mes mched pa'i me lce yis / /
ma sgrims bzhin du tshang tshing kun bsreg ltar / /
bzlas brjod me la tshul khrims rlung gis sbar / /
brtson 'grus chen po'i me lces sdig pa bsreg /
ji ltar gangs la nyi ma'i 'od zer gyis / /
gdungs na gzi brjid mi bzod 'ju ba bzhin / /
tshul khrims nyi ma'i 'od zer bzlas brjod kyis / /
gdungs na sdig pa'i gangs kyang zad par 'gyur / /
mun nag smag la mar me phyung ba yis / /
mun nag ma lus sel bar byed pa bzhin / /
tshe rabs stong nas bsags pa'i sdig pa'i mun / /
bzlas brjod mar mes myur du sel bar byed / /
ces gsung so / /
sku gzugs byed pa ni de bzhin gshegs pa'i gzungs kyi le'u las dper na mi zhig ngan skyugs kyis reg pa las legs par bkrus te /
spos byugs na de'i dri nga ba dang bral bar 'gyur ro / /
de bzhin du nge bzhin bshegs pal dad pa rnyed nas sku gzugs byed na mi dge ba bcu dang mtshams med pa lnga'i sdig pa yang byang ste me mngon par 'gyur ro / /
bye brag tu ni byang chub kyi sems dang ldan pa dang khyim gyis gnas nas byung ba tshul khrims dang ldan pa'i sdig pa byang bar 'gyur ro zheso / /
sangs rgyas la mchod pa byed pa ni me tog brtsegs pa'i gzungs las /
gang gis sangs rgyas la lo brgya stong du bde ba'i yo byad thams cad kyis bsnyen bkur byas pa dang /
yang byang chub kyi sems dang ldan pa gang gis sangs rgyas mchod pa'i phyir de yongs su mya ngan las 'das pa'i mchod rten la me tog 'ga' 'bul lam /
chu snyim pa gang tsam 'thor ram /
byug ba'i thig le 'dri 'am me tog nyal nyil 'chag gam /
byug spos dang mar me la sogs pa phul nas dga' ba'i sems kyis gom pa'i gar stabs 'ga' bor te sangs rgyas de la phyag 'tshal lo / /
zhes brjod pa de dag ni bskal pa brgya phrag stong du yang ngan 'gror 'gro ba'i gnas med do zheso / /
sman gyi bla bai DUr+ya'i 'od kyi mdo las /
gang dag bslab pa'i gzhi 'ga' zhig bzung ba de las nyams te ngan song gis 'jigs pa de dag sangs rgyas sman gyi bla bai DUr+ya'i 'od de la mchod pa sna tshogs byed na ngan song gsum gyi sdug bsngal med par shes par bya'o zhes so / /
sangs rgyas dang byang chub sems dpa'i mtshan 'dzin pa ni yang mdo sde las /
sangs rgyas de'i mtshan su'i rna lam du grags pa de ngan song du 'gro ba ni gnas med de go skabs ma yin no / /
kun dga' bo sangs rgyas kyi spyod yul ni yid ches bar dka'o / /
khyod dad cing yid ches pa ni sangs rgyas kyi mthu'o / /
byang chub sems dpa' skye ba gcig gis thogs pa rnams ma gtogs par 'di ni nyan thos dang rang sangs rgyas thams cad kyis ma yin no / /
gang dag bsnyen gnas la gnas te lo gcig gam zla ba gsum du bslab pa'i gzhi 'dzin cing /
bdag gi dge ba'i rtsa ba 'dis nub phyogs kyi sangs rgyas tshe dpag med kyi zhing bde ba can du skya bar shog cig ces smon lam btab pa des sangs rgyas 'di'i mtshan thos na de 'chi ba'i tshe byang chub sems dpa' brgyad rdzu 'phrul gyis lhags nas lam bstan te /
der pad ma las brdzus te skye'o zheso / /
'jam dpal gyi sangs rgyas kyi zhing gi yon tan bkod pa las kyang /
yi shes bla ma 'od kyi tog /
de bzhin smon lam blo gros dang / /
dbang po zhi dang 'jam dbyangs la / /
bdag ni gus par phyag 'tshal lo / /
su zhig byang chub sems dpa' 'di dag gi ming 'dzin pa de ni ngan song du mi 'gro'o / /
bud med du mi 'gyur ro zheso / /
nyes pa las ldog pa'i stobs ni /
gsum pa nyes spyod ma lus sdom ba yis / /
sngar spyod rnams kyang zad byed stobs brten pa'o / /
phyin chad sdom pa dam du 'dzin pas stobs /
gsum po dag kyang brten par byed pa ste /
'di med na ni bshags pa'ang tshig tsam snying por zad pa'i phyir / /
sa'i snying po'i mdo las srog gcod pa spong ba ni sems can thams cad la mi 'jigs pa sbyin pa ste / /
dge ba'i las des sngon gyi mtha' nas 'khor ba'i chu bos khyer te srog gcod pa'i las kyi sgrib pa dang nyon mongs pa'i sgrib pa dang chos kyi sgrib pa byas pa dang byed du bcug pa dang rjes su yi rang ba thams cad 'joms te ma lus par zad par byed do / /
de la rigs mthun pa'i lha dang mi rnams dga' bar 'gyur ro / /
nad med cing tshe ring bar 'gyur ro zhes bya ba la sogs pa gsungs so / /
! rten gyi stobs ni /
bzhi pa skyabs 'gro sems bskyed brtan pa yi / /
rten las brdzi ba med pa'i gnas thob yin / /
rten gnyis la brten pa ni chos nyid kyis sdig pas mi brdzi ba'i gnas la gnas pa'i phyir ro / /
phag gi rtogs pa brjod pa las /
gang dag sangs rgyas skyabs dong pa| |de dag ngan 'gror 'gro mi 'gyur / /
mi yi lus ni spangs nas su / /
de dag lha yi lus 'thob bo / /
chos dang dge 'dun la'ang de kho na ltar bton to / /
sdong po bkod pa las /
byang chub kyi sems ni nyes par byas pa thams cad bsreg pas bskal pa'i me lta bu'o / /
mi dge ba'i chos thams cad zad par byed pas sa'i 'og lta bu'o / /
yang dper na dngul chu'i rigs gser du snang ba srang gcig gis lcags srang stong gser du bsgyur ro / /
dngul chu srang gcig po de ni lcags de tsam gyis kyang lcags su bya ba'am zad par mi nus so / /
de bzhin du byang chub kyi sems kyi dngul chu'i khams dge ba'i rtsa ba bsngo ba dang ye shes kyis bzung ba gcig gis las dang nyon mongs pa'i lcags thams cad zad par byas te chos thams cad thams cad mkhyen pa'i kha dog du byed kyang sems bskyed pa gcig po de ni de dag gis nyon mongs can du bya ba'am zad par mi nus so / /
dper na mar me gcig khang pa ci lta bur bcug kyang rung /
de ma thag tu lo stong bsags pa'i mun pa sel cing snang bar byed do / /
byang chub kyi sems kyi mar me gcig gis kyang sems can gyi bsam pa'i 'thibs po ma rig pa'i mun nag dang ldan par zhugs ma thag tu bskal pa brjod du med par bsags pa'i las dang nyon mongs pa'i mun pa thams cad sel zhing ye shes kyi snang ba bskyed do / /
dper na yid bzhin gyi nor bu rin po che'i rgyal po cod paN thog pa'i klu'i rgyal po la gzhan gyi gnod pa'i 'jigs pa med do| |byang chub kyi sems dang snying rje chen po rin po che'i cod paN thogs pa la yang ngan song dang ngan 'gros gnod pa'i 'jigs pa med do zhes so / /
nye bar 'khor gyi zhus pa las kyang /
byang chub kyi sems kyi stobs kyis byang chub sems dpa' rnams kyi ltung ba ni nyin mtshan gyi sum cha sum cha'i nang du gnyen pos zin na byang chub kyi sems dang mi 'bral bar gsungs so / /
!bsod nams chen po 'dzin cing sdig pa chen po sbyong ba gnyi ga bsgrub pa ni phung po gsum pa'i bya ba la 'jug pa ste /
gzhan yang dge ba rgya chen spel ba ste / /
sdig pa ma lus yongs su sbyang ba yis| |don chen bsgrub phyir phung po gsum pa yis / /
bya bas yan lag bdun sogs rab rdzogs bya / /
de la phung po gsum ni sdig pa bshags pa dang /
bsod nams la rjes su yi rang ba dang /
sangs rgyas la gsol ba ste bsod nams kyi phung po yin pa'i phyir ro / /
drag shul can gyis zhus ba las /
nyin lan gsum mtshan lan gsum gtsang ba dang gos gtsang ma bgos te phung po gsum pa bklag par bya'o zhes so / /
phung po gsum pa nyid las kyang sdig pa bshags pa kha na ma tho ba med pa la sogs pa gsum rgya cher gsungs pa'o / /
de dag kyang bzang po spyod pa la sogs pa las yan lag bdun du gsungs pa nyid de /
phyag dang mchod pa ni sdig pa bshags pa'i sngon du bya ba nyid do / /
bskul ba dang gsol ba ni rjes su mthun pa nyid do / /
bsngo ba ni de rnams kyi 'bras bu mchog tu bsgyur ba'i yan lag go /
des na 'di gsum ni gtso bo las rnam par bzhag par zad do / /
yang 'di rnams nyid la sdig pa bshags pa dang rjes su yi rang ba dang /
gsol ba gdab pa dang /
rdzogs pa'i byang chub tu bsngo ba bzhi las sangs rgyas myur du 'thob pa'i thabs la mkhas pa yang gsungs te /
mdor na rang dang gzhan gyi 'dod pa'i don thams cad 'grub cing /
gnod pa dang sdug bsngal thams cad sel ba'i rgyu'i dam pa ni 'di dag la rtag tu byed pa dang gus par byed pa'i sbyor bas mang du byed pa nyid do / /
des na chos kyi sgo 'di las las gzhan med pa lta bur byed pas kyang don thams cad 'grub par yid ches par bya'o / /
las kyi sgrib pa rgyun gcod pa las gsungs pa ni rigs kyi bu'am rigs kyi bu mo nyan thos dang rang sangs rgyas kyi theg pa'am theg pa chen po la zhugs pa'am gzhan yang rung /
bla na med pa yang dag par rdzogs pa'i byang chub 'thob par 'dod pas nyin lan gsum mtshan lan gsum du bla gos phrag pa gcig tu gzar te pus mo g.yas pa'i lha nga sa la btsugs shing thal mo sbyar nas /
'di skad du skye bo mang po phan pa dang skye bo mang po la bde ba dang /
'jig rten la thugs brtse ba dang /
skye bo phal po che dang lha dang mi rnams kyi don dang sman pa dang bde ba'i slad du /
sangs rgyas bcom ldan 'das gang dag da lta na phyogs bcu'i 'jig rten gyi khams su bla na med pa yang dag par rdzogs pa'i byang chub tu mngon par rdzogs par sangs rgyas nas /
chos kyi 'khor lo bskor ba /
chos kyi 'khor lo ston pa /
chos kyi tshul rab tu 'dzin pa /
chos kyi sbyin pa mdzad pa /
chos kyi sgron ma 'bar bar mdzad pa /
chos kyi char 'beb pa /
chos kyi rnga brdung ba /
chos kyi rnga bo che rab tu brdung ba /
chos kyi dung rab tu 'bud pa /
chos kyi srog shing bsgreng ba /
sems can thams cad chos kyi sbyin pas tshim par mdzad pa /
nyam bag tu spyod du 'dzud par mdzad pa'i sangs rgyas bcom ldan 'das de dag la phyag 'tshal lo / /
sangs rgyas bcom ldan 'das mchod pa'i gnas /
phyag bgyi ba'i gnas /
ri mo bgyi ba'i gnas /
mkhyen par gyur pa /
spyan du gyur pa /
dpang du gyur pa tshad mar gyur pa /
mkhyen pa dang ldan pa gzigs pa dang ldan pa de dag la bdag mgo dang ngag dang yid kyis phyag 'tshal lo / /
thog ma dang tha ma ma mchis pa'i 'khor ba na 'khor ba'i tshe bdag 'dod chags kyis gzir ba dang zhe sdang gis gzir ba dang /
gti mug gis gzir ba'i lus dang ngag dang yid kyi las kyi sgrib pa gang lags pa /
sangs rgyas su ma 'tshal ba dang /
chos su ma 'tshal ba dang /
dge 'dun du ma 'tshal ba dang /
sangs rgyas la ngan sems kyis khrag phyung ba dang /
dam pa'i chos spangs pa dang /
dge 'dun gyi dbyen bgyis pa dang /
pha ma bsad pa dang /
lus kyi las gsum dang ngag gi las bzhi dang yid kyi las rnam pa gsum ste mi dge ba bcu'i las kyi lam bgyis pa dang bgyid du stsal ba dang /
bgyid pa la rjes su yi rang ba dang /
sems can kha cig la ngag rtsub po smras pa dang /
skur pa btab pa dang /
srang la g.yo bgyis ba dang gzhal ba la g.yo bgyis pa dang /
'gro ba drug tu 'khor bar 'khor ba na pha dang ma mi dga' bar bgyis pa dang /
gang zag 'ga'i 'am mchod rten gyi 'am dge 'dun gyi'am phyogs bzhi'i dge 'dun gyi nor brkus pa'am /
ji ltar bslab pa'i gzhi bcas pa rnams kyi 'dul ba dang 'gal bar bgyis pa'am /
mkhan po dang slob dpon gyi bsgo ba ma mnyan pa dang /
nyan thos kyi theg pa'am rang sangs rgyas kyi theg pa 'am /
theg pa chen po la yang dag par zhugs pa'am /
de las gzhan pa'i sems can la mi snyan pa bgyis pa'am /
spyos pa'am brdegs pa'am /
de dag la tha ba dang zhe sdang bskyed pa'am /
phrag dog dang ser sna'i sems kyis sangs rgyas bcom ldan 'das rnams la tshig rtsub mos smras pa'am /
chos la chos ma lags pa dang /
chos ma lags pa la chos zhes bgyis ba de dag thams cad sangs rgyas bcom ldan 'das mkhyen par gyur pa /
spyan du gyur pa dpang du gyur pa /
tshad mar gyur pa mkhyen pa dang ldan pa gzigs pa dang ldan pa de dag gi spyan sngar /
so sor 'chags so / /
mthol lo /
mi 'chab bo /
slan chad kyang mi bgyid do / /
bdag las kyi sgrib pa gang gis bsgribs nas sems can dmyal ba dang /
dud 'gro dang yi dwags dang /
lha ma yin gyi tshogs kyi nang du 'chi bar 'gyur ba dang /
sangs rgyas dang chos dang dge 'dun mnyes pa bgyid par mi 'gyur ba dang /
mi khom pa rnams su skye bar 'gyur ba'i las de lus 'di nyid la smin te gzhan du myong bar mi 'gyur bar shog cig /
de'ang sangs rgyas bcom ldan 'das mkhyen par gyur pa /
spyan du gyur pa /
dpang du gyur pa /
tshad mar gyur pa /
mkhyen pa dang ldan pa gzigs pa dang ldan pa de dag gi spyan sngar so sor 'chags so mthol lo mi 'chab bo slan chad mi bgyid do / /
ji ltar sngon gyi byang chub sems dpa' chen po de dag sngon byang chub kyi phyir spyod pa na /
las kyi sgrib pa rnams so sor bshags pa dang ma bcabs pa bzhin du /
bdag kyang las kyi sgrib pa rnams so sor 'chags so / /
mi 'chab bo slan chad kyang mi bgyid do / /
ji ltar ma 'ongs pa'i byang chub sems dpa' chen po rnams byang chub kyi phyir spyod ba na las kyi sgrib pa rnams so sor 'chags par 'gyur /
mi 'chab par 'gyur ba de bzhin du bdag kyang las kyi sgrib pa rnams so sor 'chags so mthol lo mi 'chab po slan chad mi bgyid do / /
ji ltar da ltar byung ba'i byang chub sems dpa' chen po rnams byang chub kyi phyir spyod pa na las kyi sgrib pa rnams 'chags pa dang mi 'chab pa bzhin du /
bdag kyang las kyi sgrib pa rnams so sor 'chags so / /
mthol lo mi 'chab bo slan chad mi bgyid do / /
ji ltar 'das pa dang ma 'ongs pa dang da ltar byung ba'i byang chub sems dpa' chen po rnams byang chub kyi phyir spyod pa na las kyi sgrib pa rnams so sor 'chags pa dang 'chags par 'gyur ba dang /
ma bcabs pa dang mi 'chab par 'gyur pa dang mi 'chab pa bzhin du /
bdag kyang las kyi sgrib pa rnams so sor 'chags so mthol lo mi 'chab bo slan chad mi bgyid do / /
gang dag 'jig rten dang 'jig rten las 'das pa'i 'bras bu gang 'dod pas de bzhin du so sor bshags par bya'o / /
mi bcabs par bya'o / /
phyin chad mi bya'o / /
de ci'i phyir zhe na /
de bzhin gshegs pas chos thams cad stong pa dang bdag med pa dang ma skyes pa dang ma 'gags pa dang 'dus ma byas par gsungs pa'i phyir ro / /
su la la dag chos thams cad bdag med pa'i mtha'i chos kyi tshul 'di la 'jug ba ni las kyi sgrib pa rgyun gcod pa'o / /
rjes su yi rang ba'i phung po ni /
yang rigs kyi bu'am rigs kyi bu mo des rjes su yi rang bar bya ba ni nyin lan gsum mtshan lan gsum bla gos phrag pa gcig tu gzar nas /
pus mo g.yas pa'i lha nga sa la btsugs te thal mo sbyar nas 'di skad du phyogs bcu'i 'jig rten gyi khams kyi sems can gang su dag sbyin pa las byung ba'i bsod nams bgyi ba'i dngos po dang /
tshul khrims las byung ba'i bsod nams bgyi ba'i dngos po dang /
bsgoms pa las byung ba'i bsod nams bya ba'i dngos po mngon par 'du bgyis pa de dag thams cad la rjes su yi rang ba mchog gis rjes su yi rang ngo / /
rjes su yi rang ba dam pa dang gtso bo dang khyad par can dang rab dang phul dang gya nom pa dang bla ma dang bla na med pa dang lhag pa med pa dang mnyam pa med pa dang /
mi mnyam pa dang mnyam pas rjes su yi rang ngo / /
phyogs bcu'i 'jig rten gyi khams kyi sems can gang su dag sbyin pa las byung ba'i bsod nams bya ba'i dngos po dang /
tshul khrims las byung ba dang /
bsgoms pa las byung ba'i bsod nams bya ba'i dngos po mngon par 'du bgyid par 'gyur ba dang /
mngon par 'du bgyis pa de dag thams cad la yang rjes su yi rang ba mchog gis rjes su yi rang ngo / /
rjes su yi rang ba dam pa dang gtso bo dang khyad par can dang rab dang phul dang gya nom pa dang bla ma dang bla na med pa dang lhag na med pa dang mnyam pa med pa dang mi mnyam pa dang mnyam pas rjes su yi rang ngo / /
byang chub sems dpa' gang dag da lta na sems dang po bskyed pa de dag gis dang po byang chub tu sems bskyed pa dang ldan pa'i dge ba'i rtsa ba gang lags pa dang /
byang chub sems dpa' bskal pa brgyas nges par byung ba rnams kyi bsod nams kyi phung po gang lags pa dang /
byang chub sems dpa' mi skye ba'i chos la bzod pa thob pa rnams kyi bsod nams kyi phung po gang lags pa dang /
phyir mi ldog pa rnams kyi bsod nams kyi phung po gang lags pa dang /
byang chub sems dpa' skye ba gcig gis thogs pa rnams kyi bsod nams kyi phung po gang lags pa de dag thams cad la yang rjes su yi rang ba mchog gis rjes su yi rang ngo / /
rjes su yi rang ba dam pa nas mi mnyam pa dang mnyam pa'i bar gyi rjes su yi rang ngo / /
byang chub sems dpa' chen po de dag sngon byang chub sems dpa'i spyad pa spyod pa na pha rol tu phyin pa drug dang ldan pa'i dge ba'i rtsa ba mngon par 'du bgyis pa gang lags pa de thams cad la'ang rjes su yi rang ba mchog nas mi mnyam pa dang mnyam pa'i bar gyis rjes su yi rang ngo / /
byang chub sems dpa' gang dag byang chub sems dpa'i spyad pa spyod pa na pha rol tu phyin pa drug dang ldan pa'i dge ba'i rtsa ba mngon par 'du bgyid par 'gyur ba dang da ltar mngon par 'du bgyid pa gang lags pa de dag thams cad la'ang rjes su yi rang ba mchog nas mi mnyam pa dang mnyam pa'i bar gyi rjes su yi rang ngo / /
skye bo mang po la phan pa dang skye bo mang po la bde ba dang 'jig rten la snying brtse ba dang /
skye bo phal po che dang lha dang mi rnams kyi don dang phan pa dang bde bar bgyi ba'i slad du sngon gyi de bzhin gshegs pa dgra bcom pa yang dag par rdzogs pa'i sangs rgyas da dag gis bla na med pa yang dag par rdzogs pa'i byang chub tu mngon par rdzogs par sangs rgyas nas chos kyi 'khor lo bskor ba dang /
chos kyi 'khor lo ston pa dang /
chos kyi tshul rab tu 'dzin pa dang chos kyi sbyin pa mdzad pa dang chos kyi sgron ma 'bar bar mdzad pa dang /
chos kyi char rab tu phab pa dang chos kyi rnga bo che brdungs pa dang chos kyi dung bus pa dang /
chos kyi srog shing bsgrengs pa dang sems can thams cad chos kyi sbyin bas tshim par mdzad pa dang nyam bag tu spyod du 'dzud pa gang lags pa dang /
de la nyan thos kyi theg pa'am /
rang sangs rgyas kyi theg pa'am /
de las gzhan pa'i sems can rnams kyis dge ba'i rtsa ba bskyed pa gang lags pa de dag thams cad la yang rjes su yi rang ba mchog nas bla na med pa'i bar gyis rjes su yi rang ngo / /
ma 'ongs pa'i sangs rgyas bcom ldan 'das gang dag mngon par rdzogs par sangs rgyas nas chos kyi 'khor lo bskor ba nas nyam bag tu spyod du 'dzud par 'gyur ba'i bar gang lags pa dang /
de la nyan thos kyi theg pa la sogs pa dang de las gzhan pa'i sems can rnams kyis dge ba'i rtsa ba bskyed par 'gyur ba gang lags pa de thams cad la yang rjes su yi rang ba mchog nas mi mnyam pa dang mnyam pa'i bar gyis rjes su yi rang ngo / /
da ltar gyi sangs rgyas bcom ldan 'das dag mngon par rdzogs par sangs rgyas nas chos kyi 'khor lo bskor ba nas nyam bag tu spyod du 'dzud pa'i bar gang lags pa dang /
de la nyan thos kyi theg pa pa la sogs pa 'am de las gzhan pa'i sems can rnams kyis dge ba'i rtsa ba bskyed ba thams cad la'ang rjes su yi rang ba mchog nas mi mnyam pa dang mnyam pa'i bar gyis rjes su yi rang ngo / /
bskul ba'i phung po ni rigs kyi bu'am rigs kyi bu mo nyan thos dang rang sangs rgyas kyi theg pa pa'am de las gzhan yang rung bla na med pa yang dag par rdzogs pa'i byang chub 'dod pas nyin lan gsum mtshan lan gsum bla gos phrag pa gcig tu gzar te /
pus mo g.yas pa'i lha nga sa la btsugs te thal mo sbyar nas 'di skad du sangs rgyas bcom ldan 'das gang dag da lta na phyogs bcu'i 'jig rten gyi khams na bla na med pa yang dag par rdzogs pa'i byang chub mngon par rdzogs par sangs rgyas pa de dag la phyag 'tshal lo / /
sangs rgyas bcom ldan 'das de dag la phyag 'tshal nas chos kyi 'khor lo bskor bar bskul gyi /
sangs rgyas bcom ldan 'das de dag gis skye bo mang po la sman pa dang bde ba dang 'jig rten la thugs brtse ba dang /
skye bo phal po che dang lha dang mi rnams kyi don dang sman pa dang bde ba'i slad du chos kyi 'khor lo bskor du gsol /
chos kyi 'khor lo bstan du gsol /
chos kyi tshul rab tu bzung du gsol /
chos kyi sbyin pa mdzad du gsol /
chos kyi sgron me 'bar bar mdzad du gsol /
chos kyi char dbab tu gsol /
chos kyi rnga brdung du gsol /
chos kyi rnga bo che brdung du gsol /
chos kyi dung 'bud du gsol /
chos kyi srog shing bsgreng du gsol zhes brjod do / /
yang rigs kyi bu'am rigs kyi bu mo de dag gis 'di skad du sangs rgyas bcom ldan 'das gang dag da lta na phyogs bcu'i 'jig rten gyi khams na sku tshe'i 'du byed btang ba'i sangs rgyas bcom ldan 'das de dag la phyag 'tshal lo / /
sangs rgyas bcom ldan 'das de dag /
la phyag 'tshal nas gsol ba 'debs kyi /
sangs rgyas bcom ldan 'das de dag skye bo mang po la sman pa dang skye bo mang po la bde ba dang 'jig rten la thugs brtse ba dang skye bo phal bo che dang lha dang mi rnams kyi don dang sman pa dang bde ba'i slad du chos kyi 'khor lo ni rab tu bskor /
chos kyi sgron me ni 'bar bar mdzad /
chos kyi char ni rab tu 'bebs /
chos kyi char ni rab tu gtong /
chos kyi rnga ni rab tu brdung /
chos kyi dung ni rab tu 'bud /
chos kyi srog shing ni bsgreng /
chos kyi sgron me ni mched par mdzad /
sems can thams cad chos kyi sbyin pas ni tshim par mdzad /
nyam bag tu ni spyod du 'dzud par mdzad cing re shig bzhugs su gsol /
gsol ba gdab pa'i phung po 'di 'ang bla na med pa yang dag par rdzogs pa'i byang chub tu bsngo ste /
ji ltar bla na med pa'i byang chub tu bsngo ba de bzhin du 'di yongs su bsngo'o zhes brjod do / /
bsngo ba ni rigs kyi bu'am rigs kyi bu mo bla na med pa'i byang chub 'dod pas nyin lan gsum mtshan lan gsum bla gos phrag pa gcig tu gzar te pus mo g.yas pa'i lha nga sa la btsugs te thal mo sbyar nas 'di skad ces thog ma dang tha ma ma mchis pa'i 'khor bar 'khor ba'i tshe bdag gis dge ba'i rtsa ba mngon par 'du bgyis par gyur pa /
sangs rgyas sam chos sam dge 'dun nam tha na dud 'gro'i skye gnas su song ba rnams sam sems can gzhan la'ang rung ste /
zan changs gcig tsam stsal bar gyur pa dang /
'chags pa gang lags pa dang /
gsol ba gdab pa dang /
skyabs su mchi ba gang lags pa dang /
bslab pa'i gzhi dang ldan pa'i dge ba'i rtsa ba gang lags pa dang /
so sor 'chags pa dang ldan pa'i dge ba'i rtsa ba gang lags pa dang /
rjes su yi rang ba dang ldan pa'i bsod nams bgyi ba'i dngos po gang lags pa dang gsol ba gdab pa dang ldan pa'i dge ba'i rtsa ba gang lags pa de thams cad gcig tu bsdus /
gzhal bzlums te /
sems dul zhing rnam par grol ba dang gzung ba ma mchis pas sems can thams cad la stsal to / /
ji ltar dge ba'i rtsa ba rnams sems can thams can la gtong bar bgyi ba dang /
sangs rgyas bcom ldan 'das kyis sangs rgyas ye shes chags pa mi mnga' bas ji ltar mkhyen pa de lta bus bdag gis dge ba'i rtsa ba de yongs su gtong ngo / /
sems can thams cad lag na rin po che dang ldan par gyur cig /
nam mkha' mdzod dang longs spyod zad mi shes pa dang /
bsod nams zad mi shes pa dang chos zad mi shes pa dang /
ye shes zad mi shes pa dang spobs pa zad mi shes pa dang bla na med pa yang dag par rdzogs pa'i byang chub dang rnam pa thams cad mkhyen pa'i ye shes 'thob par gyur cig /
bdag gis dge ba'i rtsa ba sems can thams cad la stsal ba las byung ba'i bsod nams gang lags pa de thams cad gcig tu bsdus /
gzhal bzlums te bla na med pa yang dag par rdzogs pa'i byang chub tu yongs su bsngo'o / /
dge ba'i rtsa ba 'dis bdag dang sems can thams cad bla na med pa yang dag par rdzogs pa'i byang chub mngon par rdzogs par sangs rgyas par gyur cig /
thams cad mkhyen pa'i ye shes kyang thob par gyur cig /
ji ltar sngon gyi byang chub sems dpa' chen po de dag gis byang chub kyi phyir spyod pa de thams cad mkhyen pa nyid du 'gyur bar bgyi ba'i slad du dge ba'i rtsa ba rnams yongs su bsngos pa de bzhin bdag gis kyang thams cad mkhyen pa nyid du 'gyur bar bgyi ba'i slad du dge ba'i rtsa ba rnams yongs su bsngo'o / /
dge ba'i rtsa ba 'dis bdag dang sems can thams cad bla na med pa'i byang chub mngon par rdzogs par sangs rgyas par gyur cig /
thams cad mkhyen pa'i ye shes 'thob par gyur cig /
ji ltar ma 'ongs pa'i byang chub sems dpa' chen po gang byang chub kyi phyir spyod pa de thams cad mkhyen par 'gyur bar bgyi ba'i slad du dge pa'i rtsa ba rnams yongs su bsngo bar 'gyur ba de bzhin du /
bdag gis kyang thams cad mkhyen pa nyid du 'gyur bar bgyi ba'i slad du dge ba'i rtsa ba rnams yongs su bsngo'o / /
dge ba'i rtsa ba 'dis bdag dang sems can thams cad bla na med pa'i byang chub mngon par 'tshang rgya bar gyur cig /
thams cad mkhyen pa'i ye shes thob par gyur cig /
ji ltar da ltar byang chub sems dpa' chen po gang dag bzhugs pa de dag gis byang chub kyi phyir spyod pa de thams cad mkhyen par 'gyur ba'i slad du dge ba'i rtsa ba rnams yongs su bsngo bar mdzad pa de bzhin du bdag gis kyang thams cad mkhyen par 'gyur bar bgyi ba'i slad du dge ba'i rtsa ba rnams yongs su bsngo'o / /
dge ba'i rtsa ba 'dis bdag dang sems can thams cad bla na med pa'i byang chub mngon par 'tshang rgya bar gyur cig /
thams cad mkhyen pa'i ye shes thob par gyur cig /
ji ltar bcom ldan 'das de bzhin gshegs pa shAkya thub pa de byang chub kyi snying por bzhugs te /
sangs rgyas kyi ting nge 'dzin bsam gyis mi khyab pa dri ma med pa shin tu dkar ba la bzhugs nas bdud sdig can bcom ste /
shes par bgyi ba dang blta bar bgyi ba dang mngon par rtogs par bgyi ba dang mngon par byang chub par bgyi ba gang ci yang rung ba de thams cad /
nam gyi tho rangs skya rengs 'char khar skad cig gcig dang ldan pa'i shes rab kyis bdud rtsi brnyed de 'chi ba med par 'gro ba'i lam mngon par rdzogs par sangs rgyas pa de bzhin du bdag dang sems can thams cad kyang bla na med pa'i byang chub mngon par 'tshang rgya bar gyur cig /
thams cad mkhyen pa'i ye shes kyang thob par gyur cig /
ji ltar bcom ldan 'das de bzhin gshegs pa 'od dpag med dang 'od mchog dang 'od dge dang bsod nams 'od dang mi 'khrugs pa dang seng+ge dang 'od zer brgya pa dang 'od zer mtho dang 'od dra ba can dang rin chen 'od 'phro dang 'di 'bar dang snang ba'i rgyal po dang shin tu brgyan pa dang /
rin po che'i tog dang chos kyi rgyal mtshan dang yan lag mchog rnams dang /
sangs rgyas bcom ldan 'das gzhan dag gis bla na med pa'i byang chub mngon par sangs rgyas nas /
ji tsam du skye bo mang po la sman pa dang skye bo mang po la bde ba dang /
'jig rten la thugs brtse ba dang /
skye bo phal po che dang lha dang mi rnams kyi don dang phan pa dang bde ba'i slad du chos kyi 'khor lo bskor ba de bzhin du /
bdag dang sems can thams cad kyang bla na med pa yang dag par rdzogs pa'i byang chub mngon par rdzogs par sangs rgyas nas /
skye bo mang po la sman pa dang bde ba dang 'jig rten la thugs brtse ba dang /
skye bo phal po che dang lha dang mi rnams kyi don dang sman pa dang bde ba'i slad du chos kyi 'khor lo rab tu bskor bar shog cig ces brjod do zhes gsungs pa'o / /
!mi dge ba stobs dang ldan pa'i dbang du byas nas kyang rten las ni /
gti mug can gyis sdig pa chung byas kyang / /
'gyod sems mi bskyed 'chab cing dge legs la / /
brtson par mi nus sbrang bu snabs chaD ltar dmyal ba'i rnam smin mi bzad nyid du ldang / /
'das chen las gti mug can ni sbrang bu ngar snabs la 'byar ba 'byung mi nus pa dang 'dra bar nyes pa chung ngu las kyang 'byung mi nus shing 'gyod sems med pas dge ba spyod mi nus la /
skyon bcabs pas sngar gyi dge ba dag yod kyang sdig pas rme bar byas pas na /
da ltar rnam par smin pa myong ba'i rgyu'ang bsgyur te dmyal bar shin tu lci bar 'gyur ro / /
chu nyung ngur lan tshwa phul gang btab na btung dka' ba bzhin nam /
gzhan gyi dong rtse gcig chags pa 'jal mi phod pas bcing drags te sdug bsngal myong ba dang 'dra'o / /
yang rnam pa lngas da ltar gyi rnam par smin pa yang ba'am dmyal bar rnam par smin par 'gyur te /
gti mug can dang dge ba'i rtsa ba chung ba dang /
sdig pa'i las lci ba dang /
'gyod tshangs ma byas pa dang /
thog mar dge ba mi spyod pa dang /
yang lnga ste sdig pa spyod pa dang /
tshul khrims kyi nor med pa dang /
dge ba'i rtsa ba spong ba dang /
lus la sogs pa bzhi mi sgom pa dang /
sdig pa'i bshes gnyen la brten pa'o zhes gsungs pa ltar ro /
! /
yul gyi khyad par las sangs rgyas la brten pa ni /
gang zhig bde bar gshegs la ma gus dang / /
skur cing spong ngam mi bsngags brjod pa dag /
bdud kyi dbang gyur dug chen zos pa ste / /
mun chen sgor zhugs g.yang sa mi bzad ltung / /
sangs rgyas la ma gus pa la sogs pa ni zhing chas shin tu lci ba la brten pas sdig pa shin tu lci bas na lhas byin la sogs pa ltar mnar med par lan mang du 'khor ba la sogs pa rnam par smin pa ches mi bzad pa myong bar 'gyur ba'o / /
tshangs pas byin gyis zhus pa las rab tu byung ba'i g.yang sa chen po bzhi ste /
sangs rgyas la ma gus pa dang chos spong ba dang chos smra ba la sdang ba dang brtson 'grus dang mi ldan par dad pas byin pa spyod pa'o zhes gsungs te /
'di bzhi ka las stobs dang ldan par dgongs pa'o / /
sprin chen po las /
sems rmongs shing 'khrul pa dag sangs rgyas mi rtag pa dang /
mi brtan pa dang ther zug ma yin pa dang nub par 'gyur zhes log pa smra ba ni mkhris pas brgyal zhing dug gi zug rngus bsregs pa /
lta ba'i mun pas non pa'i khyim du gnyid log ste /
lta ba mi bzad pa'i rmi lam gyis bsregs nas smyos shing rmis pas skrag pa'i nyan thos dang rang sangs rgyas dang /
ba rgan drus mo lta bu'i sems can la /
sangs rgyas kyi yon tan gyi che ba rtag pa'i rang bzhin shes pa'i 'bru mar dang de kho na rig pa'i snying po 'bar bar gyis shig /
sangs rgyas kyi rigs kyi che ba yang dag pa'i ye shes spangs la /
sangs rgyas kyi rjes su rab tu byung ste nyes pa brjod pa de dag gi lce chod de 'or cig ces so / /
!chos la brten pa ni /
rmongs pa gang zhig dmigs par lta ba las / /
nga rgyal dregs smyos zab cing rgya che ba'i / /
dam chos spong zhing skur 'debs rgyang phan sogs / /
lam ngan zhugs rnams yun ring mnar med 'khor / /
ma dros pas zhus pa las byang chub sems dpa' bdud kyi las gnyis te /
byang chub sems dpa'i sde snod pha rol tu phyin pa'i lam 'dor ba dang /
'jig rten rgyang phan gyi gsang tshig gam nyan thos dang rang sangs rgyas kyi mdo sde 'dzin pa'o / /
yang gnyis ste /
thabs dang bral ba'i shes rab dang /
shes rab dang bral ba'i thabs so / /
dang po ni /
sems can la mi lta bar 'dus ma byas la rtog pa'o / /
gnyis pa ni dmigs pa'i lta bar lhung ba'i bsdu ba'i dngos po'o / /
yang gnyis te thos pa nyung ngus bsam gtan rnyed pa dang /
mang du thos pa bdag bstod pa'o / /
yang gnyis te dge ba'i rtsa ba med par skye ba 'dzin pa dang /
dge ba'i rtsa ba bsags kyang rang nyid zhi ba 'dod pa'o / /
yang gnyis te /
dam pa'i chos mi 'dzin pa dang /
sems can smin par mi byed pa'o / /
yang gnyis te /
dge ba'i rtsa ba 'dor ba dang| mi dge ba dang du len pa'o / /
yang gnyis te /
dgon par gnas pa 'dod pa'i rnam rtog la sogs pa la rtog pa dang /
tshogs su rnyed pa dang bkur stis bskor ba'o / /
yang gnyis te /
snod ma yin pa la ston pa dang /
snod du gyur pa khyad du gsod pa'o / /
yang gnyis te bdud kyi las 'di lta bu mi shes pa dang /
byang chub kyi sems las g.yeng ba'o zhes gsungs te /
thams cad kyang zab pa dang rgya che ba'i lam 'dor ba las ? so / /
'das chen las kyang /
'khor lo rnon pos bdag gi lus / /
kun tu gtubs pa byas bla yi / /
legs par gsungs pa'i chos rnams la / /
rgyags dang gshe ba bskyed mi bya / /
zhes so / /
rgyal ba'i yum las kyang /
dmigs par ltar la sogs pas zab pa dang /
rgya che ba'i lam ston pa yum gyi tshul spong ba ni chos kyis phongs par 'gyur ba dang shes rab 'chal par 'gyur ba dang /
mthun pa'i las bsags pas sems can dmyal ba chen po nas sems can dmyal ba chen por yun shin tu ring bar 'khor bar 'gyur bas na /
sdig pa'i las 'di la ni mtshams med pa lngas kyang cha tsam du'ang mi chog par rgya cher gsungs pa'o / /
!dge 'dun la brten pa'i dbang du byas nas /
dkon mchog gsum gyi dkor spyad lci ba ste / /
de yang dge 'dun dag gis ches lcir gsungs / /
bsod nams zhing bzang tshogs mchog la bsngos pa / /
tshul khrims 'chal pas lo 'dab gcig tsam yang / /
spyad las myur bar gnod pa bzhi 'byung zhing / /
phyi mar 'bras bu mi bzad bzhi sogs so / /
khyim pas de la zhing sogs longs spyad na / /
'phral du gnod chen mi bzad nyi shu 'byung / /
phyi mar mnar med la sogs ma rungs pa'i / /
sdug bsngal brnag dka' dpag med brgyud pas 'joms / /
dge sbyong rdol pa shing rul lta bu yis / /
dge 'dun dag gi til gyi phub ma yang / /
spyad par mi 'os der gnas smos ci dgos / /
de ni kun gyi ngan song 'dren byed nyid / /
lags kyi thu lum za 'am spu gri yis / /
yan lag gtub par byed bla dge 'dun la / /
bsngos nas spyod dam gzhan la sbyin mi bya / /
gnyi ga rnam smin mi bzad me 'bar myong / /
dran pa nyer gzhag las /
dkon mchog gsum las ni chung ngu zhig ma byin par blangs kyang kha na ma tho ba shin tu che ste /
sangs rgyas dang chos kyi ni rigs mthun par slar phul na dag par 'gyur la /
dge 'dun gyi ni zhing shin tu lci bas tshor ba ma myong bar mi 'dag go /
de'ang zhal du 'du ba'i sgo yin na ni mnar med par ltung la /
gzhan gyis ni de'i 'khor mun nag chen po la sogs pa skye bar gsungs so / /
nyi ma'i snying po las chos dang ldan pa'i dge 'dun la bsngos pa'i rdzas la /
sdig pa spyod pa tshul khrims 'chal pa rnams kyis tha na 'dab ma'am me tog gam /
'bras bu gcig tsam spyad kyang blun po de la don ma yin par 'gyur bas gnod pa bzhi 'byung ste /
phyogs dang phyogs su mi snyan pa grags pa dang /
mdza' bo dang bla ma la sogs pa dang myur du 'bral ba dang /
nad chen po rgyun ring gis 'debs pa dang /
chos gos la sogs pa 'jigs pa chen po lngas 'phrog pa ste /
rgyal po dang chom rkun dang me dang chu dang dgra rnams kyis so / /
mi 'dod pa'i 'bras bu bzhi myur du 'byung ste /
sems can dmyal ba chen por skye ba dang /
brgya la yun ring po na thar kyang 'brog dgon pa ro bskam dag tu dud 'gro dang yi dwags long ba rkang lag med par lo mang po sdug bsngal myong ba dang /
ring mo zhig na de nas shi 'phos de sbrul gdug pa long ba rdul za bar skye'o| |brgya la de nas shi 'phos kyang zhing stong pa snyigs ma lnga dang ldan pa rmong rtul ba dang tshul du mi shis pa dang dbang po dang yan lag ma tshang ba dang /
khyi'i longs spyod bshang gci'i khung gi zas za ba dang /
'dam rdzab dang rdul khrod na nyal ba dang /
'brog dgon pa dang lam po che na 'tsho bar 'gyur la /
de nas yang dmyal bar ltung ste chos kyi tshul dang dkon mchog gsum gyi gdung la gnod pa byed pa'i las de ches lci ba'i phyir ro / /
des na mi nyid ma thob kyang bla'i /
bza' ba dang btung ba la log par bsgrub pa ni de lta ma yin no / /
yang chos dang ldan pa rnams la bsngos pa'i zhing la sogs pa khyim pas spyad na tshe 'dir yang gnod pa nyi shu 'byung ste /
lha rnams kyis spong ba dang /
phyogs dang phyogs mtshams su mi snyan pa'i sgra grags pa dang /
gnyan dang 'grogs bshes rnams kyis spong ba dang /
dgra mang bar 'gyur ba dang /
longs spyod nyams par 'gyur ba dang /
rnam par g.yeng ba mang ba dang /
yan lag ma tshang bar 'gyur ba dang /
gnyid med pa dang /
rtag tu sred pas gnod pa dang /
de'i bza' ba dang btung ba rnams dug tu 'gyur ba dang /
sdug pa dag dang myur du 'bral ba dang| rtag tu gzhan dang 'thab cing rtsod pa dang /
pha ma dang spun zla dang bran 'khor yang bsgo ba mi nyan pa dang /
gsang thams cad 'tshor ba dang /
rgyal po la sogs pa lngas kyang longs spyod la gnod pa dang /
nad chen pos 'debs pa dang /
sman dang rim gro mi rnyed pas sha dang khrag bskams nas sdug bsngal myong bar 'gyur ba dang /
rang gi bshang gci'i nang du 'chi bar 'gyur ba'o / /
shi nas ni mnar med par longs spyod thams cad mer nyams su myong bar 'gyur ro / /
de nas thar kyang 'brog dgon pa ro bskam dag tu yi dwags long ba rkang lag med par skye ste phyogs bzhi nas rlung tsha bas gdung bar 'gyur ro / /
spu gri dang 'dra ba'i steng du nyal bar byed do / /
de nas thar kyang rgya mtsho chen por lus dpag tshad brgya pa sha nar nar po skye ste /
dpag tshad tsam tshun chad du chu zangs zhun dmar pos sreg par byed do / /
de nas yang 'grog dgon par brdzus te skye ba sha nar nar po ri rab tsam du 'gyur la /
phyogs bzhi nas rlung tsha bas bsreg cing gcan gzan dang bya rnams kyis ci 'dod du za bar byed do / /
de nas yang dmyal ba nyid du ldog ste thar ba'i dus med do / /
brgya lam na thar srid na'ang snyigs ma bdo bar mi long ba tshul du mi shes par skye'o / /
zhes so / /
gzhan yang 'das chen las /
dper na rgyal po'i khrims dang 'gal ba dag de'i dga' ston gyi sar nye'ang mi nus na /
longs spyod par lta ci smos pa dang 'dra bar tshul khrims 'chal pa dag kyang shing rul pa lta bu dge sbyong ma yin par dge sbyong du khas 'che ba dus gsum gyi sangs rgyas rnams la gnod pa byed pa yin pas /
dge 'dun gyi tha na til gyi phub ma tsam yang longs spyod par mi 'os pa'o / /
mi gdol pa dge 'dun gyi gnas na gnas pa ni bla'i /
dge sbyong gdol pa rgyud tshig pa don la mi lta ba tshe phyi ma btang ba brtse ba med pa /
phyi sa khung chen po dang 'dra ba /
bdud kyi lam du zhugs pa /
lha dang mi rnams la gnod pa byed pa /
dus gsum thams cad kyi drang srong thub pa rnams slu bar byed pa /
dkon mchog gsum gyi gdung dang chos kyi mar me med par byed pa /
chos kyi rgya mtsho skem par byed pa /
chos smra ba rnams kyi dbyen byed pa /
sbyin pa po dang sbyin bdag rnams 'drid par byed pa dge slong chos la gnas pa rnams la mtho 'tsham par byed pa /
dge 'dun mthun par byed pa rgyud gcod par byed pa rnams ni de lta ma yin no / /
de ni spyod pa ngan pa dag gis rgyal po la sogs pa'i skye bo mang po mtho ris kyi lam las bzlog par byed cing ngan song gsum la gzhol bar byed pa'o / /
de lta bu dag dang gnas gcig tu'ang 'dug par mi bya ste /
byams pas bltas shing rgyal po la sogs pa dag la sbran la de dag gis gzhan du btang na ni legs te der gnas par bya'o / /
de dag de'i zang zing gis brid de phyogs byed na ni khro ba dang nga rgyal mi bstan par rang nyid bzur bar bya'o / /
de lta bu'i phyogs byed pa de dag kyang sbyin pa mang du gtong ba la sogs pa byed kyang mnar med pa nyid du ltung bar lta'o zhes so / /
yang de nyid las sems can rnams rang bslu ba la ltos /
sngar dge 'dun la phul ba dbul bas nyen nas rang spyod dam gzhan la sbyin na yun ring du ngan song gsum du 'khyam par 'gyur ro /
yang thar pa'i bsam pas rab tu byung yang rnal 'byor dang klog pa btang ste nyams nas dge 'dun la bsngos pa rang spyod dam /
khyim pa dag la byin na gnyi ga yun ring du ngan song gsum du sdug bsngal myong bar 'gyur ro / /
des na dge 'dun nam dge slong la bsngos pa'i lo ma dang me tog la sogs pa tsam yang khyim pa la mi sbyin zhing rang gis mi spyad la /
dge 'dun las nyo tshong dang bsgyur log dang gta' ma yang mi bya'o / /
des na sems can zang zing gis bsdu bas ngan song gi sdug bsngal la mi 'god par chos kyis bsdu ba'i bca' ba yang mdzad pa'o / /
yang spu gri rnon po dag gis su / /
rang gi yan lag gtubs pa bla'i / /
dge 'dun dag la bsngos zin pa / /
khyim pa rnams la sbyin mi bya / /
me lce 'bar ba lta bu yi / /
lcags kyi thu lum zos pa bla'i / /
dge 'dun dag las gang de ni / /
dge 'dun gyi la longs mi spyad / /
lhun po dang ni 'dra ba'i me / /
blang ba byas te zos pa bla'i / /
khyim par gyur pas dge 'dun gyi / /
longs spyod par ni mi bya'o / /
thams cad dbyung ba byas pa dang / /
gsal shing steng du bteg pa bla'i / /
khyim par gyur pas dge 'dun gyi / /
longs spyod par ni mi bya'o / /
me mdag dag gis gang ba yis /
gnas khang der ni zhugs bla yi / /
khyim pas dge 'dun gnas khang du / /
mtshan mo gnas par mi bya'o / /
me lce 'bar ba lta bu yi / /
lcags kyi thu lum blangs pa bla'i / /
rab tu byung dang khyim pa yis / /
dbyig ni blang bar mi bya'o zhes gsungs so / /
theg pa chen po'i gang zag la brten pa ni /
'jig rten kun gyi rdul snyed sems can gyi / /
mig phyung bdog kun phrogs sogs sdig pas ni / /
rgyal sras rnams la sdang bas brnyas sogs kyi / /
grangs dang cha dang dpe dang rgyur mi bzod / /
dad pa'i stobs bskyed pa la 'jug pa'i phyag rgya las /
gang gis phyogs bcu'i 'jig rten thams cad kyi rdul snyed kyi sems can gyi mig phyung ste bdog pa thams cad phrogs pa bas /
gzhan gang gis byang chub sems dpa' la brnyas pa'i sems kyis spyos shing brgyad de nyam nga bar byas na sdig pa ches mang du bskyed do / /
yang la las rkyen gang yang rung bas byang chub sems dpa' la khyad du bsad de spyos na dmyal ba ngu 'bod chen por skyes nas /
lus dpag tshad lnga brgya pa la mgo lnga brgya ste /
mgo re re la yang lce lnga brgya lnga brgya ste /
mgo re re la yang lce lnga lnga rgya dang lce re re la'ang lcags kyi thong gshol 'bar ba lnga brgya lnga brgyas rmod do / /
yang la las stong gsum gyi sems can thams cad la dbyug pas brdeg pa dang /
mtshon gyis btab ste bdog pa thams cad phrog pa bas /
gang gis rgyal sras la brnyas pa'i sems kyis khros shing gnod sems dang tha ba dang khro ba'i sems bskyed pa sdig pa ches grangs med pa bskyed do / /
yang gtum sems can sems can la gnod par dga' ba la las gang+gA'i bye ma snyed kyi 'jig rten gyi khams re re'i yang dgra bcom pa gang gA'i bye ma snyed bsad pa dang /
mchod rten de snyed gcig bshig pa bas /
gang gis theg pa chen po la dad pa'i rgyal sras la theg pa chen po nyid la gzhi blangs te brnyas pa'i sems bskyed pa dang /
gzhan gang yang rung bas khro zhing gshe ba dang spyo zhing nyam nga bar byas na sdig pa ches grangs med pa bskyed do / /
de ci'i phyir zhe na /
sangs rgyas rnams ni byang chub sems dpa' las skyes pa'i phyir te /
de la bskur ba ni sangs rgyas kyi rigs gcod par zhugs pa'o / /
dam pa'i chos spangs pa'o / /
chos gzhan la chos 'dzin pa gzhan ma yin te chos 'dzin pa nyid chos yin pas so / /
yang la las khros te phyogs bcu'i 'jig rten gyis sems can thams cad btson ra mun nag tu bcug pa bas /
gang gis khros te rgyal sras la rgyab kyis phyogs shing ma rungs pa de ma mthong yang bla snyam pa de sdig pa ches mang du bskyed do / /
yang la las 'dzam bu gling gi sems can thams cad bsad cing bdog pa thams cad 'phrog pa bas /
gang gis rgyal sras ci 'dra ba yang rung ba la smad na sdig pa ches grangs med pa bskyed do zhes gsungs so / /
rab tu zhi ba rnam par nges pa cho 'phrul gyi mdo las kyang la las 'dzam+bu gling gi sems can thams cad bsad dam de dag gi bdog pa thams cad phrogs pa bas gang gis rgyal sras kyi dge ba'i rtsa ba gcig gis sems bskyed pa tha na dud 'gro la zan changs gcig sbyin pa'i bar chad byas na sdig pa ches mang du bskyed do / /
de ci'i phyir zhe na /
sangs rgyas 'byung ba'i dge ba'i bar chad byed par gnas pa'i phyir ro / /
yang byung chub sems dpa' la las gzhan gyi khyim rnams su rgyal sras la phrag dog dang ser sna byed na 'jigs pa chen po gsum 'byung ste /
sems can dmyal ba dang dmus long dang yul mtha' khob tu skye ba'i 'jigs pa'o / /
yang des de la khong khro ba'am brnyas pa'i sems bskyed pa de snyed kyi bskal par gnas pa'i go cha bgo dgos te /
rgyal sras nang la skur pa ma gtogs pa las gang gis kyang log par ltung bar byed mi nus so / /
dper na rdo rje rin po che ni rdo rje nyid ma gtogs pa rdo 'am mtshon la sogs pa gang gis kyang bcag par mi nus pa bzhin no / /
byams pa seng+ge'i sgra las kyang /
rgyal sras las stong gsum gyi sems can thams cad la spyos pa dang brgyad pa dang dbyug pa dang khu tshur gyis brdegs pa de tsam gyis rgyal sras de la rma byung zhing smas par mi 'gyur gyi /
rgyal sras gzhan la tha na gnod sems dang tha pa dang /
zhe sdang gi sems bskyed pa de tsam gyis ni rma phyung zhing smas par 'gyur ro / /
de ci'i phyir zhe na /
gal te des thams cad mkhyen pa yongs su mi gtong na rgyal sras cig shos la gnod sems ji snyed bskyed pa de snyed kyi bskal par yang gdad go cha bgo dgos pas so zhes so / /
!rab tu byung ba la brten pa ni /
rab tu 'byung ba'i bar chad byed pa 'am /
tshul khrims 'chal la'ang gnod dang 'tshe ba dang / /
rab tu byung las 'bebs sogs gang byed pa / /
sangs rgyas kun spong mnar med sogs par ltung / /
rab tu byung ba'i bar du gcod pa'i mdo las khyim pa chos bzhi dang ldan na gang dang gang du skyes par mi khom pa dang dmus long dang blun pa dang lkug pa dang gdol par 'gyur /
nam du yang mi bde ba mang ba dang /
skur pa 'debs pa mang ba dang /
rtag par za ma dang ma ning dang bran dang bud med du 'gyur /
khyi dang phag dang bong bu dang rnga mo dang sprul gdug par 'gyur te /
sngon gyi rgyal ba la lhag par bya ba byas pa'i sems can rnams kyi mngon par 'byung ba dang rab tu 'byung ba'i sems dang 'phags pa'i lam gyi bar chad byed pa dang /
nor dang bu smad la chags nas las kyi rnam smin la yid mi ches te bu la sogs pa gnyen gyi tshogs rab tu 'byung ba'i bar chad byed pa dang /
dam pa'i chos spong ba dang /
dge sbyong dang bram ze rnams la khong khro ba'o / /
bzhi po de gang yang rung bas kyang nyes pa snga ma de dag tu 'gyur ro / /
dper na la la mi gtsang ba'i dong du lhung nas gzhan la chu 'di shin tu dwangs pa ni ngo mtshar to zhes zer ba ltar /
gang la la bdag nyid 'dod pa'i 'dam du bying ba dag gzhan yang 'dod pa'i 'dam du 'jug par byed do / /
bdag nyid 'dod chags dang zhe sdang dang gti mug gi g.yang sar lhung nas gzhan yang der ltung bar byed do / /
yang la las dgra bo bzung ste me mdag du ba med pa 'dom bdun par 'jug pa ltar /
me dang mtshungs pa'i 'dod pa dang bud med dang bsten cing gzhan yang 'dod pa'i me'i rlubs su 'jug par byed pa'o / /
yang la la gzhan la 'di ni bde ba'i longs spyod do / /
zhes spu gri so lta bu'i ri la 'dzeg tu 'jug pa ltar /
phal cher pha ma bu la byams pas bu'i chung ma len te 'dod pa bsngags nas 'dod pa la bcug pa ni mdza' bo'i gzugs kyis sbrul gdug pa drag po dang /
g.yang sa bgrod dka' ba 'jigs 'jigs ltar 'dug pa dang /
dmyal ba la sogs par 'gro ba'i lam ston pa'o zhes gsungs so / /
sa'i snying po'i mdo las kyang /
rab tu byung ba tshul khrims dang ldan pa'am tshul khrims 'chal pa'ang rung ba la 'khor los bsgyur ba'i rgyal po 'ang chos dang mthun pas kyang lus la chad pas gcod pa btson rar 'jug pa dang yan lag gcod pa dang gsod pa mi gnang na chos ma yin pas lta ci smos /
nga'i phyir rab tu byung ba snod du gyur tam ma gyur kyang rung ba rnams la gang dag 'tshe ba de thams cad ni dus gsum gyi sangs rgyas thams cad la nyes pa dang bcas pa yin no / /
dge ba'i rtsa ba chad pa dang rgyud tshig pa dang /
mnar med par gzhol ba yin no / /
zhes gsungs so / /
yang mar 'chir gnas sdig bcu po dag /
smad tshong gnas sdig gcig dang mnyam / /
smad 'tshong gnas sdig bcu po dag /
'chang 'tshong gnas sdig gcig dang mnyam / /
chang 'tshong gnas sdig bcu po dag /
bshan pa'i gnas sdig gcig dang mnyam / /
bshan pa'i gnas ni bcu bcas pas / /
rgyal rigs gdol can gcig mnyam zhes so / /
! bsam pa las ni /
nyon mongs pa drag pos byas pa ste /
khong khros bskal mang bsags pa'i dge ba'ang 'joms / /
'dod brkam ya nga'i 'tsho bas dmyal mes bsreg /
'jam dpal rnam par rol pa las khong khro ba khong khro ba zhes bya ba ni gang dge ba'i rtsa ba bskal pa brgyar bsags pa 'joms par byed pa ste de bas khong khro ba zhes bya'o / /
zhes gsungs so / /
'das chen las /
legs par gsungs pa'i chos can gyis / /
mig ni rang gis phyung ba bla'i / /
sems can du ni bgrang ba la / /
khros pas skye dgu mi gnag go /
legs par gsungs pa'i chos can gyis / /
me yi gos ni gyon pa bla'i / /
tshul 'chos dang ni brkam pa'i mthus / /
khyim pa las ni gos mi bslang / /
me 'dra bar ni bskol ba yis / /
rtsub 'gyur chu ni 'thungs pa bla'i / /
rab tu byung bas g.yo sgyu yis / /
bza' btung bslang bar mi bya'o zhes so / /
bstan bcos las kyang /
bskal pa stong du bsags pa yis / /
sbyin dang bde gshegs mchod la sogs / /
legs spyad gang yin de kun kyang / /
khong khro gcig gis 'joms par byed / /
zhe sdang lta bu'i sdig pa med ces so / /
gzhan las kyang 'dod pa dag la brten pa'i mi / /
ldongs gyur pha dang ma yang gsod / /
'dod brten tshul khrims ldan pa'ang gsod / /
de lta bas na spang bar bya / /
! dge ba dang mi dge ba de gnyi ga stobs dang ldan pa'i rgyu las rang don gyi dbang du byas nas lam ngan pa dang bzang por 'jug pa las ni /
sred pas 'chums gang khyim gyi ros 'tsho ba / /
de ni ngang gis sdig pa mi bzad len / /
gang zhig dad pas rab byung dben par gzhol / /
chos kyi ros 'tsho ngang gis tshogs mchog sdud / /
gang dag 'dod sems drag pos bslus nas khyim bzung ste chung ma dang bu la sogs pa la gces par 'dzin pas de dag gi dbang du gyur cing las ngan pa sna tshogs kyis 'khol ba de ni kha na ma tho ba lci ba ches lci ba mang ba ches mang ba dag la ngang gis 'jug pa'i rgyu gcig po yin la /
yang gang zhig ston pa'i bstan pa la dad pas rab tu byung ste /
chos 'ba' zhig lhur byed pas dge ba'i bshes gnyen bsten cing lus dang sems dben par gnas pas rnal 'byor dang spong ba la gzhol ba de ni chos nyid kyis dge legs stobs dang ldan pa mang po ches mang ba dag 'du ba'i sgo chen por 'gyur ba'o / /
byams pa seng+ge'i sgra chen po las /
rab byung sangs rgyas rnams kyis bsngags / /
nges 'byung de bzhin gshegs pas bsngags / /
khyim gnas nyon mongs gnas pa ste / /
dkar chos rnam par 'jigs par byed / /
gang zhig dkar po'i chos rnams ni / /
nyams par mi 'gyur 'phel 'dod pa / /
rab tu 'byung bar bya ba'i phyir / /
'jig rten mgon thad myur du song / /
bskal pa bye bar rab spyad kyang / /
'dod pa rnams la ngoms pa med / /
khyim na gnas pa 'dod pa yis / /
mi ngoms bzhin du 'chi bar 'gyur / /
ji ltar rgya mtshor chu klung rnams / /
'bab pas ngoms par mi 'gyur ba / /
de bzhin byis pa 'dod rnams la / /
bsten pas nam yang ngoms mi 'gyur / /
dper na me ni rtsa dag dang / /
shing gis nam yang ngoms pa med / /
de bzhin byis pa 'dod rnams la / /
brten pas ngoms par 'gyur ba med / /
'jig rten rnam par 'dren rnams kyis / /
'dod pa 'di dag chags par gsungs / /
de phyir chags pa yongs spangs te| |rab tu 'byung phyir mngon byung shig /
myur du dgon par gnas byed na / /
'dod pa'i sred pa spong 'gyur zhing / /
nyes pa ji bzhin rnam rig nas / /
de dag las ni sems ldog 'gyur / /
chags la sogs pas gzir ba yi / /
sems can grol byed su 'dod pa / /
de ni khyim na gnas pa yis / /
skrag cing dgon pa kun tu bsten / /
gang zhig bdud las rgyal ba dang / /
'chi med go 'phang rtogs pa dang / /
'khor lo dam pa bskor 'dod pa / /
des ni dgon pa bsten par gyis zhes gsungs pa'o /
! /
gzhan don gyi dbang du byas nas gzhan dag ya nga ba'i gnas las bzlog pa dang mi bzlog pa las ni /
gzhan yang tshul 'chal rab byung khyim pa gang / /
chos ldan rnams kyi longs spyod la rlom dag /
tshar gcod nus bzhin btang snyoms byed pa yi / /
rgyal po la sogs sdig pa'i khur chen len / /
de las ldog cing chad pas gcod byed pa / /
des ni mtshungs med bsod nams dam pa thob / /
rab tu byung ba tshul khrims 'chal pa lha dang bcas pa'i 'jig rten gyi chom rkun du gyur pa dag dang /
khyim pa ma rungs pa dag rdzas dang dkon mchog gi dkor la thugs thub tu spyod pa ni ri chen po bsreg par 'jug pa yin pas na /
chos dang ldan pa'i rgyal po la sogs pas brtse ba'i sems kyis de las bzlog cing tshul dang mthun pa'i chad pas gcod pa ni bsod nams phul du byung ba bsgrub pa yin la /
de dag yal bar 'dor ba ni nyes pa shin tu che ba ste /
'das chen las /
rgyal po la sogs pas dkor la spyod pa de lta bu'i rab tu byung ba dang khyim pa dag chad pas tshul bzhin du mi gcod na de'i sdig pa ni shin tu che ste /
rang sangs rgyas man chad sems can thams cad kyi bsod nams dang sems can gcig ldan na /
de ni de man chad pas bsod nams khyad par du 'phags pa ste /
gal te sems can thams cad kyang bsod nams de tsam dang ldan pa ma lus pa'i mig 'byin pa dang yan lag thams cad gcod pas ni snga ma de'i sdig pa'i char yang mi phod do / /
de dag las ldog cing chad pas gcod pa'i bsod nams shin tu che ba ni sngar gyi bsod nams de tsam dang ldan pa de thams cad btson ra nas bton te lo brgya phrag tu rim gro byed pas bsod nams de'i char yang mi phod par gsungs so / /
! las de lta bu dag la nges pa bskyed pa'i ched du byung ba'i mtha' rjes su brjod pa na /
mi dge ba'i las 'bras kyi dbang du byas nas lus kyi las gtsor gyur pa ni /
rdul bral tshogs rnams sdang bas srog bcad dang / /
dge 'dun dkor mang bsgyur zhing spyad byin bsregs / /
dmyal ba yi dwags ma rungs lus ldan pa / /
sdug bsngal shugs drag brnag dka' mnar bar 'khor / /
las brgya pa las ji skad du sems can dmyal ba lus che zhing dmus long du gyur pa zhig lus zhu rlubs su rmas khyab ste thams cad du srin zhugs nas mi bzod pas phan tshun brgyugs pa na /
thang dang chu dang nam kha' gang du phyin par seng+ge dang chu srin dang bya rog la sogs pas za la /
nags su ni shal ma li'i ral gri la sogs pa 'bab bo / /
rtsig gseb la sogs par bros pa na las las skyes pa'i mi dag gis mtshon sna tshogs 'debs so / /
ston pas skyo ba mang po skye ba bskyed pas gdul ba'i phyir sems can de chu klung khang ldan gyi 'gram du bzhag go /
de na tsha mi bzod de brgyugs pa na sngar gyi gnod pa de rnams kun myong ba'i ngu skad kyis mnyan yod thams cad khyab pas thams cad brgyugs nas blta ba'i phyir der 'dus so / /
ston pa 'khor dang bcas pa'ang der byon nas des tshe rabs dran zhing mi'i skad smra bar byin gyis brlabs te bka' stsal pa la /
bzhin bzang khyod sgam po yin nam /
gsol pa bdag sgam po lags so / /
lus dang ngag dang yid kyis nyes par spyod pa mi sdug pa mi 'dod pa yid du mi 'ong ba yod dam /
mchis lags so / /
khyod kyi mi dge ba'i bshes gnyen su yin /
rang gi sems lags so zhe'o / /
kun dga' bos de'i rgyu zhus pas /
sngon sangs rgyas 'od zer can gyi dgra bcom pa zhig 'khor lnga brgya dang bskyed mos tshal zhig tu rgan rim gyis shing drung der bsam gtan byed pa na /
rgyal po sgam po der song ba'i btsun mo dag 'khyams pas de dag mthong nas dad par gyur te /
rgan pa de la chos nyan pa dang /
rgyal pos sgra de thos pas ral gri phyung ste song ba dang mthong nas nga'i btsun mo 'khor bslad do snyam ste khros pas 'khor dag la bsgo nas /
de rnams lcag gis lus zhu rlubs su sha sna dgu ltar bzhus /
la la gson por gsal shing la btsugs /
ral gri la sogs pas bsnun /
la la gson por khyi la zar bcug /
la la dum bu drug tu bcad de phyogs thams cad du bor ba'o / /
de nas da ltar gyi bar du lus 'di lta bu nyi tsher bskyar zhing skyes pa ste /
da dung bskal pa bzang po 'dir sangs rgyas lnga brgya'i bar du 'di nyid du skye'o / /
de nas rigs ngan zhig tu skye ste nags khung du rnyi la sogs pas ri dwags bshor ba na /
der rang sangs rgyas shig mtshan mo gnas pa'i dris ri dwags mi 'ong bas /
yang de bsad pa las mnar med nyi tsher lan mang du skye'o / /
de nas sangs rgyas bla ma zhes bya ba'i ring la mir skye ste /
dgra bcom pa thob pa na yang rgyal po zhig gis sngar gyi de kho na ltar gsod pas sdug bsngal mthar byed par gsungs so / /
tshe dang ldan pa maung+gala gyi bus yi dwags lus che ba la ro smad gcig rked pa yan chad gnyis su gyes pa 'bar rab tu 'bar zhing phan tshun brgyug pa na las las skyes pa'i seng+ge dang stag la sogs pa lcags kyi mche ba can mang pos gcod cing za /
mis ral gri rnon pos ro stod gcig bcad na gcig skye ba'i res kyi sdug bsngal mang po myong ba mthong nas /
las bsams pas ston pa 'od srungs kyi dge slong zhal lta bas dge slong dbyar gnas pa'i rnyed pa bcad de rgun gnas pa la phul /
rgun gyi dbyar gyi la phul /
la la'i bcad de rang gis spyad cing gzhan la byin pa las yin par shes so / /
yang des ri bin de'i nags na yi dwags lus rab tu 'bar ba kun gyi za ba mthong ste /
ston pa 'od srungs kyi dge slong gnyer pas dge 'dun dang mchod rten dang phyogs bzhi'i dge 'dun gyi dkor dang /
'tsho ba nar ma ci dgar spyod cing gzhan la'ang byin pa'o / /
yang des rgya mtsho'i 'gram na yi dwags sha sna dgu 'dra ba gtsang khang phyur po tsam pa zhig /
sa la ni lus thog thag nas srin khab kyi mchu can gyis za la /
de ma bzod de mkhar phyin pas me 'bar te sdug bsngal ba mthong ste /
ston pa 'od srungs kyi dge slong gnyer pas dkor rnams spyad cing nye du la'ang byin la /
la la ni khros pas mer bsregs pa'o / /
! ngag gis gtsor gyur pa'i dbang du byas nas /
dam pa'i zhing la sdang bas gshe ba dang / /
skur pa smra dang gzhan gyi 'khor 'byed pa /
'gro ngan lhung nas sdug bsngal mang ldan 'gyur / /
sangs rgyas nyid na'ang gzhan gyis 'khor 'byed 'thob / /
sdig ltas 'phags la sdang bas skur pa dang / /
phrag dog gis ni dam pa la smod pa / /
dmyal ba'i sdug bsngal bzod dkas gdung 'gyur zhing / /
tshe rabs mang por skur dang mi snyan 'thob / /
yang ston pa 'od srungs kyi tshe dge slong ma zhig gnyi ga'i dge 'dun gyi zhal ta byed pas na /
brel ba zhig gi tshe slob pa dang mi slob pa'i dge slong ma mang po la grogs bcol ba ma nyan pas khros te /
nga ni khyi mo 'dra ba khyed dgang zhing gso ba 'ba' zhig byed na /
khyed ni skad cig tsam du nga'i don byed du'ang mi btub bam zhes tshig ngan smras pas /
bshags kyang tshe rabs lnga brgyar khyir skyes so / /
yang de'i tshe dge slong zhal ta ba sbyin bdag la gung skyems dgos pa na /
phyi dro gung skyems kyi zhal ta ba dge slong dgra bcom pa zhig dge 'dun la gung skyems brims nas lus ngal te gnas khang du 'dug pa dang /
zhal ta ba des ma rnyed pas khros te dris nas mig btsums te mig dang 'di 'dra ba de yin pa lta zhes nas /
de'i drung du song ste nga ni khyed kyi bsnyen bskur byed na khyed ni dad rdzas spyad nas tshang du khyi bzhin nyal zhes pas /
bshags kyang skye ba lnga brgyar khyir skyes te mir skyes pa na'ang mig chung du gyur pa'o / /
yang maung+gala gyi bus dmyal ba lus shin tu cha ba'i kha nas mi dag gis lce phyung ste lcags 'bar ba'i sa la lcags phur 'bar bas thang chad par brgyangs shing /
rmon dor 'bar ba stong gis glang gi rmig pa spu gri 'dra bas dmyal bar rmod pa mthong ste /
las bsams pas ma shes nas ston pa la zhus pas sngon ston pa bgrod pa ma nyams pa'i dge slong sde snod gsum pa rgyal po'i pho brang na brtan pa rnyed pa dang grags pa che ba zhig ste /
der dgra bcom pa sde snod gsum pa 'khor lnga brgya pa zhig 'ongs thams cad de la dad par gyur te bkur sti byed cing snga ma spangs pa dang /
des phrag dog gis ni sdig pa can tshul khrims 'chal ba'o zhes skur pa btab cing bskrad pa'o / /
phyis sangs rgyas bla ma'i tshe dgra bcom par gyur pa na'ang skur pa thob bo / /
ston pa'i dge slong lnga brgya lhas byin gyis phye ba ni sngon wA rA Na sEr rgyal po tshangs byin gyi drang srong gi gnas zhig na drang srong mngon shes lnga dang ldan pa 'khor lnga brgya pa zhig yod do / /
der lho phyogs nas bram ze 'khor lnga brgya pa rig pa'i gnas bco brgyad kyi pha rol tu phyin pa zhig 'khor la gsang tshig slob bo / /
drang srong de'i 'khor gyis kyang bslab par zhus pas /
gzhan gyi slob ma slob par mi byed ce'o / /
bdag cag mkhan po bor te khyod nyid la brten ces pa dang da dag bsduspa las so / /
des yun ring por dmyal bar bcos shing gang du skyes par yang khor dbya bar gyur te / /
yang tshe dang ldan pa ka ka li ka sab kang ri la 'jigs byed ma'i nags tshal ri dwags kyi gnas na /
yul de'i mi dag gis bkur sti cher byas te der dge slong 'ongs so cog la yo byad thams cad kyis mkho ba stobs /
shA ri'i bu dang mo'u 'gal gyi bu gnyis kyang der dong nas nags na gnas pa das thos te phyag byas nas kho bos mkho ba thams cad sbyar gyi /
thugs khral chung ngur bzhugs shig ce'o ri 'di 'jigs pas gnas mi phod kyi dgon pa zhig tu cha'o / /
der yang kho bos yo byad sbyar ro / /
nged der 'dug pa su la'ang mi smra na dang du blang ngo / /
smras na dad ma sbran bar 'gro'o / /
de ltar chad nas des de gnyis la bkur sti byed do / /
phyis des 'khor dag de gnyis la bcol te ljongs rgyur song ngo / /
de gnyis kyi de dag la chos bstan pas dgra bcom pa'ang thob bo / /
yang phyis lhas sab kang ri pa la khyed kyi grong 'dab na mchog gnyis po gnas na de dag la mchod pa ma byas par khyed kyis legs pa ci rnyed ces bsgrags pas sde tshan nas sde tshan dang pha tshan nas pha tshan dang /
dga' sde nas dga' sder 'dus te kun gyis bsnyen bkur byas so / /
de gnyis rnyed pa dang bkur stis g.yengs bas sngar gyi chad las de nas 'gro ba na 'khor rnams nged kyang 'gro'o zhes pa la /
khyed rgyab tu songs shig /
nged gud du 'gro ba dag gi don bya'o zhes de gnyis lam gzhan du zhugs so / /
char bab pa dang ri sgab de'i ri phug zhig na ma he'i rdzi mo zhig dang sngar mi gnyis nyal po byas nas song ba'i 'og tu de gnyis kyang phug sgo der 'dug go /
ko ka li ka rang gi sar log pa dang 'khor su'ang med pas gar song dris pa na de gnyis kyi phyir dong ngo zhe'o / /
de cher khros te rang gis 'khor 'gug 'dod nas lam der bsnyags pas phug der sleb pa dang /
phyag byas te kun dga' ba'i gtam byas shing 'khod pa dang /
bud med des skad thos pas phug nang nas byung ste song ngo / /
ko ka li ka khu 'phrig za ste de mtshan rtags mkhas pas de la skyes pa gnyis nyal ba shes nas sdig lta skyes shing de gnyis sdig pa can du rig pa las zhe gcod pa'i tshig gis kun tu de skad bsgrags so / /
dge slong dag gis thos pas ston pa la zhus so / /
des ko ka li ka khyod de gnyis ngas pa bye brag phyed pa tshangs pa mtshungs par spyod pa la dga' bar gyis shig /
yun ring por gnod par gyur ta re /
bdag ston pa la dad mod kyi de gnyis ni sdig pa can lags so zhes te /
ston pas lan gsum bzlog kyang ma nyan to / /
de langs te song ma thag lus thams cad 'bras yungs 'bru tsam gyis gang ngo / /
da nas rgya sran dang rgya shug dang skyu ru ra dang bil ba dang ka pid ta'i 'bras bu tsam gyis rim gyis gang nas /
kha nas khrag dron skyug cing bdag tshig go zhes te lus thams cad nas rnag khrag zag cing shi'o / /
dmyal ba padma ltar cher gas par skyes te /
lus chen po la mi dag gis lce phyung nas lcags 'bar ba'i sa la lcags phur 'bar bas brkyangs shing rmon dor 'bar ba lnga brgyas rmo'o / /
glang gi rmig pa spu gri 'dra bas kyang dmyal lo / /
stag la sogs pa lcags kyi mche ba can dang bya lcags mchu can mang pos kyang za bas sdug bsngal drag pa'i skad cher 'byin to / /
nam sros pa na lha gsum ston pa la phyag 'tshal te /
gcig ni ko ka li ka gum lags so zhes so / /
gcig ni padma ltar cher gas par skyes so / /
zhe'o /
gcig ni /
skyes bu gcig ni skyes pa na / /
kha nas lta re byung bar gyur / /
nyes par smra ba'i tshig brjod pa / /
des ni bdag nyid gcod par byed / /
gang zhig smad 'os skye bo bsngags pa dang / /
bsngags par 'os pa'i skye bo smod byed pa / /
des ni kha nas rtsod pa de bsags te / /
rtsod pa des ni bde ba myong mi 'gyur / /
'di na tsho los bdag lkugs pham pa na / /
rtsod pa gang yin de ni chung ba yin / /
bde bar gshegs la sems ni sdang ba yi / /
rtsod pa gang yin de ni shin tu che / /
ngag dang yid kyis sdig byas 'phags la smad / /
des na lo grangs dung phyur phrag gsum dang / /
bye ba phrag ni sum cu lnga yi bar / /
sems can dmyal ba nyams su myong bar 'gyur zhe'o / /
ma ga ng+ha'i til gyi bang ba til khal bcu tshad nyi shu pa til phyu bur bkang ba las lo brgya zhing re re phyung bas zad kyang chu bur can gyi tshe mi zad de gzhan gyi ni nyi shu 'gyur ro / /
des na sdong dum me reg la'ang khro bar mi bya na shes pa dang bcas pa la lta ci smos zhes bslab par bya ste nga 'am nga dang 'dra ba ma yin pas gang zag la tshad mi bzung ngo / /
'dzin na rgyu brgyad kyis brtag ste spyod pa dang spyod yul dang mdza' bo dang grogs po dang 'tsho ba dang thos pa dang /
lus kyi las dang ngag gi las kyis so / /
de gnyis kyis snying rjes de bltar phyin pa na /
des mthong bas lhag par snying na ste 'dir yang sdig can gnyis kyis ma btang ngo snyam pas rmon dor stong du gyur to / /
kyi hud blun po gsor med ces yi mug ste song ngo / /
sngon grong khyer rdul ldan na dka' thub can gnyis 'khor lnga brgya dang 'dug pa la /
thams cad kyis dgra bcom pa ltar rnyed pa dang bkur sti dang grags pas bstod pa na /
ri sul zhig na drang srong mngon shes can snying rje che ba gzhan la phan par gzhol ba zhig yod pa rdul ldan du song ste 'gro ba la phan 'dog bar byed do / /
de la bsnyen bkur lhag par gyur pas dka' thub can de gnyis phrag dog skyes te 'di ni tshul khrims 'chal pa sdig can 'dod pa spyod pa'o zhes bcil bas de song ba na /
bsnyen bkur byung bas dga' ba rnyed pa las skye ba thams cad du de gnyis kyis skur ba thob pa'o / /
! lus ngag gnyi ga'i las kyi dbang du byas pa / /
sdang bas ma dang 'phags pa gsod pa dang / /
dge 'dun ma la skur cing brnyas byed pa / /
mi bzad dmyal ba dud 'gro yi dwags dang / /
bkres pas 'chi sogs sdug bsngal mtha' yas thob / /
bram ze dbul po zhig gis bu sgur chung ma'i lto na 'dug nas lhag par yang slong mo mi rnyed do / /
btsas nas ma'i nu zho bskams pas ba'i 'o mas ngan ngon gsos te srid pa tha ma pa bar ma dor 'chi ba ni mi srid do / /
phyis slod mo la btang ba na ring du bskor kyang srog bzungs tsam las mi rnyed do / /
de sangs rgyas la dad pa rnyed nas rab tu byung ba na'ang bsod snyoms res rnyed res mi rnyed do / /
gral du 'dug na'ang der zas chad pa 'am rkyen 'ong ba 'am /
yang byung na'ang de lus nas 'og tu 'drim pas /
gong mas ma thob par 'og mas mi blang /
ci zhig ltar blangs na'ang der 'dug ste gong mas thob pa bsgrub /
ma grub na'ang rang gi phyed bshug par yang bcas so / /
des ston pa'i dri gtsang khang phyag dar byas pas zhag gsum bza' bca' mang po rnyed pa'i lus kyi mthus spong ba bzod de 'bad rtsol byas pas dgra bcom pa thob ste /
khams gsum pa'i 'dod chags dang bral ba gser dang bong ba mnyam pa / /
nam mkha' dang lag mthil du mnyam pa'i sems dang ldan pa /
tsan dan spangs pa lta bur bsil bar gyur pa /
ma rig pa'i sgo ba'i sbubs bcom pa /
rig pa dang mngon par shes pa dang so so yang dag par rig pa thob pa /
srid pa'i rnyed pa dang chags pa dang bkur sti la mi lta 'o /
dbang po dang nye dbang dang bcas pa'i lha rnams kyis kyang mchod pa dang rjed pa dang gus pa smra ba'i gnas su gyur to / /
de nyin gzhan gyis phyag dar byas pas zan chad do / /
phyis nyin phyags ma thogs te phyin pa dang yang gzhan gyis byas te 'dug pas zan chad do / /
de nas khyim bdag zhig ston mo byed par 'gro snyam pa na bsam gtan byed cing 'phyis te /
des brel ba zhig gis gdugs tshod snga rabs su byas pas yang chad do / /
phyi nyin yang gzhan gyis phyag bdar byas so / /
kun dga' bos thos pas sbyin bdag gcig de la zan sbyin du bcug pa dang de'i las ngan gyis des brjed pas nyin gsum bsnyung bar 'dug go /
bzhi pa la kun dga' bos bsod snyoms lhag pa bslangs te sbyin du song ba na lam du khyi dag gis phrogs so / /
lnga pa la maung+gal gyi bus de ltar byas pa lam du bya rog dag gis phrogs so / /
drug pa la shA ri'i bus blangs pa mi ma yin pas mi snang bar byas so / /
bdun pa la yang des de ltar byas pa na yang de'i las ngan gyis khang pa la sgo la sogs pa med par gyur to / /
rdzu 'phrul gyis phye ba dang lhung bzed sa la bying ste gser gyi sa gzhi la thug par lhung ngo / /
rdzu 'phrul bskyed de blangs nas byin pa na kham blangs so cog mi snang bar gyur to / /
shA ri'i bus kham gcig khar bsnyod pa na kha byil por gyur to / /
rdzu 'phrul bskyed kyang kha dbye bar ma nus pa dang nyi ma yol te gdod kha bye'o / /
der da cis gnad dris pas skom pa'o zhe nas chu byin par las las skyes pa'i mis thal ba blugs so / /
myong bar nges pa'i las su shes nas thal skyo de 'thungs te cho 'phrul bstan nas 'das so / /
sngon ri khrod kyi khyim bdag phyug po sbyin pa la dga' ba zhig gis bur gyur te / /
pha shi ste ma sngar ltar sbyin pa byed pa bus bzlog kyang ma bzlog pas khang phugs su bcug ste sgo bsdoms nas zas skom gcod do / /
zhag bdun na nye du dag gis thos nas bton pa dang srog rgyu tsam ste bu la chu bslangs par thal ba btab nas bsad pa'o / /
des lo dpag tu med par dmyal bar brtsas btsos thar nas kyang gang du skyes par thal skyo 'thung zhing bkres pas shi'o / /
dgra bcom par gyur kyang de ltar shi ba'o / /
yang ston pa 'od srungs kyi dge slong spun gnyis las phu bo rnyed pa che bas dge 'dun gyi zhal ta byed 'dod pa na /
nu bos de kun ni rtag tu yi dwags ltar gzhan la re ste khyod dge ba btang nas de ltar byed dam zhes /
rnyed pa'i bar chad dang ngan brjod smras pa bshags kyang de ltar gyur pa ste las gnyis kyis so / /
rgya mtsho la byings rim pa gsum las /
dang po ni dpag tshad nyi khri brgyad stong ngo / /
de la chu srin nya mid dpag tshad bdun brgya pa ste /
de nas thon cing kha gdangs pas srog chags chu dang bcas pa khar babs pas lto gang ba na chu sos btsags nas srog chags rnams za'o / /
byings gnyis pa nyi khri lnga stong ba na chu srin nya mid dpag tshad stong bzhi brgya pa byings de gnyis nas thon cing sngar ltar za'o / /
gsum pa nyi khri lnga stong pa chu srin nya mid nyis stong chig brgya pa byings de gsum nas thon te de ltar za'o / /
nya mid gcig la chu srin chung ba dag gis dum bu dum bur bcad cing rgyang grags gcig nas brgya'i bar du za'o / /
de ma bzod de thad la thon pa na las las skyes pa'i gnod sbyin lnga brgyas zhag lnga brgyar sta re lnga brgyas rtsib ma zhe gcig gcod do / /
tshul des rtsib ma thams cad bcag pas skad po che phyung ste rgya mtshor 'gre ldog pa'i khrag gis 'khrugs shing 'dres pas thams cad khrag du snang ngo / /
der srog chags dag gis yang za ste chu thang gnyi gar sdug bsngal mi bzad pa myong ngo / /
nga ? maung+gal gyi bus mthong nas las cis skyes pa rabs kyi mtha'i bsam gtan gyis kyang ma shes nas ston pa kho nas mkhyen snyam ste zhus so / /
bka' stsal pa sngon ston pa ri bo'i ring la khyim bdag gis chos thos nas dad pa rnyed pas phyir mi 'ong ba thob ste /
tshangs par spyod pa'i gzhi dag mnos nas chung ma la khyod 'dir 'dug na yang zas dang gos byin no / /
khyim thabs 'dod na'ang gzhan la btang ngo zhes pa dang /
nga 'di nyid du jo bo'i rim gro byed de gzhan mi 'dod ce'o / /
de gzugs mdzes pas kun yid smon byed de /
sna chen po la gtogs pa zhig thabs cis 'di spyad snyam nas gser mang po khyer zhing dbang po khrid da /
nga rgyal po'i don la ring du 'gro bas 'di bcol lo zhes dge bsnyen de la gtad do / /
phyis tha gi tsam na dbang po med par blangs pa dang /
de drang po zhig pas byin no / /
phyis dbang po khrid de yang len pa na /
ngas phyir byin zin zhe'o / /
ngas cung zad kyang ma blangs te dbang po med par ga la sbyin zhes nas /
rgyal po'i grwar khrid pas gshags kyis pham par byas shing rang gi khyim du khrid de 'breng rlon gyis pa zhus pa dam rab tu byas pas rtsib ma thams cad zhe ma ste shi'o / /
de la bu med pas rdzas thams cad bsdus shing chung ma khrid khyod kyi phyir ngas 'di ltar byas pas da bza' mi bya'o zhes pa dang /
'di'i rus bu la mchod pa ma byas par khyod dang 'dur ji ltar rung ste de byas la 'du'o zhes pas /
des rus pa de bsregs pa na bud med de der mchongs te shi'o / /
des 'di dmyal bar ring du 'khor nas dud 'gro'i skye gnas 'dir yang nas yang du skyes so / /
phyis ston pa yid bzang gi tshe /
las zad de thar nas dgra bcom par 'gyur ro / /
yang dga' byed kyis rgya mtsho'i 'gram na yi dwaD mo sgren mo skras g.yogs pa sdong po me reg 'dra ba dmus long /
kha nas srin bu mang po 'byung ba'i dris dpag tshad mang po khyab pa /
gar 'gro bar khyi sngo khras za bas sdug bsngal te skad cher 'thon cing brgyug pa mthong ste /
ston pa 'od srungs kyi dge slong ma kha tshas ngan pa 'thab dgrol can gyis dge slong ma mang po la skur ba btab cing rnyed pa'i bar chad byas la /
sdang mig gis kyang bltas pa'o / /
! gzhan yang sdang bas bse ru skyes mchog mig phyung ba / /
brtse bas cho 'phrul bstan las 'gyod pa yis / /
bshags kyang yun ring dmyal sogs dmus long 'gyur / /
srid mthar phyin kyang bya yis mig brus 'das / /
yul mi thi la'i khyim bdag phyug po sna tshogs can zhes bya ba la bu byad ngan pa long ba zhig btsas pas pha ma yi mug ste nam sros pa na lam po cher khyi la bor ro / /
ston pas de la brten pas gdul bya dag drang bar bzhed pas der byon to / /
yul gyi mi mang po yang sngon gyi dge ba'i rtsa bas bskul te der 'dus pa na ston pas de tshe rabs dran te smra shes par byin gyis brlabs nas gsungs pa /
khyod mi sdug pa yin nam /
bdag mi sdug pa lags so / /
lus dang ngag dang yid kyi nyes par spyod pa'i 'bras bu mi sdug pa nyams su myong ba yod dam /
mchis lags so khyod kyi mi dge ba'i bshes gnyen su yin /
rang gi sems lags so / /
thams cad ngo mtshar skyes te zhus pas /
sngon gyi mi thi la 'di nyid na rgyal po phrag dog can zhig nam btsun mo'i 'khor dang rgyu ba na lam du mi su'ang med par byed /
sgo dang skar khung dag kyang yol bas gcod brgya la glo bur du la las btsun mo bltas na mig 'byin pas mang po dag gi mig phyung ngo / /
de phyis skyed mos tshal du song ba na ma tshor bar rang sangs rgyas gcig btsun mo'i 'khor du bab pa dang de shin tu gzugs bzang ba zhig pas btsun mo dag dad nas btud cing phyag 'tshal lo / /
rgyal pos de thos pas phrag dog gis cher khros te mig gnyis 'byin du bcug go /
de'ang sngon gyis las ngan pas rdzu 'ang ma dran na 'phrul ba lta ci smos /
de nas des cho 'phrul bstan pas 'gyod de bshags pa byas so / /
de 'das pa na yang gdung la mchod pa byas te smon lam btab kyang /
yun shin tu ring por dmyal bar sdug bsngal chen po myong ngo / /
tshe rabs lnga brgyar ni yi dwags dmus long du'o / /
lnga brgyar dud 'gro dmus long du'o / /
lnga brgyar mi dmus long du'o / /
phyis ston pa yid bzang gi ring la mir gyur te rab tu byung nas dgra bcom pa thob pa na yang nyal ba'i tshe bya gag dag gis mig gnyis phyung nas 'da' bar 'gyur ro / /
! 'dren ma'i las 'bras kyi dbang du byas nas /
log g.yem srog gcod mang byed legs bsdams te / /
'dren pa mnyes byas longs spyod gzugs sogs ldan / /
dgra bcom 'das kyang rgyal bas mchod pa thob / /
'on kyang kun tu tshe thung nad mang gyur / /
skye dgu tshe lo bzhi khri pa na rgyal po'i pho brang bde ldan du mdun na 'don bram ze mes byin gyi bu gnyis las bu pho ni ston pa 'khor ba 'jig go /
nu bo bag med pas log g.yem dang srog gcod mang du byed pa ri dwags bshor ba na /
ston pa des mi dge ba las bzlog ste skyabs 'gro dang bslab pa'i gzhi la bzhag pas /
gtsug lag khang yongs su rdzogs par byas shing ston pa la phul nas smon lam btab pas /
rdzogs byed ces bya ba 'byor pa dang ldan pa gzugs bzang zhing mdzes par gyur pa ste gang du skyes par tshe thung zhing nad mang bar gyur to / /
yang ston pa 'od srungs kyi tshe dgra bcom pa zhig 'das pa na mkhan pos pha ma la spran te sku gdung gi mchod pa byas nas /
bdag gang du skyes par 'byor pa che ba dang /
rgyal ba mnyes par byas nas dgra bcom pa thob ste 'das pa na rgyal ba 'khor dang bcas pas mchod pas+s+mon lam btab pa las /
'di 'das pa na'ang de ltar mchod pa'o / /
! gzhan yang khro bas dge slong gnod byas lus nyams te / /
'gyod pas gsos las rgyal bas gnod bsal 'gyur / /
dam pa smad pa 'gyod pas bshags nas ni / /
rab byung smon pas gnyi ga'i 'bras bu thob / /
tshig ngan brjod pas lus ngan thob gyur pa / /
rgyal la dad pas myur du don chen thob / /
yang ston pa 'od srungs kyi dge slong mtshe ma gnyis las /
phu bo rgod bag che bas nu bo brtan po zhig nyal ba na yang dang yang ljid kyis mnan pas /
de khros te der so bag bsgreng ba na phu bos yang ljid kyis phab pas rked pa chog /
de 'gyod nas gsos pas sos te dgra bcom pa thob pa na yang bkur sti byas so / /
dkon mchog gsum la yang mchod pa byas te /
de'i las smin na yang rgyal bas gnod pa sel bar smon lam btab pas /
sgur bun ltar gyur pa ste gang du skyes par rked pa chag pa'o / /
yang ston pa 'od srungs kyi tshe /
khyim bdag spun gnyis las phu bos ston pa de las /
chos thos pas sdig pa'i las bor nas dge ba nyi tshe la gnas so / /
nu bo zhing las byed pas nga ni tsha ba dang grang bas nyen bzhin du las byed na /
'di ni khyim na 'phye bo ltar 'then cing ci'ang mi byed do zhes pa dang /
phyis 'gyod de bshags nas gnyi ga rab tu byung bas phu bos ni dgra bcom pa thob bo / /
nu bos kyang smon lam btab pas 'phye bor skyes kyang rab tu 'byung ba'i sems bskyed pa na yan lag yongs su rdzogs nas dgra bcom pa'ang thob bo / /
yang ston pa 'od srungs kyi dge slong ma kha tshas ngan pa zhig dge slong ma mang po la 'phya zhing /
rigs ngan rigs ngan mor brjod pa /
phyis 'gyod de bshaD nas smon lam btab pa las /
bu mo mi sdug pa sna bco brgyad dang ldan pa zhig tu skyes te /
pha mas bskrad pas sa sgre bo la sgren mor nyal ba mdze nad kyis nyam thag nas 'gyel ba la /
kun dga' bos brtse bas skra dang sen mo'i mchod rten la spos byug 'bul du bcug go /
de mgon med zas sbyin gyis mthong nas gos dag byin no / /
des ston pa mthong ba na skra dang sen mo la bkur sti byas pa'ang 'di 'dra na zhes dad pas gos phul te dga' bzhin shi bas /
bu mo gser mdog tu skyes te kun dga' bo la lhag par bkur sti byed pa'o / /
rab tu sbyin pa chen po bzhi ni gser gyi mkhar ba dang ril ba dang gzhong ba dang rin po che sna bzhis spras pa'i lam khri dang /
kar sha pa na lnga brgya dang /
bu mo rgyan thams cad kyis klubs pa'o / /
! gzhan yang sde snod gsum pas dge 'dun mnyes byed pa / /
sred pas gser dngul bskungs nas ngan brjod pas / /
sdug bsngal bzod dkas yun ring rab mnar nas / /
srid mthar phyin cing chos smra'i mchog tu gyur / /
mnyan yod du phyi sa'i 'dam na srin mgo dge slong 'dra ba lus thams cad srin bu khab rtse 'dra bas za bas lwa ba'i spu ltar khyab bo / /
ma bzod pas 'dam na phan tshun brgyug cing 'dam dkrug glong la phyi sa nyid za'o / /
ston pas de la brten nas mang po zhig drang ba'i don du phyi sa'i dris kun tu khyab par sprul pa dang /
thams cad der 'dus pa na ston pa'ang byon te srin des tshe rabs dran zhing mi'i skad du smra bar ting nge 'dzin mdzad nas khyod sde snod gsum pa yin nam zhes pas / /
bdag sde snod gsum pa lags so / /
lus dang ngag dang yid kyi nyes par spyod pa'i 'bras bu mi sdug pa myong ba yod dam /
mchis lags so| |khyod kyi mi dge ba'i bshes gnyen su yin /
rang gi sems lags so / /
thams cad ngo mtshar skyes nas zhus pas bka' stsal pa /
sngon ston pa thams cad mchog gi tshe khyim bdag gcig rab tu byung ste sde snod gsum lobs pas rnyed pa dang bkur sti chen po dang ldan nas dkon mchog gsum gyi rim gro tshul bzhin du byed do / /
nog ri la 'phags pa'i dge 'dun bdun khri bdun stong dbyar gnas par 'dod pas de zhal ta bar bsko ba na khas blangs te /
de rnams der dbyar gnas par dam bcas so / /
sde sdod gsuM pas sbyin bdag bskul du phyin pa na tshong pa lnga brgya gru bo che'i don grub pa dang phrad de /
de dag gi zhal ta ba mthong ba dang dad par gyur to / /
zhal ta ba'ang der phyin pa la de dag gis dris te /
'o na thugs ma gtser cig nged kyis thams cad sbyar ro zhes te gser dngul mang du phul lo / /
des ma chog na'ang ci dgos pa 'bul lo / /
dbyar zad pa na'ang gos dag 'bul lo zhe'o / /
de gser dngul gtsug lag khang du khyer te chags nas bskungs shing dge 'dun la zas skom ngan po byin no / /
'di tsam gyis nged mi 'tsho zhes pa la| nga'i mthu de tsam du zad de da khyed nyid sbyin bdag bskul zhig ce'o / /
de dag gi tshong pa la bslangs pa dang /
nged kyi zhal ta ba la gser ci dgos pa gtad do zhes nas de la gshe ba dang /
skyengs nas khros te zhal ta ma btub bo / /
nged ni khyod la brten te dbyar gnas na khyod ci ste mi byed ces pas /
khyed ni nga kho na'i dad rdzas spyod la /
nga dma' 'bebs pa bas phyi sa'i 'dam du bying ste za ba bla'o zhes so / /
de dag gis de 'gyod du bcug ste bzod pa gsol yang 'dir skyes pa ste /
ston pa de'i ring nas nga'i bar du 'di nyid du yang dang yang skyes so / /
bskal pa bzang po 'di la sangs rgyas lnga brgya'i 'og tu snang mdzad kyi ring la 'di nas thar te mir skyes /
rab tu byung nas mtshams med byas pas dmyal bar ring du sdug bsngal myong bar 'gyur ro / /
de nas thar nas ston ba de'i ring la dgra bcom pa thob nas lung 'bog pa rnams kyi mchog tu 'gyur ro / /
! gzhan yang gzugs kyi dregs pas yon gnas rnams brnyas shing / /
rang rgyal mi gtsang bsgos nas cho 'phrul la / /
dad pas bkur dang bslab bzung dge bsaD pas / /
mi sdug dri nga'i lus spangs dgra bcom gyur / /
sde dpon seng+ge la bu mi sdug pa sna bco brgyad tshang ba lus la phyi sa'i dri bro bas khyim gang ba /
sngar mngal ni yod pa na'ang ma la dri de bro'o / /
de mi dga' ste khyi la bor bar 'dod pa na /
ston pa las chos thos te bden pa mthong bas gsos te /
dkon mchog gsum la gus pa dang sangs rgyas mchod pa mchod du bcug go /
des ston pa 'khor bcas la chos ston gsol nas chos thos pas bden pa mthong ngo / /
lus 'di lta bur ma gyur na rab tu byung la 'bad pa bya snyam pas /
lus 'phral du bzang por gyur te rab tu byung bas dgra bcom pa thob bo / /
sngon ri khrod kyi grong zhig na bram ze gzugs bzang po zhig gzugs kyis dregs pas dge sbyong dang bram ze du ma la brnyas pa byed do / /
der rang rgyal ba zhig zas khyer te song ba la /
des phyi sa'i gyo mo rkang pas 'phul bas mgo dang lus dang lhung bzed khyab par bsgos so / /
des cho 'phrul bstan pas 'gyod de /
dad pas gos der bor nas lus spos chus bkrus shing gos bzang po phul /
bzod pa gsol smon lam btab pa'o / /
yang ston pa 'od srungs kyi dge bsnyen du gyur pa na bslab pa'i gzhi bzungs te bsod nams dag byas pas 'byor pa che bar gyur ba'o / /
! gzhan yang 'jyngs pas rang rgyal bsod snyoms phul ba las / /
'gyod de phrogs nas mtho brtsams bskrad pa dang / /
cho 'phrul la dad bkur dang tshangs spyod smon / /
mi sdug lus spangs 'byor ldan dgra bcom gyur / /
shi shu ma ra'i ri la khyim bdag phyug po zhig la bu mi sdug pa sna bco brgyad tshang ba zhig btsas pa ngan ngon tsam gsos te slong mo la btang ba na byis pa dag gis 'dre yin no zhes brdung zhing skrod do / /
bskyed mos tshal du song bas kyang de ltar bskrod do / /
nyin mo tshang tshing du gab cing /
nyi ma nub pa na tshal du zas brul ba dag gis srog zungs tsam byed do / /
ston pas de bas kyang mi sdug par sprul te bza' bcas gyo mo bkang nas phyin pa mthong bas des bros so / /
'bros mi nus par mdzad pas de'i drung du blta 'dod nas song ba dang /
sprul ba'ang bros pas khyod ci ste 'bros zhe'o / /
khyod kyis nga 'dre yin snyam te brdeg tu dogs so / /
nga'ang las ngan pas 'di ltar gab pa yin gyis /
da 'o skol 'grogs so / /
de ltar bya'o zhes te de la zas byin pa zos pas lus brtas nas dga' bzhin du bltas pa dang /
rang bzhin gyis sku mtshan dang dpe byad bzang pos brgyan cing sba ba /
mi'i lus kyi dbyibs su 'dug pa /
me lce mar gyis btab pa'am mar me gser gyi snod du bzhag pa'am mchod rten rin po che sna tshogs kyis spras pa lta bu blo gsal zhing dri ma med la rnam par dag pa mthong ngo / /
de mchog tu dga' ste dge ba'i rtsa ba bsags pa'i sems can gyis dang po sangs rgyas mthong ba'i nyams bde ba lta bu ni lo bcu gnyis su zhi gnas goms pa'ang mi skye bas so / /
chos gsungs pas bden pa mthong ste bdag lus 'di lta bu zhig tu ma gyur na rab tu byung la 'bad pa byas na snyam du bsams ma thag lus bzang po zhig tu gyur te rab tu byung bas dgra bcom pa thob bo / /
sngon ri khrod kyi khyim bdag 'jungs pa zhig gis drung du rang rgyal ba bsod snyoms la byung ba na phul nas 'gyod de /
de la byin pa bas las byed la byin bla zhes te phrogs nas lus ngag gi tshul mi sdug pas mtho brtsams shing bskrad do / /
des brtse bas cho 'phrul bstan pas dad nas bzod pa gsol te /
bsod snyoms phul nas smon lam btab pa'o / /
ston pa 'od srungs kyi tsha 'ang rab tu byung nas tshe gcig tu tshangs par spyad de smon lam btab pa'o / /
! gzhan yang khro bas rdul bral la smad 'gyod pa yis /
bzod gsol chos bzhin zhal ta byas pa las / /
dud 'gror 'khyams tshe rgyal la dad thob pas / /
lus bzang thob nas dgra bcom dge 'dun mchod / /
mnyan yod na glang khyu gcig yod par glang khyu mchog gnyis 'thabs pas gcig gi lto dral te rgyu ma lhug nas zla la zhe sdang skyes bzhin du 'gyel / /
ston pas de da lta shi na dmyal bar 'gro bas 'don par dgongs te /
rgyu ma lto bar bcug /
rma drups rtsa chu byin nas chos gsum gsungs shing nga la dga' bar gyis dang dud 'gro las thar srid kyis zhes gsungs pas /
de dad bzhin du shi ba mnyan yod nyid du tshong dpon gyi bur skyes so / /
lo bdun na ston pa la dad pas pha ma la zhus te rab tu byung bas dgra bcom pa thob bo / /
rdzu 'phrul gyis gling gzhan nas me tog dang 'bras bu blangs shing dge 'dun la 'bul lo / /
dge slong dag dge tshul de la ya mtshan skyes ba'i sngar gyi glang de yin par gsungs so / /
sngon ston pa 'od srungs kyi dge slong chu'i zhal ta bas dge 'dun la chu 'brim pa na /
dgra bcom pa zhig yengs pa dang thug pas ril ba shor te chag nas khros te glang dir bo ltar che la tshor 'phrig med do zhe'o / /
des 'gyod du bcug pas bzod pa gsol nas smon lam btab pa ste tshe rabs lnga brgyar ni glang du skyes so / /
!gzhan yang phrag dog gis ni rdul bral la gshe zhing / /
bzod gsol chos bzhin zhal ta byas sogs kyis / /
bshang gcis gos shing de dag za 'thung ba / /
rgyal la dang thob rab byung zag pa zad / /
mnyan yod du khyim bdag phyug po zhig la bu bshang gcis g.yogs pa zhig btsas te khyim thams cad de'i dris gang ngo / /
'gro nus pa na phyi sa la la za /
la la lus la skud cing mi gtsang ba'i 'dam snyags snyigs su gnas te gcin 'thung ngo / /
gzhan gyis mthong bas 'di wa 'dra'o / /
zhes te war grags so / /
'od srungs rdzogs byed nged ni gci ba za ba'i yi dam byed na 'di ni de bas lhag pa'o snyam nas /
khyod nga la rab tu byung la /
yi dam du long zhig dang bsod nams mang du 'phel lo zhes te skra gtogs /
phor pa dang rma bya'i mdongs kyi phyags ma byin nas yi dam de la bkod do / /
yi dwags lnga brgya'ang nub mo 'dam rdzab der za 'thung byed pa'i sgra ni des thos la gzugs ni ma mthong ngo / /
rdzogs byed kyis yi dam des khyad par cung zad thob bam zhes pa la /
khyad par ci lags ma 'tshal lo zhe'o / /
lha'i gzugs mthong ba'am sgra thos pa'o zhes pa la /
gzugs ni ma mthong na mang po zhig gi skad thos so zhes pas /
de dag ni bdag nyid chen po brtul zhugs grub pa yin gyi /
yi dam 'di nyid kyis lus mthong yang srid do zhe'o / /
phyis lus mthong ba na dris pas /
lus ni bstan te mi sdug pa dag cig go zhes so / /
da dung yi dam de la 'bad dang rang gi gzugs ston to zhe'o / /
yi dwags de dag 'chi ba shA ri'i bus shes te chos gsum bshad pa dang shi ba lhar skyes nas /
sangs rgyas mchod pa byas te chos thos pas bden pa mthong ngo / /
wa dran nas de'i don bya'o zhes der song ngo / /
des mthong ste khyed su yin zhes pas /
khyod kyi grogs de dag go zhe'o / /
yi dam des khyed 'di ltar gyur tam zhes pas /
ma yin te nged las ngan pas yi dwags su skyes pa shA ri'i bus bton nas lhar skyes kyi /
khyod kyang sangs rgyas la skyabs su gsol cig ces te song ngo / /
rdzogs byed kyi de dag mthong bas 'di ni brtul zhugs grub pa bdag nyid chen po ste lha rnams kyang lus ston pa'o zhes bsgrags pas sems can mang po de la yi dam du byed do / /
wa ni chu klung khang ldan gyi 'gram du song ste lus thams cad sas drud cing khrus byas nas ston pa la phyag byas shing chos thos pas bden pa mthong ngo / /
rab tu byung ba dang dgra bcom pa'ang thob bo / /
sngon ston pa 'od srungs kyi tshe khyim bdag phyug po zhig gis gtsug lag khang rnam pa thams cad rdzogs par byas te yo byad thams cad sbyar nas dge slong zhal ta ba bskos so / /
de gzhan du song ba ni dgra bcom pa zhig der 'ongs pa la khyim bdag dad par gyur te de'i ngor sang dge 'dun spyan drangs shing 'dreg mkhan bkug nas dge slong rnams kyi skra bregs /
tshig dang ldan pa'i khrus phul chos ston gsol /
zhal ta ba de log ste de ltar byas pa la nga bya ba thams cad byed na gsar pa 'ongs pa gcig gi phyir 'di tsam byed pa zhes khros te /
der song ba na de la gus pa che ba mthong nas cher phrag dog skyes nas /
dgra bcom pa la khyod de las skra 'dreg pa bas skra gtogs bla'o / /
khrus de bas phyi sar bying bla'o| |zas skom len pa bas bshang gci za 'thung byed pa bla'o / /
zhes so / /
des 'gyod pa bskyed pas bzod pa gsol te zhal ta chos bzhin byas pa la sogs pa dang smon lam las so / /
yi dwags de dag ni ston pa 'od srungs kyi dge bsnyen te /
dge slong dag yang dang yang slong ba la ser snas non te 'di dag ni yi dwags ltar khor zug tu gzhan la re'o zhes gshe ba las so / /
!gzhan yang /
dad rdzas blangs shing khyim pa la brten te / /
dge sbyong dag la khro bas smad pa dang /
'gyod pas legs sbyangs tshangs spyod bsten byas pas / /
byar gyur rgyal la dad nas chos mngon rtogs /
ri spos ngad ldang na bya ku mu da'i dus ston sna tshogs can zhes bya ba na ste 'chi ka ma zhig gis rtsar ston pa byon te bya tsa sha lnga brgya bskor ba byed pa sprul to / /
des mthong bas nga'ang bskor ba bya na snyam ste dad bzhin du shi ba lhar skyes so / /
de la ston pas chos bstan pas bden pa mthong bar gyur to / /
de'i las shA ri'i bus rtsad ma chod de bya nyi tshe brgyud pa las ma mthong nas ston pa la zhus pas /
sngon rgyal ba don gzigs kyi dge slong zhal ta bas sbyin bdag la bza' btung bslangs te khyim pa la ster ro / /
dge slong mang pos bkag pas khros te /
khyed ni dud 'gro ltar bsam mno med pas dge slong gi bya ba mi byed do zhes so / /
phyis 'gyod pas bshags te tshe gcig tu tshangs par spyad cing zhal ta chos bzhin byas nas smon lam btab pa'o / /
!gzhan yang| mang du thos pa'i chos smra rnyed ldan pas / /
dge 'dun mchod byed khros pas ngan brjod las / /
'phye bor gyur te dpal 'byor ston pa la / /
dad pas lus rangs rab byung zag pa bcom / /
khyim bdag zhig la bu stod gzugs shin tu mdzes pa smad 'phye bo zhig btsas pa na /
khyim de'i don thams cad 'byor grub ste thang dang tshul 'gro ba'i tshong thams cad dang gru bo che'ang grub /
phyugs kyi khyu'ang 'phel /
las kyi sgo thams cad kyang grub pas /
pha ma la sogs pa kun 'di ni dpal yon can zhig go snyam mo / /
de ltar kun tu'ang grags pas thams cad du de lta ba la 'du zhing /
don ci rtsom pa'ang de'i ming gis byed pa na 'byor pa 'grub bo / /
de rin po che'i khyogs la zhon te bskyed mos tshal du 'gro ba na /
lam du sangs rgyas kyi mtshan thos pas blta bar 'dod de /
rgyal byed tshal du song ba dang /
mthong ma thag tu dga' ba skyes pas khyogs las babs nas sug bzhis 'phye zhing song ste phyag btsal nas chos nyan pas bden pa mthong ngo / /
lus 'di lta bur ma gyur na rab tu byung la brtsol bar bya na zhes bsams ma thag yan lag thams cad rangs te rab tu byung nas 'bad pa byas pas dgra bcom pa thob bo / /
ston pa 'od srungs kyi dge bsnyen mang du thos pa chos smra ba /
kun gyis bkur ba zhig dge bsnyen lnga brgya tsam la chos ston cing /
de dag gis kar sha pa Na lnga brgya lnga brgya yon la 'bul la /
des ni thams cad dge 'dun la 'bul lo / /
nyin gcig de rnams gtsug lag khang du song ba na dge 'dun dag 'dul ba'i las shig byed pas khang skyong gis de rnams phyir bskrad do / /
'khor de dag nged ni bskrad du rung na khyod chos smra ba ci ste skrod ces nas de la mkhas par 'dzin pa med pas de khros te / /
ngas ni 'phye bo khri la 'dug pa khyed la ji tsam rnyed pa kun byin na /
khyed nga nyid la mi bsgo bar tshogs su dma' phab bo zhes so / /
dge slong dag gis 'gyod du bcug pas bzod pa gsol te tshe gcig tu 'bad pa byas pa'i bsod nams la 'di ltar smon lam btab pa'o / /
!dge ba'i las kyi dbang du byas nas /
rgyal la dad pas bskor ba byed sogs bzhi / /
bse rur lung bstan rnam kun yongs rdzogs pa'i / /
gtsug lag khang byas sangs rgyas rab mchod de / /
mchod rten rdzogs byas mi nang lha'i dpal thob / /
bram ze zhig mchod sbyin byed pa'i shing rta zhon te song ba na sangs rgyas mthong ba la rab tu dga' zhing bskor ba byas pas /
bskal pa bcu gsum na rang sangs rgyas 'od skor byed ces bya bar 'gyur bar lung bstan to / /
yang de lta bu zhig gis dga' bzhin du ston pa la shing rta bstabs pas /
bskal pa bcu gsum na rang rgyal dga' bar lung bstan to / /
yang bram ze zhig gis rgyal ba mthong nas dge slong bkra mi shis pa snyam ste bros pa na rgyal bas gar bros par bzhugs pas /
'di ni rdzu 'phrul dang ldan pa'o zhes dad cing dga' bas me tog spar gang gtor ba rang rgyal me tog bla mar lung bstan to / /
yang bram ze shing rta zhon pa zhig babs te ston pa la shing rta bstabs so / /
ston pas de'i steng gi nam mkhar bzhugs pas dga' ba chen po skyes pas bskal pa bcu gsum na rang rgyal shing rta sbyin zhes bya bar lung bstan to / /
khyim bdag gi chung ma zhig sbrum pa na rgyan mang po btags te khang bzang brgyan nas mal khri brgyan pa la 'dug go /
ltas mkhan la dris pas khong na 'dug pa'i mthur bstan to / /
zla ba tshang ba na bu gzugs bzang ba rgyan dang bcas pa sha ma dang dri mas ma gos pa zhig btsas so / /
khrus bya 'dod de rgyan bkrol ba na yang byung bas bsod nams kyi mthur shes te rgyan dang bcas par dkrus so /
khri la bzhag pa na mi'i khri mi snang bar lha'i mal khri byung ngo / /
khyim du'ang lha'i khang pa brtsegs ma rgyan sna tshogs kyis brgyan pa byung ngo / /
sngas su ni gser gyi mchod sdong rin po che sna tshogs kyis spras pa byung ngo / /
der gter rin po che sna tshogs kyis gang ba kha phye ba bzhi byung ste /
brgya stong phyung yang 'bri ba dang gang ba mi mngon no / /
de dbyig tshor brtags te gang du 'gro bar yang mi ma yin dag gis ras tshar tshar can 'ding ngo / /
me tog sna tshogs 'grems so / /
de'i phas dgun la sogs pa'i dus dang mthun pa'i khang pa byas pa yang lha rdzas su gyur ste /
lha mo dag dang rgyan dang rol mo sna tshogs kyis rtse'o / /
phyis dkon mchog gsum la dad pa spel te rab tu byung ba na yang gar phyin par lha'i longs spyod de dag 'ong bas ngo tsha ba na /
ston pas snying thag pa nas mi 'dod pa'i sems bskyed du bcug pas thams cad med par gyur te dgra bcom pa thob bo / /
sngon ston pa 'od srungs kyi khyim bdag zhig gis rnam pa thams cad yongs su rdzogs pa'i gtsug lag khang brtsigs par sangs rgyas 'khor dang bcas pa spyan drangs nas cho ga dang ldan pa'i khrus dang chos ston gsol te /
dbu skra dang sen mo'i mchod rten yongs su rdzogs par byas so / /
de bya dag gis mi gtsang bar byas pas gtsang khang phyur po rgyan thams cad tshang ba byas shing sa gzhi 'ang brgyan par byas nas dus ston btsugs te smon lam btab pa'o / /
!gzhan yang dbul yang rgyal la bshos sogs 'byor ldan pas / /
mchod byas tshangs spyod bsten pas don chen grub / /
rdul bral bshos gsol byar smon mir gyur nas / /
rab byung zag pa zad thob dge 'dun mchod / /
bram ze dbul po bza' mi gnyis rgyal byed tshal dang nye ba na zhing las byed pas /
ston pa 'khor dang bcas pa phyi nang du gshegs pa mthong ste /
dad nas bgros pas bshos tsam sbyar ba zhing gar gsol zhing /
bdag cag dbul ba dang bral te zhing 'di'i myu gu 'ang gser du gyur cig ces smon lam btab pas de ltar gyur to / /
rgyal po la sku skal phul ba la khyod nyid kyi bsod nams yin pas ci bder spyod la sbyin pa dag byin /
bsod nams dag gyis shig ce'o / /
de ston pa'i bka' drin gzo bas 'byor ba chen pos zla ba gsum du 'khor dang bcas pa spyan drangs te /
yo byad thams cad sbyar zhing tha mar ras zung re phul nas chos mnyan pas bden pa mthong ngo / /
rab tu byung ste 'bad pa byas pas dgra bcom pa thob bo / /
ston pa 'od srungs kyi tshe bram zer gyur cing tshe gcig tu tshangs par spyad nas smon lam btab pas kyang ngo / /
ri spos ngad ldang la rma bya lta sdug ces bya ba lding bas ston pa mthong ste /
babs nas zhabs drung du 'dug go /
chos gsum gsungs pa mnyan te song ba na khras bsad pa tshong dpon zhig gi bur skyes nas dkon mchog gsum la dad pas rab tu byung bas lo bdun na dgra bcom pa thob cing dge 'dun la bkur sti byed do / /
sngon rgyal po tshangs byin bi de ha'i rgyal pos pham par byas pa nags khrod du 'khyams pa na /
rma bya zhig bya mos bskor te 'dug pa la bde bar mthong ngo / /
rang sangs rgyas zhig dang phrad pas dad par gyur te rta la zas cung zad bkal ba phul bas des 'jigs pa med par bskyal lo / /
las 'dis bdag rma byar skyes te ston pa 'di bas lhag pa mnyes par byed par shog cig ces smon lam btab pa'o / /
'g+zhan yang /
bslab pa dral bas glang por skyes nas ni / /
rgyal la dad thob shing grib phul byas pas / /
lhar gyur 'dran pa mnyes byas bden pa mthong / /
skyabs gsol bslab gzhi bzung bas bye chen gyis / /
char las thar te dad pas mnyes byas pas / /
lha mi'i dpal myong bse rur lung bstan thob / /
ston pa 'od srungs kyi dge slong zhig bslab pa la g.yel bas che phra mang po las 'gal ba byas so / /
kha cig bsrungs nas smon lam btab kyang glang po cher skyes te /
sangs rgyas mthong ba la dga' bas n.ya gro ng+ha'i yal gas nyin mtshan bskyabs so / /
de seng+ges bsad pa lhar skyes te /
ston pa mchod nas chos thos pas bden pa mthong ba'o / /
yang klu'i rgyal po dbyig gi bu dbyig bzang shed bye ba na /
dus drug tu lus la bye tshan bab pas sdug bsngal drag po myong ngo /
la la la mi 'bab pa mthong ste pha ma la de'i rgyu dris pas che bar grags pa dag go zhe'o / /
de bas chas ngan pa la'ang mi 'bab pa mthong nas dris pas skyabs 'gro dang bslab pa'i gzhi blangs pa'o zhe'o / /
de su las thos dris pas sangs rgyas las so zhe'o / /
de len par zhus pas ma len cig ma thub na dmyal bar 'gro ba 'di bas ches sngug go zhe'o / /
'di tsam gyi phyir yang ci ste mi bsrungs zhes te ston pa la me tog gtor nas de dag mnos pas bye tshan mi 'bab bo / /
bka' drin dran te ji srid 'tsho'i bar du mkho ba bstabs par zhus pa dang /
gzhan la'ang phan gdags dgos so zhes te ma gnang ngo / /
dbyar thon nas ston pa mnyan yod nas rgyal po'i khab tu gshegs pa'i lam thog thag des mchod bkur rgya tsher byas so / /
'od ma'i tshal du'ang zla ba gsum yo byad thams cad sbyar te na bza' 'bum ri ba phul /
dge slong rnams la'ang yo byad thams cad phul bas /
de bskal pa brgyar lha dang mi'i longs spyod myong nas tha ma mi las rab tu byung ste /
rang sangs rgyas smon lam legs btab ces bya bar 'gyur bar lung bstan to / /
!gzhan yang /
bstan bcos mthar phyin rdzu 'phrul mthu thob kyang / /
nga rgyal dregs pas lam mchog snod ma gyur / /
rang gi tshod shes nges pas don bsams shing / /
bsgoms pas myur bar tshangs spyad mthar phyin thob / /
ri sul zhig na drang srong bstan bcos thams cad kyi mthar phyin pa rdzu 'phrul dang mthu che ba zhig 'khor nyis stong la chos ston pas de rnams bsam gtam bzhi dang mngon shes lnga la bkod do / /
ston pa mtsho ma dros pa nas nam mkha' la gshegs pa de rnams kyis mthong bas rab tu dga' ste slad bzhin 'brangs nas rgyal byed kyi tshal du phyin te chos thos pas 'khor rnams kyi ni bden pa mthong bar gyur to / /
drang srong de ni nga rgyal gyis dregs pas ci'ang ma thob bo / /
thams cad rab tu byung ste 'bad pa byas pas dgra bcom pa thob pa na'ang des ci'ang ma thob bo / /
des kyang de ltar shes nas 'bad pa byas pas myur du sde snod gsum lobs te chos smra bar gyur to / /
de 'di snyam du bdag sems can ston phrag du ma la chos ston kyang rang la mi ston te /
'di thams cad bya ba byas na /
bdag gis ci'ang ma thob pas ci bya'i gtol med kyis /
da nyan pa la sogs pa btang la bsgrims par bya'o snyam nas /
thos pa'i don de nyid sems pa dang mjal ba dang nye bar brtags pas dgra bcom pa thob bo / /
de lta bas na don bsgrub pas rdzogs par bslab bo zhes gsungs pa lta bu'o / /
de dag la sogs pa las phra ba dag las kyang 'bras bu che zhing mang ba 'byung ba rnam pa du ma gsungs te /
rgyas par ni mdo nyid las lta bas nges pa brtan po bskyed par bya'o / /
'de las tshul khrims rnam par dag pa la bslab par bya ba'i don du de yang dag par blang ba la 'bad pa ston pas /
de ltar las 'bras nges brtan yang dag pa'i / /
lta las 'khor ba'i sdug bsngal gyis skrag cing / /
mya ngan 'das la 'dun bsam brtan pa yis / /
thub pa'i brtul zhugs ci nus yang dag blang zhes smos te /
de ltar las dang 'bras bu sna tshogs la nges pa brtan pa yang dag pa'i lta ba thob na /
de la las dang nyon mongs pa'i 'bras bu khams gsum gyi 'gro ba lnga po mtha' dag sdug bsngal gyi phung po 'ba' zhig par shes nas /
de la skyo zhing yid 'byung ba dang 'jigs shing skrag pa'i blo bskyed /
de las ni sdug bsngal de thams cad zad pa'i mya ngan las 'das pa la bde zhing bsil ba la sogs pa'i yon tan du lta bas don du gnyer ba'i bsam pa brtan po las /
yon tan thams cad kyi gzhi rten du gyur pa'i tshul khrims rnam par dag pa yang dag par blang ba la brtson par byed de /
mkhan po 'am slob dpon nam dge 'dun du 'os pa tshang zhing mi mthun pa med pa la sogs pa mthun pa'i rkyen tshang zhing 'gal ba'i rkyen bar chad la sogs pa dang bral ba'i tshogs pa tshang ba las /
bslab pa'i gzhi lnga la sogs pa sngon du btang nas so sor thar pa'i sdom pas mchog tu gyur pa dge slong gi sdom pa'i mthar thug pa dag ci nus pa /
gsol ba dang bzhi'i las mi g.yo ba dang bzhag par mi 'os pa la sogs pa /
sdom pa so so'i sbyor ba dang dngos dang rjes kyi cho ga ci rigs pas yang dag par nod par bya'o / /
dran pa nyer gzhag las log par lta ba spong ba ni 'khor ba thams cad kyid sa bon thog ma med pa'i mun pa chen po /
log pa'i sbyor ba thams cad kyi bar chad du gyur ba de las grol ba yang dag pa'i lta bas /
don med pa thams cad spong zhing 'khor ba dang ring la /
thar ba dang nye ba ste chos la dga' bas sangs rgyas kyi yon tan thos pa na /
'khor pa'i sdug bsngal sna tshogs la dmigs pas 'gro ba lnga'i lha la 'chi 'pho dang /
mi la 'dod pa dang /
dmyal ba la gnod pa mang po dang /
dud 'gro la phan tshun za ba dang /
yi dwags la bkres pa dang skom pa la sogs pas sdug bsngal gyi yan lag dpag tu med pa dmigs so / /
deS THXG MAR SR-iD PA LAS nges par 'byin pa'i lam bsgrub par sems bskyed de /
sems gcig las kyang dge ba'i chos kyi rgyun nyid skye'o / /
de nas rtag tu rab tu 'byung ba'i sems bsgom la /
dge ba'i bshes gnyen bsten /
dam pa'i chos nyan chos la sems phyir zhing gsal bas phyag la sogs pa byed /
lus dang ngag dang yid kyi las zhi zhing /
gsal bas khyim gyi gnas gzeb lta bu la mi chags /
bdud dang g.yul 'gyed par 'dod /
nyon mongs pa thams cad spang bar 'dod pa las /
ches rab tu 'byung bar sems bskyed de /
dang por bslab ba'i gzhi lnga'i sdom pa len to / /
dge bsnyen rdzogs pa na yang bar snang gi gnod sbyin la sogs pa bstod pa sgrogs pa ste /
rigs kyi bu che ge mo zhig yul che ge mor skra dang kha spu bregs nas gos ngur smrig bgos shing yang dag par dad pas khyim nas khyim med par rab tu 'byung bas bdud kyi phyogs ni dma' bar byed /
chos kyi phyogs ni mtho bar byed /
nyon mongs pa chen po 'dod chags la sogs pa las grol bar byed do / /
de khyim gyi gnas ni sdug bsngal mang po dang ldan pa nyam nga ba 'ching ba du ma can rang dbang med par rigs nas 'byung bar 'dod ba na yang sa bla dang bar snang la spyod pa'i gnod sbyin dag gis rgyal po chen po bzhi la bsnyad pas de dag rab tu dga'o / /
de dag dge sbyong gi mkhan po la ci rig gsu bsnyen bkur byas te rab tu 'byung nas so sor thar pa'i sdom pa blangs pas rgyal chen rigs bzhi pa man chad la sgrogs shing rab tu dga' 'o zhes so / /
des na 'di nyid kyang shin tu don che la rnyed par dka' ba yin pas re zhig tsam gyis bsam pa dang sbyor ba btang ste spro ba dang 'bad pa chen pos gtsigs po cher gzung ba /
ji ltar byas na legs par 'thob par 'gyur ba'i rgyu rnams la nan tan chen pos bsgrims te btsal bar bya'o / /
sla chos dang gyi na tsam sbyor bas ni rang nyid bslu ba kho nar zad do / /
!de rjes su bsrung ba'i thabs las dge ba'i bshes gnyen la brten te bsrung ba'i dbang du byas pa /
de nas gnas su gyur pa mkhan po dang / /
slob dpon dag la legs par gnas bcas te / /
ji skad bshad bzhin legs bsten bslab pa'i gzhi / /
ma lus gus pas ci nus legs par bslab / /
bya ba kun gyi lung nod bka' bzhin du / /
bsgrub pas rang dgar 'jug pa thag bsrings te / /
kha lo bsgyur ba dge ba'i bshes gnyen gyi / /
dbang gyur kun tu de rjes 'brang bar bslab / /
de ltar brtul zhugs rin po che de yang dag par thob kyang de tsam gyis ni don mi 'grub pas na /
de rjes su bsrung bas mi nyams shing 'phel bar bya ba la nan tan chen po bya dgos pas na /
bsnyen par ma rdzogs pa thams cad dang /
rdzogs kyang lo bcu ma lon pa thams cad dang /
lo bcu lon yang lnga pa dang mi ldan pa mtha' dag gis dang po ni dge ba'i bshes gnyen gang gnas par bya ba'i gnas su 'os pa mkhan po dang slob dpon dag ci nas kyang bsten pas bsrung bar bya ste /
mkhan po ni der gsol ba btab pa nyid na gnas su grub pa yin pas de dang mtshams gcig tu gnas nas bya ba thams cad zhu bas de la brten pa dang /
de ltar ma 'dzom na gnas kyi slob dpon du 'os pa dag la cho ga ji lta bar gnas bcas nas brten par bya ste /
sngar rgyas par bshad pa ltar de dag yang dag par bsten pa'i cho gas mnyes par bya zhing /
rang gis dgag pa dang bsgrub pa dang gnang bar gtogs pa'i bslab pa'i gzhi thams cad la ci nus kyis legs par bslab pa dang /
zas dang gos dang spyod lam dang /
dge ba'i sbyor ba dang /
'phral gyi bya ba thams cad kyang dus gsum la sogs par zhu ba dang /
de'i bka' bzhin du bsgrub pa la sogs pas rang dgar 'jug pa ring du dor nas /
kha lo bsgyur ba dang 'dren pa dang dmigs bu dang /
ded dpon du gyur pa bla ma dag gi gzhan gyi dbang du gyur pas gnas pa las /
dkar po'i chos thams cad zla ba yar gyi ngo ltar gong nas gong du 'phel ba'i skal ba can dang /
nyes pa dang nyon mongs pa thams cad 'grib pas /
spyod pa thams cad de dag gi rjes su bslab pa la nan tan chen pos bsgrims te 'jug par bya ba'o / /
de ltar bla ma dang mtshams gcig las gzhan du skya rengs shar ba dang bya ba phal cher ma zhus par byas na nyes bar 'gyur bar bcas pas dge ba'i bshes gnyen la brten pa'i nan tan gsungs pa 'di ni gtso bor dam pa'i chos 'dul ba'i man ngag chen po'o / /
! dge ba'i bshes gnyen la brten nas kyang rang gi bsam pa'i stobs kyis gnyen po sbyang bar bya ba yin pas na /
rang gi bsam pa'i stobs kyis bsrung ba'i dbang du byas nas dang por rang gis sdom pa gang blangs pa dag gi rtsa ba bag yod pa la bslab pa ni /
bag yod brtan pos ltung ba sde lnga sogs / /
nyes pa phra ba'ang rab bsgrims spang bya zhing / /
'phags rigs dge sbyong rgyan dang gso sbyong sogs / /
gnyen po phra la'ang rab bsgrims 'bad pas bsgrub / /
bag yod pa ni nyes pa spong zhing dge ba bsgrub pa la bsgrims pa goms par byed pa yin pas na /
des ltung ba sde lnga la sogs pa'i nyes par spyod pa dang de'i rtsa ba nyon mongs pa'i tshogs rnams phra ba'i phra ba yan chad gnod par byed pa'i dgra chen po nyid du bltas nas spang ba la bsgrim pa dang /
'phags pa'i rigs bzhi dang de'i yan lag tu gyur pa'i sbyangs pa'i yon tan bcu gnyis dang /
dge sbyong gi rgyan bcu bdun dang /
gso sbyong dang dbyar gnas pa dang /
dgag dbye dang /
bsam gtan dang klog pa la sogs pa gnyen por gtogs pa'i chos rnams phra ba'i phra ba la yang nan tan gyis bsgrims te gtsigs pa cher bsgrub par bya ba'o / /
! de'i rjes su mthun pa'i thabs rnams la bslab pa ni /
de yang dran dang shes bzhin ngo tsha dang / /
khrel yod 'jigs dang dul dang legs bsdams dang / /
gus pas mjug sogs rjes mthun thabs kyi sgo / /
sna tshogs dag nas 'bad pas 'jug las bsgrub / /
dran pa ni dmigs pa ma brjed pa'o shes bzhin ni blang dor dmigs phyed pa'o / /
ngo tsha shes pa ni bdag gam chos kyi dbang du byas te nyes par 'dzem pa'o / /
khrel yod pa ni gzhan gyi dbang du byas te 'dzem pa'o / /
'jigs pa ni nyes pa'i 'bras bus bag 'khum pa'o / /
dul ba ni dbang po sdom pa'o / /
legs par sdoms pa ni yul dang thug pa na nyon mongs pa 'gog pa'o / /
gus pas 'jug pa ni skyabs dang bla ma dang tshangs pa mtshungs par spyod pa rnams la gus pa dang /
bslab pa thams cad bsgrub pa la'ang gus pa'o / /
sogs pas ni nyon mongs pa'i gnyen po mi sdug pa la sogs pa thams cad kyang bsdus pa ste /
de lta bu'i bag yod pas bslab pa phun sum tshogs pas de 'grub pa'i thabs kyis sgo sna tshogs dang rnam grangs sna tshogs dang /
dmigs pa sna tshogs dag la 'bad pa'i sgo nas 'jug pas bsgrub par bya ba'o / /
don 'di gnyis ni dran pa nyer gzhag las de nas de nyes pa phra ba la'ang 'jigs par lta ba dang /
bzod pa dang dul ba dang yang dag par sdom pa dang 'du 'dzi la mi dga' ba dang /
khro ba 'dor ba dang /
rigs nas rigs su bsten pa dang /
sdig pa'i grogs po spong ba dang /
yul gyi rnam rtog la mi lta ba dang /
zas bzang po dang mang po mi 'dod pa dang tshogs ngan pa la mi spyod pa dang /
yul gyi spyod pa la mi dga' ba dang /
nam yang mdza' bshes la mi blta ba dang /
yul la spyod pa'i tshul khrims mi byed pa dang /
dran pa nye bar gzhag pa la rtag tu brtson pa dang /
mya ngan las 'das pa'i zas kyis gnas pa dang /
bdud kyi 'ching ba gcod pa la rtag tu brtson pa dang /
yang dag pa'i lta ba la rtag tu brtson zhing /
skyes bu dam pa 'jig rten thams cad la phan par 'dod pa'o / /
de la ni dbang po dang sum cu rtsa gsum man chad dga' bas bstod pa sgrogs par byed do / /
zhes so / /
chos bcu pa las kyang de mkhan po dang slob dpon la ston pa'i 'du shes dang /
tshangs pa mtshungs par spyod pa rgan gzhon bar ma thams cad la'ang zhes dang gus pa dang bcas pas gcig pu dben pa na'ang 'di snyam du bdag sems can thams cad bsgral ba'i phyir brtson par byed pa na rang ma dul ba ni cha ma yin pas /
ci nas bdag mthong ba tsam gyis sems can 'dul ba dang sangs rgyas kyi bka' bzhin byed pa dang lha la sogs pa'ang rjes su yi rang bar 'gyur ba de ltar brtson 'grus brtsam mo snyam pa ni ngo tsha shes pa'o / /
khrel yod pa ni bdag la la la dag tshul khrims dang lta ba la sogs pa nyams pa gang rung gis gleng bar mi 'gyur bar bya'o snyam ste nyin mtshan dus drug tu tshul khrims la so sor rtog go /
de yongs su dag pas 'gyod pa med par sangs rgyas kyi 'dul bar sangs rgyas kyi 'dul ba la brten cing gnas pa'o / /
zhes so / /
! de dag gi nyes pa phra ba'ang spang bar bsgrims pa ni /
chu thigs bsags pas snod chen 'gengs pa ltar / /
nyes pa phra ba'ang khyad du bsad nas ni / /
mang du bsags pas chen por ldang 'gyur phyir / /
srin po rkyal pa slong la bzlog ltar bsgrims / /
'das chen las sdig pa chung byas bdag nyid kyi / /
phyi bzhin mi 'ong ma sems shig /
chu yi thigs pa lhung ba yis / /
bum chen gang ba ji bzhin du / /
cung zad cung zad bsags pa yis / /
sdig pas byis pa gang bar 'gyur zhes bya ba dang /
yang nyes byas phra mo gcig las nyams na yang sdug bsngal dpag tu med pa myong ste /
rus sbal yan lag drug sbed pa ltar lus shin tu bsrung ngo / /
tshul khrims nyams kyang nyes pa med par smra ba ni bdud kyi tshig ste de dang brten pa spang ngo / /
rgya mtshor zhugs pa la srin pos rkyal pa slong ba na /
'di byin na nges par 'chi snyam ste khyod kyis bsad kyang bla ste mi rung ngo zhe'o / /
yang phyed nas rim gyis tha na lag mthil tsam dang /
de mi ster na yang nga shin tu ltogs pas rdul gyi cha tsam byin ce'o / /
khyod slong ba'ang shin tu chung mod kyi /
bdag rgya mtsho brgal bar 'dod pa na de tsam byin yang dbugs phyir 'byung ste bdag 'chi bas mi sbyin no zhes bzlog pa ltar /
byang chub sems dpa' la yang nyon mongs pa'i srin pos pham pa nas nyes byas re re'i bar la de ma bsrungs kyang rgyu des rab tu zhi ba'i bde ba 'thob ces smras kyang /
nga la nyes byas tsam byung ste phyir ma bcos na srid pa'i rgya mtsho brgal bar mi nus shing mya ngan las 'das pa mi thob snyam pas /
chung ngu na nyes byas kyang rdo rje lta bu'i sems kyis pham pa ltar bsrung ba la brtan par gsungs so / /
! dge sbyong gi dri ma la sogs pa thams cad kyang spang bar 'bad pa ni /
gzhan yang dge sbyong dri ma sum cu gnyis / /
sgrib pa brgyad dang dge slong sdig can du / /
byed chos lnga bcu rtsa gnyis ngan pa'i las / /
bcu drug la sogs nyes tshogs rnam mang spang / /
rin po che'i phung po las dge sbyong gi dri ma sum cu rtsa gnyis spangs na dge sbyong ste /
'dod pa'i rnam rtog dang /
gnod sems kyi rnam rtog dang /
rnam par 'tshe ba'i rnam rtog dang /
bdag bstod pa dang gzhan la brnyas pa dang /
mi mthun pa'i rnyed pa 'tshol ba dang /
rnyed pas rnyed pa 'dod pa dang /
dad rdzas chud gzon pa dang /
ltung ba 'chab pa dang /
khyim pa la brten pa dang /
rab tu byung ba la mi brten pa dang /
'du 'dzi la dga' ba dang /
rnyed pa ma grub par rtog pa dang /
rang gi rnyed pas chog mi shes pa dang /
pha rol gyi bsod nams la phrag dog byed ba dang /
gzhan gyi rnyed pa 'dod pa dang /
rang gi 'khrul pa la mi rtog pa dang /
gzhan gyi 'khrul pa la rtog pa dang /
so sor thar pa dang 'dul ba mi bsrung ba dang /
khwa ltar mu cor smra ba dang /
ma gus shing rgod pa dang /
lta bas kun nas dkris pa dang /
rten 'brel dang 'gal ba dang /
mtha' gnyis su lta ba la gnas pa dang /
'khor ba la dga' ba dang /
mya ngan las 'das pa la mi dga' ba dang /
'jig rten rgyang phan gyi gsang tshig 'dzin pa dang /
sgrib pas kun nas dkris pa dang /
rnam par smin pa dang 'gal ba dang /
rnam par thar pa'i sgo gsum gyis skrag pa dang /
chos zab mo spong ba dang /
chos dang 'gal bar gnas pa dang /
dkon mchog gsum la mi gus pa'o / /
dge sbyong gi sgrib pa yang brgyad de /
bla ma la mi gus pa dang /
chos la ri mo med pa dang /
tshul bzhin ma yin pa yid la byed pa dang /
mdo sde ma thos pa rnams spong ba dang /
bdag med pa'i chos kyis skrag pa dang /
'dus ma byas bstan pa la mi 'jug pa dang /
'dus byas nyid kyi rjes su snyegs pa dang /
'du byed ma skyes pa la skrag pa dang /
chos thams cad rang bzhin gyis ma skyes par thos na g.yang sa chen por blta ba'o / /
chos bzhis dge slong sdig pa can te /
'dod chags dang zhe sdang dang /
gti mug dang nga rgyal lo /
yang bzhi ste khengs pa dang /
mu cor smra ba dang /
khwa lta bu dang /
tshig 'chal pa'o / /
yang bzhi ste rgod pa dang /
pho theg can dang /
rnyed pa 'dod pa dang /
chos ma yin pa 'dod pa'o / /
yang bzhi ste g.yo dang /
sgyu dang /
mi mthun pas 'tsho ba dang /
mi rigs pa smra ba'o / /
yang bzhi ste /
byas pa mi gzo ba dang /
byas pa la smod pa dang /
sngon byas pa brjed pa dang /
mdza' bo la 'khu ba'o / /
yang bzhi ste /
dad rdzas chud gzon pa dang /
tshul khrims mi bsrung ba dang /
so sor thar pa khyad du gsod pa dang /
'dul ba mi bsrung ba'o / /
yang bzhi ste /
bdag dang sems can dang /
srog dang gang zag tu smra ba'o / /
yang bzhi ste /
sangs rgyas dang /
chos dang /
dge 'dun dang /
bslab pa la mi gus pa'o / /
yang bzhi ste /
dge 'dun mthun pa la mi dga' ba dang /
gtsug lag khang la dga' ba mi skyed pa dang /
'du 'dzi la dga' ba dang /
rgyang phan gyi gsang tshig brjod pa'o / /
yang bzhi ste /
rnyed pa 'dod pa dang /
grags pa 'dod pa dang /
gnyen bshes 'dod pa dang /
chos la dga' ba mi skyed pa'o / /
yang bzhi ste /
bdud kyis zin pa dang /
bdud kyis zil gyis non pa dang /
rmugs pa dang /
gnyid mang ba dang /
'phags pa'i rigs la mi gnas pa dang /
yang bzhi ste /
'dod chags dang /
zhe sdang dang /
gti mug dang /
nyon mongs pa thams cad kyi yongs su gdung bas gdung ba'o / /
yang bzhi ste /
lus kyi dang ngag gi dang sems kyi dang spyod lam gyi tshul 'chos pa'o zhes so / /
yang 'das chen las /
tshul khrims sgom pa ni las ngan pa bcu drug spong ba ste /
rnyed pa'i phyir lu gu gso zhing sos nas 'tshong ba dang /
rnyed pa'i phyir lu gu nyos nas gsod pa dang /
de bzhin du phag phrug dang /
be'u dang /
bya'i phru gu la yang gnyis gnyis dang /
nya pa dang /
rngon pa dang /
tshom po ba dang /
bshan pa dang /
bya ba dang /
phra ma pa dang /
btson srung dang /
klu la sngags 'debs pa'o / /
zhes so / /
sdom pa gsum bstan pa las kyang /
tshul khrims rnam par dag pa ni byams pa dang ldan pa'i sems kyis gnas nyi shu spong ste /
bud med spong zhing su dang yang sprod par mi byed la /
'thab par yang mi byed de /
smra ba la phyir mi smra ba dang /
pha ma la mi gus par mi byed cing dkon mchog gsum la mi gus par mi byed pa dang /
lo nyi shu ma tshang bar bud med la chos mi ston te skyes pa'i gnas su ston pa dang /
dge slong ma'i phun sum tshogs par thams cad du mi 'gro ba dang /
dge slong mas dris pa'i lan yang mi gdab pa dang /
bud med kyi yi ge mi bri zhing ma gsol bar sbyin pa mi bya ba dang /
gnyen gyis mgron du bos pa rnam pa thams cad du bdag gir mi bya ba dang /
rnam pa thams cad du 'dod sems kyis bud med kyi drung du yud tsam yang mi gnas pa dang /
de gcig pu dben par song ste rang gi yul bstan pa thams cad du brjod par mi bya ba dang /
dge slong mas phyir skugs pa la thams cad du phyir skugs par mi bya ba dang /
dge slong mas byin pa'i gos rnam pa thams cad du mi gyon te 'khor bzhi'i nang na chos ston pa'i chos kyi dga' bar byin pa blangs zhing de la g.yang sa dang 'dra ba'i sems kyis spyad la yang de'i ngor blta bar mi bya ba dang /
thams cad du dge slong mas byas pa'i gos chos nyan pa'i gnas su mi bgo ba dang /
na na'ang dge slong mas mgron du bos pa bdag gir mi bya na bde ba na lta ci smos pa dang /
thams cad du dge slong ma dbang du mi bya ba dang /
de 'bod na'ang lag pa bsnol te mgo smad la phyogs de nas 'gro bar bya ba dang /
chos ston pa na de'i rkang pa la phyag byed na'ang snyim pas gdong bkab ste 'dug cing rkang pa bskyod par mi bya bar skyes bu dam pa'i 'gros kyis lus dpa' bar mi bya'o /
sems dpa' bar bya ba dang /
dge slong ma'i dbyar khang du thams cad du 'jug par mi bya ba dang /
yug sa mos mgron du bos nas dge 'dun med par thams cad du khas mi blang ba dang /
dngos po ci la'ang kun tu 'dod chags kyis sems thams cad du mi skye ba dang /
khong khro ba'i sems rnam pa thams cad du mi skyed de /
thams cad mkhyen pa'i phyir dam bcas pa brtan par bya ba ste /
chos 'di dag thos nas nan tan gyis bsgrub par brtson par bya'o / /
nan tan med par byang chub thob na ni r+wi bong dang byi la dang wa la sogs pas kyang 'thob par 'gyur bas so / /
tshig tsam gyis sangs rgyas thob na yang nga sangs rgyas thob par bya'o zhes brjod pa thams cad kyis 'thob pas sgra'ang sangs rgyas su 'gyur bas so / /
so sor thar pa las ji skad bstan pa dang mthun par bya'o / /
de dang mi mthun par bya bar sems pa ni sangs rgyas kyi stobs dang mi 'jigs pa dang mi mthun par bya bar sems pa'o / /
de ltar sems pa de ni dus gsum gyi sangs rgyas kyi byang chub dang mi mthun par bya bar sems pa ste /
de'i rnam par smin pa ni stong gsum gyi sems can ji snyed pas dmyal ba myong ba'i sdug bsngal gyi grangs dang cha dang /
dpe yang mi phod pa'i sdug bsngal myong bar 'gyur ba'o / /
zhes so / /
! thub pa'i rtags dang 'tsho ba bsten pa'i tshul ni /
'phags pa'i rgyal mtshan ngur smrig 'di dag kyang / /
skyo zhing chags bral nyer zhi byams mthun gyon / /
'phags pa'i rgyal mtshan bcu gnyis sogs ldan pa / /
rnyog med sems kyis bcang par bya ba yin / /
rtog bcas gzhan dag 'chang ba 'tshig pa'i rgyu / /
'on kyang 'bras bu ma thob rnams kyis ni / /
dge sbyong tshul mthun gus pa brgya dag gis / /
dma' ba'i yid kyis rab tu bsgrims pas bcang / /
yang rin po che'i phung po las rnyog pa med pa'i sems kyis ngur smrig bcang bar gnang gi /
rnyog pa dang bcas pas 'chang na de 'tshig pa ste bsam pas mos pa rnams ni ma gtogs so / /
'di ni 'phags pa'i rgyal mtshan te skyo zhing 'dod chags dang bral ba spyod pa'i gos 'di dag ni nye bar zhi ba dang byams pa dang rjes su mthun pa'o / /
'phags pa'i rgyal mtshan ni bcu gnyis te tshul khrims la sogs pa'i phung po lnga dang /
bden pa la 'jug pa dang /
rten 'brel la 'jug pa dang /
bsam gtan bzhi dang /
tshad med bzhi dang /
gzugs med pa'i snyoms par 'jug pa bzhi dang /
skyon med pa la 'jug pa dang /
zag pa zad pa'o / /
'di rnams dang mi ldan pas 'phags pa'i rigs ngur smrig 'chang ba ni chos dang 'gal bar gnas pa'o / /
'bras bu ma thob pa rnams kyis de gus pa brgyad kyis bcang ste /
mchod rten gyi 'du shes dang /
ston pa'i 'du shes dang /
nye bar zhi ba'i 'du shes dang /
byams pa'i 'du shes dang /
sangs rgyas la gus pa'i 'du shes dang /
ngo tsha shes pa'i 'du shes dang /
khrel yod pa'i 'du shes dang /
rnyog pa med par bya'o snyam pa ste /
dge sbyong gi tshul dang mthun pa'i gus pa brgyad kyis so / /
! de las 'das pa'i nyes dmigs ni /
dge sbyong bcos mas sbyin gnas rnams kyi ni / /
phyag sogs dang len de la 'os pa yi / /
dad rdzas cha shas spyad kyang gnod chen 'gyur / /
seng+ge'i ro ltar bstan pa 'jig byed phyir / /
yang de nyid las dge sbyong ma yin par dge sbyong du khas 'che bas tshul khrims dang ldan pa'i dge sbyong gi phyag la sogs pa dang du len na brnyas pa brgyad 'thob ste /
bems po lta bu dang go dka' zhing le lo can dang /
skye bo mang pos bgod pa'i bud med dang /
rang dbang med pa bran dang /
mdog ngan cing mi sdug pa dang /
dbang chung ba grags par 'gyur /
de la su'ang bsu bar mi byed pa dang /
sbyin gnas rnams la mgu bar mi byed pa'o / /
de ni sa chen po 'di la mchil ma 'dor ba'i sa tsam yang mi dbang na /
gom pa 'jog pa dang 'deg pa lta ci smos te /
sa chen po 'di ni sngon gyi chos kyi rgyal po dag gis tshul khrims la sogs pa dang ldan pa sbyin gnas dag la spyad pa'i don du phul ba yin pa'i phyir ro / /
de la blun po de dag gom pa 'dor ba thams cad kyang dad rdzas la mi dbang bar spyod pa yin na /
dge 'dun gyi gnas mal lam lhung bzed la sogs pa thams cad la lta ci smos /
des ni dad rdzas skra'i rtse mo tsam yang dag par byed mi nus te /
'phags pa'i dge 'dun ston pas rgya mtsho lta bu dang bsod nams kyi zhing dang sbyin gnas mchog tu gsungs pas so / /
de la sbyin bdag dad pa can yon 'bul ba'ang tshad med pa'i blos 'bul bas na /
tshul khrims 'chal pas ni tha na skra rtse brgya cha tsam spyad kyang de tsam ji snyed pa'i las kyi rgya mtsho gsog go /
des na dad rdzas ni tshul khrims rnam par dag pas spyad par bslab bo / /
dge slong zhes bya ba ni nyon mongs pa dang bdag tu lta ba la sogs pa bcom pa /
lus dang tshul khrims dang sems dang shes rab legs par bsgoms pas /
'jigs pa med pa'i lam la gnas pa ste /
chos 'di dag med pa dge slong du khas 'tshen bsam pas mos pa ma gtogs par nga 'ang de dag gi ston pa ma yin la /
de dag kyang nga'i nyan thos ma yin no / /
dge slong sdig pa can dag bstan pa nub par byed pa ltar ni ya mtshan can dgu bcu rtsa lnga dang phas kyi rgol ba dag gis nub par byed mi nus so / /
dper na seng+ge shi ba'i ro ni gcan gzan nam /
byas za mi nus kyis /
de nyid kyi srin bus za ba ltar /
bstan pa 'di na'ang blun po lhod pa brdzun du smra ba dag gis nub par byed do / /
mi dag mi ma yin pas gzi phrogs na dbang chung zhing mdog ngan la mi sdug ste /
sman nam sngags kyis mi bzlog par 'chi'o / /
dge slong tshul khrims la sogs pa'i gzi med pa'ang sangs rgyas kyis gsungs pa'i sman 'dod chags la mi sdug pa la sogs pa sbyar bas mi tshugs te dmyal ba nyid du ltung ngo zhes so / /
! nyams na phyir gso ba'i thabs la rang gi nyes pa sbyang ba'i thabs ni /
de ltar bsgrims kyang nyon mongs sogs stobs kyis / /
brtul zhugs las 'das ltung bas reg gyur na / /
myur du 'gyod las ci rigs chad pas gso / /
nyes las ldang byed skyes bu mkhas par bsngags / /
gal te de ltar 'bad du zin kyang nyon mongs pa mang ngam /
bag med pa la sogs pas ltung ba lhag par spyad par gyur na ni myur du 'gyod pas phyi bcos pa la brtson par bya ste /
pham pa 'chab sems med pa la bslab pa byin pa dang lhag ma la spo mgu la sogs pa ched pa'i las ci rigs pa dag dang /
mthol ba dang bshags pa dang re zhig byin gyis brlabs pa la sogs pa'i cho ga ji lta ba dag dang| stobs bzhis sdig pa sbyang ba ji skad bshad pa'i cho gas lhag ma ma lus par sbyangs shing rnam par dag par gnas par bya'o / /
lung las nga'i bstan pa la skyes bu dam pa ni gnyis te /
ltung ba mi 'byin pa dang /
byung ba phyir 'chos pa'o zhes gsungs pa ltar /
ci nas kyang skyes bu dam par chud par 'bad do / /
'das chen las kyang shes rab can gnyis te /
sdig pa mi byed pa dang /
byas na'ang phyir 'chos pa'o / /
gti mug can ni gnyis te sdig pa byed pa dang /
byas na'ang 'chab pa'o / /
sdig pa byas kyang 'gyod de phyir 'chos na /
chu rnyog pa can nor bu chu mdangs kyis dwang ba'am sprin dang bral na zla ba gsal ba dang 'dra'o / /
dge ba gcig gis kyang sdig pa mang po 'joms te ba lang la sogs pa mang pos kyang rin po che gcig gi rin du mi chog pa ltar /
dge ba gcig gis phyug pa yang sdig pa mang pos mi rdzi'o / /
rdo rje chung ngus ri rab bam /
me chung ngus rtsa shing ngam /
dug chung ngus sems can 'joms pa ltar /
dge ba chung ngus kyang sdig pa chen po 'joms pa ltar na don du gnyer ba chen po nyid do / /
de bas na sdig pa la 'gyod cing ma bcabs par bshags na ji ltar yang byang bar 'gyur ro / /
chu'i thig pa nyung yang snod 'gengs pa ltar dge ba chung ngus kyang sdig pa chen po 'joms par nus so / /
de bcabs na ni phyir zhing skye'o / /
des na mkhas pa ni sdig pa mi 'chab bo / /
las dang 'bras bu la yid ches pa'o / /
glen pa ni de dag las ldog pa'o / /
log sred can ni sdig pa 'chab cing rgyu dang 'bras bu la yid mi ches so / /
khrel 'dzem med des las mi mthong zhing rgyal ba'i bstan pa la mi 'jug pas /
sangs rgyas kyis kyang gso bar mi nus te mi ro sman pa sus kyang gsor med pa bzhin no zhes so / /
tshoms dag las kyang /
gang zhig dran dang shes bzhin mnyam 'jog dang / /
dga' dang rab tu dang bas dus dus su / /
chos la spyod cing mel tse byed pa de / /
skye rga rnams las brgal bar 'gyur zhes gsungs / /
gang zhig nyin dang mtshan rnams su / /
sangs rgyas rjes su dran byed cing / /
gang dag sangs rgyas skyabs 'gro ba / /
de dag mi yi rnyed pa che| |gang zhig nyin dang mtshan rnams su / /
dam chos rjes su dran byed cing / /
gang dag chos la skyabs 'gro ba / /
de dag mi yi rnyed pa che / /
gang zhig nyin dang mtshan rnams su / /
dge 'dun rjes su dran byed cing / /
gang dag dge 'dun skyabs 'gro ba / /
de dag mi yi rnyed pa che / /
gang zhig nyin dang mtshan rnams su / /
sangs rgyas rjes su dran byed pa / /
go'u ta ma'i nyan thos kyi / /
legs par sad pas sad par 'gyur / /
rjes su dran pa drug car la de ltar gsungs te /
sdig pa byas nas kyang 'gyod pas bshags shing 'di ltar brten pa la dgongs pa'o / /
yang gang zhig sdig pa'i las byas pa / /
dge bas 'gegs par byed pa de / /
sprin bral nyi ma zla ba ltar / /
'jig rten 'di na kun nas gsal / /
gang zhig sdig pa'i las byas pa / /
dge bas 'gegs par byed pa de / /
'jig rten 'di na sred pa las / /
dran pas legs par 'da' bar 'gyur / /
zhing gi skyon ni rtswa yin ltar / /
skye dgu 'di la 'dod chags skyon / /
de bas 'dod chags bral rnams la / /
byin na 'bras bu che bar 'gyur / /
zhe sdang dang gti mug dang nga rgyal dang /
chags pa dang /
sred pa la'ang de ltar 'don no / /
! gzhan dag nyes pa las bslang ba'i tshul ni /
des na phan tshun brtse sems nyer gzhag ste / /
ltung ba gling sogs dag byed las rnams kyi / /
chos bzhin ltung dang rtsod pa zhi byar 'bang / /
de ltar mi nus bdag nyid smas las bsrung / /
phan tshun gcig gis gcig ltung ba las slong bas ston pa'i bstan pa 'phel bar gsungs pas na /
gzhan la brtse ba'i sems 'ba' zhig nye bar gzhag ste /
dus dang skabs dang gzhi ji lta bar ltung ba gleng ba la sogs pa dang /
rgyu ji lta bar bsdigs pa dang /
smad pa la sogs pa'i nan tur ci rigs pas kyang ltung ba las slong bas /
rtsod pa zhi bar byed pa'i chos ci rigs pa dag gis kyang chos dang 'dul ba dang ston pa'i bstan pa ji lta bar zhi bar bya bas bstan pa 'di 'phel bar bya'o / /
gleng ba 'am bskrad dgar la sogs pa nan tur gyi las dag chos ji lta bar bsgrub par ma nus na ni de dag la khro ba la sogs pa'i rnam 'gyur mi bstan par snying rjes lta zhing rang nyid bzung bar bya'i sdang bas brtsod cing gnas pa ni srog la thug kyang mi bya'o / /
sa'i snying po'i mdo las /
mu stegs can dang khyim pas dge slong gi nyes pa gleng bar mi bya'o / /
dge 'dun gyis kyang chos bzhin ma yin pa dang ma rtogs pa gleng du'ang mi rung na dgar ba'am bskrad pa lta ci smos /
chos min pa'am ma rtogs pa bcus tshul khrims nyams pa la gleng na sdig pa shin tu che ste /
dge 'dun la dad pa'i rgyal po'i spyan sngar dang /
kun tu rgyu'i mdun dang /
blon po dang /
tshong dpon dang /
khyim bdag dang /
bud med dang /
skye bo mang po dang /
ma rungs par byed pa mang po dang /
dge slong pha ma mang po dang /
khon yod pa dang /
zhe 'gras pa mang po'i mdun du ma rtogs bzhin du gleng ba'o / /
de ni bden pa gleng ba yang sdig pa che na mi bden pa lta ci smos /
yang chos ma yin pa bcus gleng ba sdig pa che ste /
mu stegs can gyis gleng ba dang /
tshul khrims med pa dang /
mtshams med byas pa dang /
chos spong ba dang /
'phags pa la smod pa dang /
sems 'khrug pa dang /
nad pa dang /
dge 'dun gyi rung ba byed pa dang /
bza' shing gyi r+wa ba bsrung ba dang /
dge slong tshad pa bas dge slong gi nyes pa gleng ba'o / /
gal te dge slong tshul khrims 'chal ba dag dge 'dun gyi nang na 'dug na /
gleng ba po tshul bzhin byed pa spyod lam dang ldan pa chos lnga ldan gyi gos tshags bcos la gus pas dge 'dun la phyag 'tshal nas /
ma dag pa de'i mdun du 'dug ste tshe dang ldan pa dgongs shig /
bdag deng tshe dang ldan pa khyod kyi nyes pa gleng ngo / /
bden pa brdzun ma yin pa dus la bab pa dus las mi 'da' ba /
'dzum bzhin du smra ba mi brlang ba'i tshig gis /
byams pa'i sems dang zhe sdang med pa dang /
phan pa dang bde ba dang gnod pa ma yin pa dang sangs rgyas kyi chos kyi mig dang chos kyi sgron ma yun ring du gnas par bya ba'i phyir gleng ngo / /
tshe dang ldan pa khyod kyis nyes pa bdag gis chos bzhin du gleng ngo zhes gsol ba gdab po / /
des gnang na chos bzhin du gleng ngo / /
ma gnang na yang gnas brtan dang dge 'dun la phyag byas te gus pas dge slong ming 'di zhes bgyi bas nyes pa 'di bgyis te /
bdag gis chos lnga la brten te gleng bar 'tshal lo zhes gsol ba gdab bo / /
gnas brtan gyis shin tu brtags te ci gleng nyes pa ci byas /
bden pa'am brdzun pa'am lci ba'am yang ba ji lta bu zhig yin zhes brtags la /
'dul ba dang mdo sde la brten nas sdig pa dang gzhol ba'i thabs sna tshoD kyis 'dri zhing gleng ngo / /
zhi bar byed pa'i chos bdun gang rigs pas zhi bar bya'o / /
nyes pa che phra rnams la chad pa chung 'bring che gsum ci rigs pa bcad do / /
phyir 'chos su gzhug go / /
gal te nyes pa can de khyim pa'i mthu 'am nor ram thos pa'am smra gshags sam /
slob ma'i mthu snyems te /
dge 'dun gyi ngag mi nyan zhing gnas brtan sde snod 'dzin pas chos bzhin bcos kyang mi nyan na /
gnas brtan des dge 'dun la dad pas dres te rgyal po dang blon po dag la mthu rtsal ba'i pho nya btang la chad pas gcod do / /
des nor la sogs pa'i mthus rgyal po dang blon po dag kyang brid nas de'i dpung byed na ni de mi gnas pa dang mi bya ba la brten te dge 'dun gyi nang du gnas pa dang sdig pa chen po mngon sum du mi snang na re zhig bzhag go /
snang na dge 'dun dag dad pa dris te chos bzhin du bskrad do / /
nas kyi ngo dag bdag pos snye ma ma byung ba na re zhig bzhag nas byung ba na phyung ste 'dor ba ltar /
de'ang khyim pa dang mthu bsdoms te cha lugs dge 'dun 'dra ste'ang dge 'dun sme bar byed pas na /
srung ma'i lhas ma glengs shing sdig pa mngon sum du mi snang na re zhig bzhag la /
lhas bskul cing sdig pa'ang snang na bskrad do / /
rgya mtshor ro zhag tu mi 'jog pa ltar dge 'dun yang tshul khrims 'chal pa dang lhan cig mi gnas pas so / /
de skrad kyang nor chen po la sogs pa'i mthus rgyal po la sogs pa mgu bar byas te thams cad de'i phyogs su song nas dge 'dun gyi nang du 'jug pa ni tshul khrims dang 'dzem pa dang ngo tsha dang ldan pa'i dge slong gis de dag la sdang ba chen po mi skyed par rang gzur te 'gro bar bya'o zhes so / /
! de ltar 'bad pas tshul khrims rnam par dag pa'i phan yon la gnyis las dngos ni /
de ltar 'bad byas tshul khrims rnam dag pa / /
de ni dge chos kun gyi them skas yin / /
sa ltar yon tan ma lus gzhi rten sogs / /
legs tshogs dpag med dag gis rab tu bsngags / /
'das chen las tshul khrims ni dge ba'i chos thams cad kyi them skas so / /
shing la sogs pa'i rtsa ba sa yin pa ltar rtsa ba'o / /
tshong dpon tshong pa thams cad kyi thog mar 'gro ba ltar dge ba'i chos thams cad kyi thog mar 'gro ba'o / /
brgya byin gyi rgyal mtshan bsgreng ba ltar chos thams cad kyi rgyal mtshan no / /
sdig pa thams cad dang ngan song gi lam gtan du gcod pa'o / /
sdig pa'i nad thams cad gso bas sman gyi sdong po lta bu'o / /
srid pa'i lam nyam nga ba'i rgyags tshogs so / /
nyon mongs pa'i dgra gzhom pa'i go mtshon no / /
nyon mongs pa'i sbrul gdug pa sel ba'i rig sngags so / /
sdig pa'i chu las sgrol ba'i zam pa'o zhes so| |dran pa nye bar bzhag pa las dge slong gis tshul khrims rnam par dag pa la slob pa de la brgya byin dang sum cu rtsa gsum pa'i lha man chad rab tu dga' bas bstod pa sgrogs so / /
gnyen blta ba la dga' med cing / /
mkhas pa dag la blta 'dod pa / /
khyim gyi skyon las nges byung ba| |de lta bu ni dge slong yin / /
khro med khyim la spyod med cing / /
tshong zong nyo tshong mi byed la / /
srang dang bzhi mdor mi dga' ba / /
de lta bu ni dge slong yin / /
glu dang gar la mi dga' zhing / /
nyes rtsom rnam la chags med la / /
gang dag dur khrod dga' byed pa / /
de lta bu ni dge slong yin| |nyi ma gcig la bsod snyoms mchog /
blangs nas sang gir mi sems la / /
lto 'grangs tsam gyis chog shes pa / /
de lta bu ni dge slong yin / /
gang dag gos bzang rnams spong zhing / /
phyag dar khrod kyis chog 'dzin pa / /
gang dag rigs par zas za ba / /
de lta bu ni dge slong yin| |gang dag las ni mi brtson zhing / /
las rnams kun la bsam med la / /
spro med 'dun pa med 'gyur ba / /
de lta bu ni dge slong yin / /
'dod dang khro las rnam grol zhing / /
gti mug 'dam ni rnam spangs la / /
sdig pa'i chos kyis ma gos pa / /
de lta bu ni dge slong yin / /
dbang po dul zhing blo gros brtan / /
'dod pa'i 'dam ni rnam par spangs / /
rtse gcig yid ni legs gnas pa / /
de lta bu ni dge slong yin / /
tshangs par spyod pa drang zhing zhi / /
rmugs dang gnyid ni rnam spangs la / /
nang par ldang zhing mkhas gtsang ba / /
de lta bu ni dge slong yin / /
gang zhig zhi gnas lhag mthong la| |dga' zhing bsam gtan bzhi la dga' / /
dgon pa kun dga' dga' 'gyur la / /
de lta bu ni dge slong yin / /
nam mkha' la ni bya gnas pa / /
de grib rtag tu rjes 'gro ltar / /
gang la dam pa'i chos rjes 'gro /
de lta bu ni dge slong yin / /
gang zhig dga' la mi chags shing / /
'jigs pa dag la 'jigs pa med / /
dbang po dga' dang 'jigs mnyam pa / /
de lta bu ni dge slong yin / /
gang zhig snam sbyar lhung bzed kyis / /
chog 'dzin gsog 'jog mi byed la / /
'dod pa chung zhing tshangs bar spyod / /
de lta bu ni dge slong yin / /
dri med stan gcig zas za zhing / /
zhim pa'i ro la mi chags la / /
rnyed dang bkur sti rnam spangs pa / /
de lta bu ni dge slong yin / /
dge slong brtson 'grus zhan pa dang / /
le lo byed cing lta ba la / /
gang zhig rtag tu spro dga' med / /
de lta bu ni dge slong yin / /
nyon mongs rnams kyi gzhi gcig ni / /
le lo yin te gang la yod / /
gang la le lo gcig yod pa / /
de la chos kun med pa yin / /
gtsug lag khang dang kun dgar brtson / /
chos kyi spyod yul dga' med cing / /
bud med chang la chags pa'i blo / /
de lta bu ni dge slong min / /
gang zhig bdud kyi 'ching gcod dang / /
sdig pa'i las dag gcod byed la / /
dge 'dun spyod yul mi spyod pa| |de ni dge slong sangs rgyas gsung / /
gang zhig rnyed dang bkur sti dang / /
gang zhig yul sdug sems byed la / /
bud med lta zhing de 'dod pa / /
dge min khyim min g.yo can yin / /
gang zhig bstan bcos bstan bcos don / /
rtag tu rnam shes blo gros dga' / /
bza' btung dag la dga' med pa / /
zhi ba'i yid de dge slong yin / /
gang dag tshal dgon gtsug lag khang / /
dur khrod dang ni rtswa stan la / /
yid ni dga' bar byed gyur pa / /
de lta bu ni dge slong yin / /
bsngags pas snying la dga' ba med / /
smad bas zhum pa med pa ni / /
rgya mtsho lta bur zab pa ste / /
rnal rig dge slong zhes bya'o / /
'jig rten gtam la chags med cing / /
gang gi yul dag dug lta bu / /
chags pa'i skyon dag rtag 'joms pa / /
dge slong de ni sangs rgyas bstan / /
gang gi blo gros 'dod rnams la / /
'dam rdzab lta bur rtag tu lta / /
brtan pa blo gros nges grol zhing / /
de ni 'khor ba'i 'ching las grol / /
gang zhig le lo thag bsrings pa / /
bsam gtan kha ton las rung zhing / /
sems can rnams la phan byed pa / /
dgon gnas dge slong zhes bya'o / /
tshong zong phyir min longs spyod min / /
grags pa'i don du ga la zhig /
gang blo dge 'dun don sems pa / /
de ni 'khor ba'i 'ching las grol / /
sdig pa dag ni rtag tu spangs / /
legs par byed la rtag dga' zhing / /
sdig pa'i bshes dang mi 'dre ba / /
sangs rgyas bstan la dge slong yin / /
dge dang mi dge dag gi las / /
bdag gis byas pa'i las kun gyi / /
'bras bu nges par spyod 'gyur te / /
lus can kun dang 'brel ba yin / /
nyes pa kun las rab grol zhing / /
dbang po don gyi dbang mi 'gro /
sdig pa'i chos kyis ma gos pa / /
'chi med gnas su 'khrid par 'gyur / /
tshul khrims legs par bsrungs pa dang /
goms pa du ma byas pa yi / /
yongs su gdung ba bde ba dang / /
mya ngan 'das pa'ang rtogs par 'gyur / /
tshul khrims ngan 'gro rnams las skyob / /
tshul khrims bzang 'gror 'khrid par byed / /
de ltar tshul khrims rtag tu bsrung / /
yongs su 'gyur ba bsil ba yin / /
'chi dus yang dag byung ba na / /
khrims ldan ga las 'jigs pa med / /
ngan 'gro las skyob bdag las med / /
tshul khrims skyob pa mchog yin no zhes so / /
tshoms las kyang /
gang dag sdig pa che phra dag /
kun la so sor rtog pa yis / /
sdig pa zhi ba de dag ni / /
dge sbyong nyid ces brjod par bya / /
srid pa'i zug rdu gcod byed lam / /
ngas ni khyed cag rnams la bstan / /
de bzhin gshegs pa ston pa ste / /
khyed cag rnams kyis bya dgos so / /
skye shi'i mtha' rtogs phan mdzad thugs brtse bas / /
bgrod pa gcig lam rab tu bstan pa yi / /
lam 'dis chu bo rnams las sngon brgal zhing / /
de bzhin brgal bar 'gyur zhing brgal bar mdzad / /
dri'u mo rang gi mngal gyis dang / /
'dam bu smig ma 'bras bu dang / /
chu shing 'bras bus phung ba ltar / /
pho bshal bkur stis phung bar byed / /
skra bregs ngur smrig gyon pa yis / /
bza' ba dang ni btung ba dang / /
gos dang mal cha rnyed par lta / /
dgra byed mang ba kho nar zad / /
de ltar bkur sti 'jigs chen gyi / /
skyon rnams khong du chud byas nas / /
'phrig nyung sems khral bskyungs nas su / /
dran ldan dge slong kun tu gnas / /
srid la chu shing dag gi snying po ltar / /
snying po med par sems pa'i dge slong gang / /
de ni pha rol min pa'i pha rol po / /
spong ste sbrul rgas lpags rnying brje ba bzhin / /
rta bzang la ni lcag bzhin du / /
gang zhig ngo tsha bshes bsten cing / /
shes rab legs par mnyam gzhag pa / /
des ni sdig pa sel bar byed / /
bdag nyid kho na bdag gi mgon / /
bdag nyid bdag gi skyabs yin pas / /
'dul sbyong byed pas rta bzang ltar / /
bdag nyid legs par dul bar bya / /
gang zhig pha rol khros rig nas / /
bdag nyid nye bar zhi byed pa / /
de ni bdag dang gzhan dag dang / /
gnyi ga'i don ni spyod pa yin / /
bdag nyid dang ni gzhan dag dang / /
gnyi ga'i don spyod de la ni / /
skye bo chos la mi mkhas rnams / /
byis pa yin zhes sems kyang bla / /
gal te thos pa mang gyur kyang| |tshul khrims legs par mi sdom na / /
de ni tshul khrims phyir smad cing / /
de yi thos pa'ang phun tshogs min / /
gal te thos pa nyung gyur na / /
tshul khrims legs par sdom byed na / /
de ni tshul khrims phyir bsngags shing / /
de yi thos pa phun tshogs 'gyur / /
dge slong bsod snyoms byed pa bdag rang tsam / /
'grangs par byed kyi gzhan dag mi gso ba / /
skyob ba de la lha rnams dga' byed kyis / /
bkur sti nor dang grags 'dod rnams la min / /
gang la kun tu gsog med cing / /
gang dag bdag gir byed med pa / /
gang dag med na mi gdung ba / /
de ni dge sbyong zhes brjod do / /
gang gi lus dang ngag dang ni / /
yid la nyas byas med gyur pa / /
de ni dge ba'i tshul khrims can / /
ngo tsha'i yid ldan dge slong yin / /
gang zhig gshe ba dang ni gsod pa dang / /
'ching dang grong gi tsher ma thul ba dang / /
gang zhig ri bo bzhin gnas mi dkri zhing / /
sdug bdes mi g.yo de ni dge slong yin / /
skur pa mi 'debs sgro 'dogs mi byed cing / /
'jig rten 'di kun rdzun rtogs dge slong gang / /
de ni pha rol min pa'i pha rol po / /
spong ste sbrul rgas lpags rnying brje ba bzhin / /
sprul gyi dug btang ba la smin bzhin du / /
nyon mongs langs pa 'dul ba'i dge slong gang / /
de ni pha rol min pa'i pha rol po / /
spong ste sbrul rgas lpags rnying brje ba bzhin / /
mthu chung 'dam bu'i rigs la klung chen ltar / /
nyon mongs ma lus drungs 'byin dge slong gang / /
de ni pha rol min pa'i pha rol po / /
spong ste sbrul rgas lpags rnying brje ba bzhin / /
mgo bo bregs tsam dge sbyong min / /
oM zhes zer ba bram ze min / /
sdig pa che chung kun spong ba / /
dge sbyong bram ze de yin no zhes so / /
! zhar la de khas len cing rtags tsam 'dzin pa'i phan yon bstan pa ni /
sangs rgyas skyabs gsol rab byung sdig spyod cing / /
tshul khrims 'chal pas nang rul nyes 'dzag kyang / /
lhar bcas 'jig rten kun gyi ston pa dang / /
'dren pa dge bshes yon tan gter chen 'gyur / /
! de nyid bshad pa ni /
cha lugs spyod lam 'phags pa'i rjes mthun pas / /
mthong ba tsam yang sems can mang po yi / /
lhag bsam bcu sogs dge legs tshad med pa / /
bskyed cing spel bas mtho ris byang grol rgyu / /
sa'i snying po'i mdo las /
rab tu byung ba tshul khrims nyams te sdig pa spyod pa nang rul ba /
mi gtsang bas gang ba'i srin kwa lwa dang 'dra ba /
dge sbyong ma yin la dge sbyong du khas 'che ba /
tshangs spyod ma yin la tshangs spyod du khas 'che ba /
nyon mongs pa sna tshogs kyis pham pa /
bshig pa khas phub pa /
tshul khrims 'chal ba'i dge slong ngan pa yang /
lha dang klu nas mi dang mi ma yin pa'i bar thams cad kyi /
'dren pa dang /
yon tan rin po che dpag tu med pa'i gter du gyur te /
de'i gzugs mthong ba tsam gyis lhag pa'i bsam pa bcu skye ba nas yon tan rin po che dpag tu med pa bcu 'thob bo / /
tshul khrims nyams kyang de sems can gyis mthong nas sangs rgyas rjes su dran pa'i lhag pa'i bsam pa las bkur sti dang bcas pa'i dad pa dang gus pa skye'o / /
des mu stegs can dang de'i gtsug lag khang nam yang mi phyogs pa nas /
'jigs dang bral ba mya ngan las 'das pa'i grong khyer la 'jug pa'i bar du 'gyur ro / /
la la ni des tshul khrims rjes su dran pa'i lhag pa'i bsam pas srog gcod pa la sogs pa bzhi chang dang bcas pa spong ba nas de bzhin du 'gyur ro / /
la la ni gtong ba rjes su dran pas longs spyod thob cing yon gnas rnams la mchod bkur byed pa nas dang /
ngang des pa'i bzod pa rjes su dran nas phra ma dang tshig rtsub dang ngag kyal dang zhe sdang spong ba nas dang /
rab tu byung zhing brtson 'grus rjes su dran pas khyim na gnas pa ma yin pa'i chos la brtson 'grus kyis nan tan byed pa dang /
rnam par g.yeng ba spong zhing bsam gtan la mnyam par 'jog pa dang dben pa la dga' ba las nyin mtshan du ting nge 'dzin sgom pa dang /
shes rab rjes su dran pas chos nyan pa dang klog pa dang kha ton byed pa la dga' ba dang /
dge ba'i rtsa ba sngon bskyed pa rjes su dran pa'i lhag pa'i bsam pas 'dzum bzhin du smra la gus shing rigs mtho ba kun gyi mthong na dga' bar skye bas mya ngan las 'das pa'i grong khyer du 'jug pa'i bar du 'gyur ba'i phyir ro / /
sangs rgyas la skyabs su song ste rab tu byung ba tshul khrims 'chal ba yang lha dang mi la sogs pa thams cad kyi ston pa dang 'dren pa dang /
dge ba'i bshes gnyen byed cing yon tan dpag tu med pa'i gter du 'gyur te /
cha lugs dang spyod lam 'phags pa dang mthun pas sems can tshad med pa'i dge ba'i rtsa ba bskyed pa dang spel bar byed pas mtho ris dang thar pa'i lam la 'dzud pa'o / /
des na 'khor los bsgyur ba'i rgyal pos kyang khyim pa'i chos dang sbyor du yang mi gnang na gsod pa la sogs pa lta ci smos / /
de 'dul ba las ro lta bur bshad kyang rab tu byung ba dang tshul khrims dang yon tan lhag pa'i mthu yod / /
khyu mchog dang gla ba shi ba'ang gi wang dang gla rtsis mang po dag la phan pa bzhin no / /
spos tshig kyang dri la longs spyod pa ltar de'ang dad rdzas kyis bsregs te ngan song du ltung yang gzhan la chos ston pa la sogs pas phan pas na mtho ris dang thar pa'i dri sbyin pa'o / /
tsam pa ka yi me tog rnyings gyur kyang / /
me tog rnam pa gzhan pas shin tu lhag /
dge slong tshul khrims nyams shing sdig spyod kyang / /
mu stegs can dag thams cad kun bas mchog ces so / /
de ltar tshul khrims kyi cho ga tsam mam dri tsam mam rtags tsam la'ang phan yon de lta bu 'byung na dngos la lta ci smos pas na mkhas pa rnams kyi yon tan thams cad kyi rten /
tshul khrims kho na la nan tan bya bar bslab bo / /
! las dang 'bras bu'i skabs kyi don bsdu ba ni /
de ltar dge dang mi dge'i las rnams ni / /
bde dang sdug bsngal kun gyi rgyur nges pas / /
bya 'phur ring yang grib ma rjes 'brang ltar / /
skyes bu'i las rnams kun tu bdag rjes 'brang / /
de phyir rtogs ldan kun tu der gnas shing / /
sdug bsngal 'dor 'dod brtan pa'i yid ldan gyis / /
phra ba'i las la'ang rab bsgrims bag bcas pas / /
nyin mtshan dge legs ci nus nyid kyis 'da' / /
ched du brjod pa'i tshoms las /
mkha' la bya dag gnas pa de'i / /
grib ma lhan cig 'gro ba bzhin / /
legs par byas dang nyes par byas / /
de dag 'gro ba'i rjes su 'brang / /
ji ltar lam brgyags nyung ba dag /
lam zhugs sdug bsngal 'gro ba ltar / /
de bzhin las bzang ma byas pa'i / /
sems can dag ni ngan 'gror 'gro /
ji ltar lam brgyags mang bdog pa / /
lam zhugs bde bar 'gro ba ltar / /
de bzhin las bzang byas pa yi / /
sems can dag ni bde 'gror 'gro /
yun ring yul gzhan bgrod pa yi / /
mi dag bde bar 'ongs pa dang / /
gnyen dang sdug pa mdza' bshes dag /
'dir 'ongs mngon par dga' ba ltar / /
de bzhin bsod nams byas pa'i mi / /
'jig rten 'di nas phar 'gro ba / /
bsod nams nyid kyis mngon dga' ste / /
gnyen sdug dag ni 'ongs ba bzhin / /
de lta bas na tshe phyi ma'i / /
bsod nams dag ni bya zhing bsag /
dge ba byed pas dge ba dang / /
sdig pa byed las sdig pa ste / /
mi yis gang dang gang byas pa / /
de de rang gis mthong bar 'gyur / /
bdag gis sdig pa byas na ni / /
de bdag kho na kun nyon mongs / /
bdag gis sdig pa ma byas na / /
bdag nyid kho na rnam par dag /
gzhan gyis gzhan sbyong mi byed kyi / /
dag dang ma dag rang rang byed / /
bdag nyid kyis ni sdig pa dag /
byas shing nye bar bsags pa yis| |bsam brlag mngon du 'joms par byed / /
rdo rjes nor bu 'bigs pa bzhin / /
mig ldan 'gro bar byed pa yis / /
nyam nga'i lam dag ji lta bar / /
mkhas pas 'tsho ba'i 'jig rten 'dir / /
sdig pa dag ni yongs su spang / /
nor chen gyis ni grogs nyung dang / /
tshong pas 'jigs bcas lam dang ni / /
gson par 'dod pas dug lta bur / /
mkhas pas sdig pa yongs su spang / /
sdig pas sdug bsngal gsog pas na / /
de la dga' bar mi bya'o / /
brgya la sdig pa byas na yang / /
yang dang yang du de mi bya / /
bsod nams bde ba gsog pas na / /
de nyid la ni dga' bar bya / /
gal te bsod nams byas na yang / /
de ni yang dang yang du bya / /
sdig pa chung ngu byas pas kyang / /
'jig rten pha rol 'jigs chen dang /
phung krol chen po byed 'gyur te / /
khong par song ba'i dug bzhin no / /
bsod nams chung ngu byas pas kyang / /
'jig rten pha rol bde chen 'dren / /
don chen dag kyang byed 'gyur te / /
'bru rnams phun tshogs smin pa bzhin / /
sdig pa byas shing bsod nams ma byas la / /
chos dang gol zhing chos min thob pa'i mi / /
sdig pa'i las can 'chi bas 'jigs 'gyur te / /
chu chen nang du gru ngan zhig pa bzhin / /
bsod nams byas shing sdig pa ma byas la / /
dam pa rnams kyi lugs kyi chos spyad pas / /
de ni nam yang 'chi bas 'jigs med de / /
brtan pa'i gru yis pha rol 'gro ba bzhin / /
'jig rten 'di na legs par ma bsdams pa / /
phal cher legs bsdams rtags kyis rgyu byed pas / /
legs par ma brtags bar du mi dag gis /
mdog gzugs lan 'ga' mthong bas yid ma rton / /
gzhan la sdug bsngal bskyed pa yis / /
gang zhig bdag gi bde 'dod pa / /
dgra dang mi 'bral 'grogs pa dang / /
de ni sdug bsngal las mi grol / /
'di na gang dag chos mang thos pa dang / /
rtogs shing ci yang med pa kye re bde / /
skye bo skye bo'i lus la rab chags shing / /
cung zad yod pa brlag par gyur la ltos / /
'jig rten 'di na sdug dang bde ba yis / /
skyes bu dam pa mtho dman mi 'gyur zhing / /
brtan rnams 'dod pa'i rgyu yis mi 'chal bar / /
skyes bu dam pa kun tu 'gro bar byed / /
sems 'di sngon chad ji ltar 'dod pa dang / /
dga' mgur spyod cing rgyu bar byed pa gang / /
glang chen smyos pa mi yis lcags kyu ltar / /
de ni tshul bzhin bya bas de bzung ngo / /
log pa'i smon ldan sems gang gis / /
bdag nyid sdug bsngal byed 'gyur ba / /
de ltar khon gyis khon can dang / /
dgra bos dgra la byed mi 'gyur / /
yang dag smon ldan sems gang gis / /
bdag nyid bde ba byed 'gyur ba / /
de ltar pha dang ma dag dang / /
gnyen gzhan gyis kyang byed mi 'gyur / /
zhes gsungs pa lta bu'o / /
skyes pa'i rabs las kyang /
dge dang mi dge'i las rnams goms byas pas / /
mi rnams la ni 'dris pa nyid du 'gyur / /
de lta bu dag ched du ma sgrims kyang / /
tshe rabs gzhan la rmi lam bzhin du spyod / /
rab tu sbyin dang tshul khrims la sogs ma sbyangs na / /
rigs dang gzugs dang lang tsho'i yon tan rnams dang ni / /
stobs ni rab tu che zhing nor gyis phyug kyang rung / /
phyi ma'i tshe la su yang bde ba thob mi 'gyur / /
rigs la sogs pa dma' yang sdig la ma chags shing / /
rab tu sbyin dang tshul khrims la sogs yon tan ldan / /
dbyar gyi dus na 'bab chus rgya mtsho gang ba bzhin / /
phyi ma'i tsho la nges par bde ba rgyas par 'gyur / /
dge dang mi dge'i las pas 'jig rten pha rol tu / /
bde dang sdug bsngal 'byung bar rab tu nges byas nas / /
sdig pa spangs te dge ba'i gnas la rab tu 'bad / /
dad pa med pa dag ni ji ltar 'dod par spyod ces gsungs so / /
de ltar las dang 'bras bu'i nges la brtan po nyid bsgom par bya ba 'di ni dkar po'i chos thams cad skye ba dang mi nyams pa dang 'phel ba kun gyi rtsa ba dang gnad dang 'gag gi don du nges par zungs shig /
bstan pa la 'jug pa'i rim pa rnam par bshad pa las las dang 'bras bu bsgom pa la 'jug pa bshad pa ste le'u bzhi pa'o / / / /
'khor ba'i nyes dmigs spyir bsgom pa mdor bzhag par 'dod nas /
gzugs sogs snying po med cing mi rtag dang / /
sdug bsngal bdag med mi gtsang dri nga sogs / /
nyon mongs mang smad sred pa rgyud mas sbrel / /
las kyis bris pa rma bya'i mdongs bzhin no / /
de la snying po yod sogs bden zhen pa / /
gti mug la gzhol ldongs shing lta bas gzings / /
chos rnams mkha' ltar stong sogs nges rtog la / /
skyo zhing chags bral skye ba zad par 'bad / /
chos dang don rnam par 'byed pa las /
phung po lnga snying po med pa 'di dag la byis pa rnams snying por 'du shes so / /
phung po rnams ni kha dog ngan pa dri nga ba rnag dang khrag gi 'byung gnas /
shing dang bong ba dang lam dang mtshungs pa /
snying po med pa g.yo ba med pa /
dga' ba dang mi dga' bar 'brel ba /
sred pa'i lu gu rgyud kyis phan tshun 'brel ba /
nyon mongs pa mang ba shin tu smad pa yin na /
byis pa dag ni snying po med pa la snying por shes /
mi rtag pa la rtag par shes /
mi sdug pa la sdug par shes /
mi gtsang ba la gtsang bar shes /
mi bden pa la bden par shes so / /
phung po lnga ni rma bya'i mdongs ltar rang gi las kyis bris pa'o / /
de la snying por shes pa ni yang dag pa ma yin pa ldongs pa rmongs pa gti mug la gzhol ba mun pa dang rab rib dang ling tog gis khebs pa lta ba thams cad kyi tshang tshing 'thibs pos gtibs pa'o / /
chos thams cad ni nam mkha' ltar zab pa'o zhes so / /
mngal du 'jug pa las kyang gzugs la sogs pa mi rtag pa dang /
sdug bsngal ba dang bdag med par shes rab kyis so sor brtags na skye bar 'gyur ro / /
de las ni mngon par mi zhen no / /
ma zhen pas ni rnam par grol ba thob nas /
bdag gi skye ba ni zad do / /
tshangs par spyod pa ni bsten to / /
bya ba ni byas so / /
'di las srid pa gzhan mi shes so zhes sgrogs par 'gyur ba so sor rtog go zhes so / /
! rgyas par dbye ba las /
byang chub sems dpa'i sde snod las 'byung ba'i dbang du byas nas de bzhin gshegs pa'i mngon rtogs kyi rjes su 'brangs te bsgom pa ni /
'jig rten gnas pa 'di dag gtse ba bcus / /
rab gtses mnar sems gzhi bcus phan tshun sdang / /
lta ngan 'thibs po bcus non zug rngu bcus / /
yongs zug sred rtsa las byung chos bcus gnas / /
log pa bcu yis log rtog mi dge bcus / /
ngan 'gro'i lam zhugs kun nas nyon mongs pa / /
bcu yi dri mas yongs sbags yongs 'khri bcus / /
'khris par gzigs nas rang byung mngon byung gshegs /
byang chub sems dpa'i sde snod las khyim bdag tshong dpon bzang skyong la sogs pa lnga brgya tsam go'u ta ma ci zhig gzigs nas khab spangs te rab tu byung bar gshegs snyam pa dang /
bcom ldan 'das kyis bka' stsal pa /
kye ma khyim bdag rnams 'jig rten gnas pa 'di ni gtse ba bcus gtse bar mthong nas byang chub thob par bya'o zhes nga dad pas rab tu byung ste /
bcu gang zhe na /
skye ba dang /
rga ba dang /
na ba dang /
'chi ba dang /
mya ngan dang /
smre sngags 'don pa dang /
sdug bsngal ba dang /
yid mi bde ba dang /
'khrug pa dang /
'khor bas gtse ba'o / /
yang 'jig rten gnas pa 'di zhe sdang zhing kun nas mnar sems kyi dngos po bcus phan tshun mnar sems byed par mthong nas de dag bsal ba'i phyir te bdag la gnod pa byas so byed do byed par 'gyur ro zhes bya ba gsum dang /
bdag gi mdza' bo la gnod pa byas so zhes bya ba la sogs pa gsum dang /
bdag dang mi mdza' ba'i don byas so zhes bya ba la sogs pa gsum las sems la mnar sems skye ba dgu dang /
gnod pa'i rab tu sdang ba nyid do / /
yang lta bar byas pa lta ba ngan pa'i 'thibs po bcus gnod par mthong nas de dag gzhig pa'i phyir te /
bdag dang /
sems can dang /
srog dang /
gang zag dang /
chad pa dang /
rtag pa dang /
bya ba med pa dang /
rgyu med pa dang /
mi mthun pa rgyur lta ba dang /
log par lta bar 'gyur ba'o / /
yang zug rngu chen po bcus yun ring por zug par mthong nas de dag bsal ba'i phyir te /
sred pa dang /
ma rig pa dang /
'dod pa dang /
'dod chags dang /
zhe sdang dang /
gti mug dang /
nga rgyal dang /
lta ba dang /
'byung ba dang /
'jig pa'i zug rngu'o / /
yang sred pa'i rtsa ba las byung ba'i chos bcus rtsa ba'i gnas la gnas par mthong nas rtsa ba med pa'i byang chub thob par bya'o zhes te /
sred pa la brten nas kun tu tshol ba dang /
de la brten nas rnyed pa dang /
de las nga yir 'dzin pa dang /
de las rnam par nges pa dang /
de las 'dun pa'i 'dod chags dang /
de las lhag par chags pa dang /
de las ser sna dang /
de las yongs su 'dzin pa dang /
de las kun tu bsrung ba dang /
de la brten nas sdug bsngal te dbyig pa dang mtshon cha thogs pa dang 'thab pa dang rtsod pa dang 'gyed pa dang mtshang 'bru ba'o / /
de'i phyir phra ma la sogs pa mang po'ang 'byung ngo / /
yang log pa'i chos rnam pa bcus log par nges par mthong nas log pa thams cad las 'da' ba'i phyir te /
log pa'i lta ba dang /
log pa'i rtog pa la sogs pa brgyad dang /
log pa'i rnam grol dang /
log pa'i shes pa'o / /
yang mi dge ba bcus lam ngan par zhugs shing phal cher ngan song du gzhol ba dang 'bab pa dang 'bab par mthong nas ngan song las 'da' ba'i phyir te /
srog gcod pa nas log lta'i bar ro / /
yang kun nas nyon mongs pa bcus nyon mongs pa dang nye ba'i nyon mongs pa'i dri ma dang ldan par mthong nas dri ma med pa'i byang chub thob par bya ba'i phyir te /
ser sna'i nyon mongs pa la sogs pa drug dang /
sri zhu med pa dang /
the tshom dang /
ma mos pa dang /
ma gus pa'i dri mas kun nas nyon mongs pa'o / /
yang 'jig rten gnas pa 'di yongs su 'khri ba bcus bsgribs par mthong nas te /
phrag dog dang ser sna'i kun sbyor dang ldan pa dang /
ma rig pa'i ling tog gis khebs pa dang /
gti mug gi 'obs su nub pa dang /
'dod pa'i rlung dmar gyis ded pa dang /
'dod pa'i zug rngus gshis su zug pa dang /
khro ba dang khon 'dzin gyi du bas shin tu bdugs pa dang /
'dod chags kyi mes kun tu 'bar ba dang /
zhe sdang gi dug gis kun tu khebs pa dang /
sgrib pa'i tsher mas kun tu bskor ba dang /
'khor ba'i 'brog dgon par 'khyams pas brtson 'grus nyams par mthong nas so zhes so / /
! byang chub sems dpa'i mngon rtogs bcu bsgom pa ni /
brtan rnams sems bskyed bcu yis mngon 'phags te / /
lus gnod mang po g.yo bas snying po med / /
bdag kyang thog med 'khrul pas las ngan tshogs / /
mang spyad ngan song sdug bsngal mtha' yas myong / /
gus spangs khengs las lus dman ngan ltar ldan / /
med ltas dge tshogs mi 'tshol dbang po nyams / /
don ldan tshig spang skur brjod tha chad gyur / /
'gro 'di don med bskor bdag gces 'dzin brlag /
bka' blo mi bde bla ma khyad gsod rnams / /
ring spangs lus sogs snying po med pa las / /
snying po blang phyir bla ma mnyes don du / /
snod gang chu yang 'bul zhing dge tshogs bsgrub / /
yang sde snod nyid las byang chub sems dpa' rnams ni sems bskyed ba bcu bskyed par byed de /
dang po ni kye ma lus 'di na ba ste khams bzhi'i sbrul gdug pa bzhi rtag tu mi mthun pa'o / /
'di ni sdug bsngal dang nyes pa mang ba /
smya ba dang 'bras dang phol mig dang me dbal dang g.yan pa dang rlung dang mkhris pa dang bad kan gyis gang ba ste /
nad dang phol dang zug rngu dang chu bo dang gnod pa dang 'dra ba dang /
g.yo ba 'jig pa nyam chung ba snying po med pa shig shig po yun thung ba skad cig pa dur khrod du 'jig par shes nas snying po med pa las snying po blang bar 'dod pas chos 'tshol zhing bla ma la rim gro byed de tha na chu phor gang tsam yang 'bul lo / /
gnyis pa ni lus 'di snying po med pa rtag tu dril ba bku ba mnye dgos pa /
'jig pa 'gyed pa 'bral ba'i chos can no / /
dper na rdza mkhan gyi snod che chung byas pa thams cad mthar 'jig pa ltar mthar 'jig pa'o / /
shing gi yal ga dang lo ma dang 'dab ma dang me tog dang 'bras bu thams cad mthar ltung ba ltar ltung ba'i chos can no / /
rtswa rtse'i zil pa nyi mas phog pa ltar ring du mi gnas pa'o / /
chu'i tshogs kyi dbu ba rdos pa ltar rang bzhin gyis nyam chung ba'o / /
char gyi chu bur ltar nyam chung ngu'o snyam nas kyang snga ma ltar snying po len to / /
gsum pa ni bdag yun ring por dge ba'i bshes gnyen dang bral te sdig pa'i grogs po'i dbang du song ba le lo can brtson 'grus nyams pa snyoms las dang ldan pa blun pa log par lta ba ste /
mchod sbyin la sogs pa logs par byas pa dang nyes par byas pa med par lta zhing 'dod pas zil gyis non pas mi dge ba mang po byas pa las /
yi dwags 'jigs su rung bar skyes nas lo bye ba phrag mang por me ma mur za la /
chu'i sgra'ang mi thos na lus kyi reg pa lta ci smos pas na /
da ltar dge ba'i lus thob pa na sbyin gnas dag la mchod pa dang chos btsal ba'i ched du snga ma bzhin no / /
bzhi pa ni yang bdag snga ma bzhin gyur pas gzhan la khu tshur la sogs pas brdeg cing gtses te / /
med par lta ba dang zhe sdang gis sdig pa'i las mang po byas pas /
dud 'gro 'jigs su rung ba rnga mo dang bong bu la sogs par gyur nas rtswa za zhing dbyug pas bsdigs te mi 'dod bzhin du khal bkal ba la sogs pa las snga ma bzhin no / /
lnga pa ni yang snga ma ltar gyur pas sems can thams cad kyis sha gcig tu spungs kyang sdig pa med la /
rgya mtsho'i tshu rol pa thams cad la sbyin pa byas kyang dge ba med /
pha rol thams cad bsad kyang sdig pa med ces sdig lta dang gti mug gis sdig pa mang po byas pas /
dmyal ba 'jigs su rung bar skyes te lcags kyi thu lum za ba la sogs pa lo bye ba phrag mang por bde ba'i sgra'ang mi thos na lus kyi reg pa lta ci smos snyam pas snga ma bzhin no / /
drug pa ni yang snga ma ltar gyur pas 'dud pa dang /
phyag byed pa dang gus par smra ba dang thal mo sbyor ba dang ldang ba la sogs pa'i las med ces lta zhing nga rgyal gyis sdig pa mang po byas pas mi'i nang du smad pa'i lus thob ste dbul po dang bran dang gzhan gyi dbang du gyur pa dang 'dod chen can dang /
log pa'i lta ba can mi dge ba gsum la gnas pa /
bgrod par bya ba ma yin pa bzhi la bgrod pa /
sgrib pa lngas bsgribs pa /
bla ma drug la mi gus pa /
dam pa ma yin pa bdun la 'jug pa /
log pa brgyad la log par nges pa /
gnod pa dgus gnod pa /
mi dge ba bcu'i lam phan par zhugs pa /
dmyal ba la phyogs pa mtho ris las byol ba dge ba'i bshes gnyen dang bral ba /
sdig grogs dang bdud kyi dbang du gyur ba dang /
dge ba spangs shing mi dge ba la spyod pa dag /
mi 'dod bzhin du dbyug pa la sogs pas bsdigs shing 'khol lo snyam pas snga ma bzhin no / /
bdun pa la snga ma ltar gyur pas dkar nag gi las dang 'bras bu med par lta zhing nga rgyal gyis dam pa dag la dge ba ni ci /
mi dge ba ni ci zhes bya ba la sogs pa mi 'dri bar sdig pa mang po byas pas /
dbang po ma tshang ba'i mir skyes nas blun pa dang lkugs pa dang long ba dang dig pa dang 'on par gyur te| legs par bshad pa dang nyes par bshad pa mi shes so snyam pas dge ba dang mi dge ba la sogs pa dri bar brtson zhing snga ma bzhin no / /
brgyad pa na yang snga ma ltar gyur bas tshig don dang ldan zhing legs par brjod pa spangs te ldog pa chad pa lta ba ston par bzung nas sdig pa mang po byas pas /
mi'i nang na smad pa dbang po thams cad ma tshang ba log pa'i lta ba can du gyur par bsam zhing /
chen po bstan pa'i tshig dag btsal bar snga ma bzhin no / /
dgu pa ni sems can 'di dag ni don med pas bskor ba lus dang srog la lta zhing byang chub kyi phyogs kyi chos rnams la mi lta bas /
rang nyid sba dang dril ba dang mnye ba dang khrus dang /
chung ma dang bu la sogs pa dang /
bran pho mo la sogs pa bsrung zhing zhen pa'o / /
don gyi bskor ba ni de las ldog pa byang chub kyi sems sngon du 'gro ba'i lus dang ngag dang yid kyi las yongs su dag pa dang /
pha rol tu phyin pa drug dang /
bsdu ba'i dngos po bzhi dang /
byang chub kyi phyogs kyi chos sum cu rtsa bdun dang /
pha dang ma dang mkhan po dang slob dpon la bkur sti byed cing 'dud pa dang /
dkon mchog gsum gyi zhal ta byed pa ste /
bdag gis don med pa'i bskor ba spangs la don gyi bskor bas bla ma mnyes par bya zhing snying po blang ba dang /
tshogs gnyis kyis nye bar brtan pas snying po byang chub dang nye bar bya'o snyam pa'o / /
bcu pa ni sems can 'di dag ni bka' blo mi bde bas slob dpon gyis bstan pa dang mi mthun par 'dzin cing slob dpon gyi nor bdun po khong du mi chud pas rab tu dbul ba'o / /
bdag ni bka' blo bde zhing mthun par 'dzin pas nor bdun khong du chud par bya ste /
bka' blo bde ba la ni bla mas chos rgya cher ston par byed pas dbul ba dang bral ba byang chub chen po khong du chud par 'gyur ro / /
de ltar bka' blo bde bas snying po med pa'i lus las snying po blangs par 'gyur ro snyam pas bla ma la bsnyen bkur byed de tha na chu rdza gang tsam yang 'bul lo zhes so / /
! 'das chen las 'byung ba las gnod pa dpes mtshon pa bsgom pa'i dbang du byas nas dpe 'god pa ni /
dper na sbrul gdug bzhi snod gshed ma lnga / /
mdza' bar 'chos pas bslu dang grong stong dang / /
dgra bo drug dang chu chen 'jigs pa yis / /
rab skrag gzings bcas bros pas bder gnas 'thob / /
dper na rgyal pos mi zhig la sbrul gdug pa bzhi snod gcig tu 'tshor bcug pas /
'di dag gcig bros na'ang khyod gsod do zhes pas bred de bor nas bros so / /
yang rgyal pos gshed ma lngas de bsnyegs su btang ste ral gri thogs te byung ba mthong bas ches myur bar bros so / /
de lngas ral gri sbas te gcig mdza' ba ltar sgyus bsnyen nas khyod phyir log cig ces pa dang /
de yid ma ches nas grong khyer gcig tu bros pa na khang pa thams cad na mi gcig kyang med de snod kun kyang stong bar mthong nas /
der 'dug pa dang nam mkha' la kye 'di na su yang med la do nub dgra ma rungs pa drug 'ong bas khyod gsod na ci ste le lo byed ces grag go /
yang bros pa na chu che la drag pa zhig dang phrad de gru gzings ni med pas skrag nas /
rtswa shing bsdus pa'i gzings bcas te 'dir 'dug na ni snga ma de rnams kun gyis 'tshe /
chu brgal na'ang gru gzings ngan mod kyi chur shi'ang bla sbrul dang 'tshe ba med par bya'o snyam nas /
rtswa'i gzings su zhugs shing lag pas brus /
rkang pas 'phras pas bde bar thar par gyur pa'o / /
! don la sbyar ba ni /
de bzhin lus kyi chen po bzhi yi sbrul / /
dug chen dor phyir 'phags lam brtson pas bros / /
srid par gsod byed gshed ma phung po lnga /
mdzar bcos bslu la 'dod chags 'ching 'di yin / /
skye mched drug po grong stong rkun sogs tshangs / /
dgra chen drug ni yul drug gnod mang byed / /
nyon mongs chu klung gting zab mtha' yangs te / /
tshul khrims la sogs gzings bcas legs brgal bya / /
dpe snga ma dang 'dra bar byang chub sems dpa' yang lus ni snod lta bur rtog go /
chen po bzhi ni sbrul gdug pa ste mthong ba dang rag pa dang dbugs dang zos pa'i dug las bltas pa la sogs pas sdig pa byed pa'i phyir ro / /
de dag por te 'phags pa'i lam yan lag brgyad pa bsgom pas bros so / /
gshed ma lnga ni phung po lnga ste des mdza' sdug dang phral nas dgra sdang ba dang sprod pa ltar mi dge ba la chags shing dge ba'i chos bral bar byed pas so / /
yang de dag ral gri dang phub la sogs pas brgyan te gzhan gsod pa ltar /
phung po yang nyon mongs pa mang pos shin tu brgyan te gti mug can rnams la 'tshe zhing 'khor bar ltung bar byed do / /
yang des mi rkang pa dang mtshon cha dang g.yog med pa gsod pa ltar /
phung po lngas kyang tshul khrims dang shes rab dang bla ma gsum med pa dag gsod do / /
gshed mas ni bsad kyang ngan song du skyur mi nus la /
phung po lngas ni nus pas na de bas ches rlang bar rtog go /
des na tshe gcig tu rigs ngan de dang 'grogs pa ni bla'i /
phung po dang skad cig kyang nye bar mi 'dod do / /
sgyus mdza' ba ltar 'chos pa ni 'dod chags te de ni nye zhing mdzar mi rung yang rung ba ltar ston /
mi dge'ang dge bar ston /
mi sdug kyang sdug par ston pas thams cad bslu ba ltar /
'dod chags kyang bslu bar byed pas 'khor bar 'ching ba'o / /
de ltar shes pa ni slur med pa'o / /
grong stong pa ni skye mched drug ste /
der rkun po zhugs na bde ba thob pa ltar /
nyon mongs pa rnams kyang drug po der zhugs na stobs skye'o / /
der stag la sogs pa gnas pa ltar skye mched kyang nyon mongs pa can gyi gcan gzan mang po'i gnas so / /
yang dag pa ma yin pas bslu bas kyang grong stong ngo / /
dgra drug ni yul drug ste dge ba'i nor thams cad 'phrog pas so / /
dgra drug la nang yan med na ldog pa ltar /
yul drug kyang phyin ci log gi nang yan med na 'phrog mi nus te /
shes rab can la ldog pa'o / /
des na srung ma ni shes rab bo dgra ni da ltar gyi nor tsam 'phrog la /
yul ni dus gsum gyi dge ba'ang 'phrog pa'o / /
yang dgra nyi ma nub na dga' ba ltar yul yang ma rig pa'i mun nag la dga'o / /
dgra rgyal pos phabs pa ltar yul yang sangs rgyas dang byang chub sems dpa' rnams kyis phabs so / /
dgras ni pha tshan che zhing rags pa la mi tshugs pa ltar dge ba'i bshes gnyen bsten na yul gyis mi 'phrogs so / /
chu chen po ni nyon mongs pa ste des spos kyi glang po yang 'khyer ba ltar nyon mongs pas rang sangs rgyas kyang g.yeng bar nus so / /
zab cing gting ring bas chu klung ngo / /
mtha' med pas chen po ste /
sangs rgyas dang byang chub sems dpa' dag kho nas brgal bar nus pa'o / /
yang chus rtswa shing la sogs pa kun bskyed pa ltar nyon mongs pas kyang srid pa nyi shu rtsa lnga kun bskyed do / /
mi chur lhung na khrel 'dzem med pa ltar nyon mongs par lhung ba yang ngo / /
gzings ni tshul khrims la sogs pa'i phung po lnga dang pha rol tu phyin pa drug dang byang chub kyi phyogs kyi chos sum cu rtsa bdun no zhes gsungs te /
de dag la brten nas 'jigs pa thams cad las 'das shing bde ba phun sum tshogs pa la longs spyod pa'i gnas thar pa'i grong khyer chen por bgrod par bya ba la 'bad pa bskyed par dgongs pa'o / /
! 'du shes bcu dang de'i rgyu mthun gyi dbang du byas nas bsgom pa ni /
gzhan yang 'du shes bcu la 'bad pa yis / /
mya ngan 'das mthar bgrod bya mi rtag dang / /
sdug bsngal bdag med zas la mi mthun dang / /
'jig rten mi rga 'chi dang nyes dmigs mang / /
spong dang 'gog dang sred med 'di rnams kyi / /
rgyu ni mi rtag bde dang sdang med sogs / /
'du shes bdun te de dag goms byed pa / /
dge sbyong bram ze rab zhi mkhas mchog yin / /
mdo de nyid las 'du shes bcu la 'bad pa byas na /
mya ngan las 'das pa 'thob ste /
mi rtag pa nas sred pa med pa'i 'du shes kyi bar ro / /
mi rtag pa ni byang chub sems dpa' gnyis po thog ma sems bskyed pa dang /
rdzogs pa'i byang chub la nan tan byed pa dag gis rags pa dang phra ba'i mi rtag pa gnyis las /
rgyal sras dang pos ni phyi dang nang gi dngos po gnyis las nang gi dngos po ni mi rtag pa ste /
lus kyi mngal dang btsas pa'i gnas skabs dang /
stobs dang longs spyod dang yon tan dang dge ba dang mi dge ba dang /
che ba dang chung ba la sogs pa'i rnam 'gyur sna tshogs dmigs pa'i phyir ro / /
phyi'i yang sa bon dang myu gu la sogs pa 'phel 'grib kyi rnam 'gyur las so / /
gzhan yang lha dag gi ni longs spyod dang mngon shes la sogs pa dang ldan pa las 'chi ltas lnga 'byung ba dang 'chi ba dang ltung ba la sogs pas so / /
mi'ang bskal pa dang por 'od la sogs pa dang ldan pa 'grib cing /
'khor los bsgyur ba rin po che sna bdun la sogs pa dang ldan pa'ang 'chi ba las mi thar ba la sogs pas so / /
sa chen po 'di'ang sngon sa stongs med par sman la sogs pas gang ba las rim gyis stobs bri zhing /
de las skyes pa rnams kyang ro med cing gsob tu gyur pa'o / /
des na phyi nang thams cad kyi mi rtag ni rags pas so / /
phra ba ni gzugs rnams rdul phran gyi bar du dang po nyid nas skad cig ma'i mi rtag pa ste mer mer po la sogs pa gzhan du 'pho bas so / /
skad cig re rer yang rtag na ni 'pho ba de mi rung ngo / /
yang dbang po dang mdog la sogs pa gsal ba phyis rgud cing nyams pa'ang skad cig re re nas brtsams pa yin pas phra ba'i mi rtag pa ni skad cig gis 'jig pa'o / /
sems kyang 'dod pa dang sdang ba dang /
bde ba dang sdug bsngal la sogs pa'i rnam 'gyur sna tshogs kyis so / /
sdug bsngal ba ni de ltar mi rtag pa'i rkyen can gyi rga ba dang na ba dang 'chi ba la sogs pa las phyi dang nang gi sdug bsngal bkres pa dang /
skom pa la sogs pa mtha' yas pas lus 'di nyid mi rtag pa dang sdug bsngal gyi snod du shes pa'o / /
de nyid kyi bdag med pa'i yang ste /
de ltar rang dbang med cing 'jig la sdug bsngal ba la su zhig bdag tu rtog /
yang bdag yod na gcig gam du mar yod /
dang po ltar na rigs bzhi dang 'gro ba lnga la sogs pa yang ji ltar 'thad /
du ma yin na'ang gcig gis thams cad la khyab par ji ltar 'dod /
zas la mi mthun pa'i ni de ltar mi rtag sdug bsngal bdag med na ci'i phyir zas kyi don du lus dang ngag dang yid kyis sdig pa byed de /
zas la sred pas sdig pa byed pa ni zas ni gzhan dang thun mong du 'gyur la /
rnam smin ni rang nyid la 'bab bo / /
des na zas la brten dgos kyang bu'i sha za ba lta bur brten du zad do / /
yang kham gyi zas la ni lpags pa bshus pa la srin bu mang pos za ba ltar rtog /
sems pa'i la me'i phung po lta bu dang /
yid la byed pa'i la mtshon shag ti sum brgyas btsugs pa ltar rtog go /
des na zas bzang po la'ang mi gtsang bar rtog pas rma mi bzad pa la sman bsku ba ltar sred pa sel ba'o / /
de nyid kyi 'jig rten thams cad la mi chags pa'i yang ste /
'jig rten thams cad ni skye ba dang rga ba dang na ba dang 'chi ba'i gnas ma yin pa med do / /
bdag gang du ma skyes pa dang ma shi ba'am /
sems can re res kyang sdug bsngal thams cad ma myong ba'i gnas med de /
tshangs pa la sogs pa'i lha nas kyang ngan song gsum du dang /
'khor los bsgyur ba yang dbul po la sogs par dang /
longs spyod sna tshogs yod kyang 'bral bas sdug bsngal kho na'o / /
nad chen pos btab na rol mo la sogs pa la chags pa med pa ltar mkhas pa ni 'jig rten thams cad la'o / /
de las 'chi ba'i yang ste srog 'di rtag tu dgra sdang ba du mas bskor bas rtag tu nyams par byed kyi /
'phel bar byed pa gang yang med pa la sogs par bshad zin pa ltar ro / /
'du shes drug bo de dag dang ldan pas ni yang de dag gi rgyu'i 'du shes bdun la nan tan du bya ste /
mi rtag pa'i dang /
bde ba'i dang /
zhe sdang med pa'i dang /
phrag dog med pa'i dang /
bde ba'i smon lam gyi dang /
nga rgyal med pa'i dang /
ting nge 'dzin gyi dbang du gyur pa'i 'du shes so / /
de lta bu'i 'du shes dag dang ldan pa de ni dge sbyong dang bram ze dang rab tu zhi ba dang /
yongs su dag pa dang /
rnam par grol ba dang /
mkhas pa shes rab can dang /
yongs su dag pa'i lta ba dang /
pha rol tu son pa dang /
sman pa'i rgyal po dang /
ded dpon dang /
sangs rgyas kyis dgongs te gsungs pa la mkhas pa dang /
yang dag pa shes shing mthong ba dang /
gsung rnam pa bdun rtogs pa zhes kyang bya'o / /
'du shes drug dang ldan pa de ni 'jig rten gsum la nyes dmigs mang bar shes pas mi smon cing spong ba'o / /
'jig rten gsum zhi bar byed pa'o / /
'jig rten gsum la ma chags pa ste /
mkhas pa shes rab can 'du shes bcu dang ldan pa'o zhes gsungs so / /
! skabs kyi don bsdu ba'i dbang du byas te smras pa /
de phyir srid gsum thams cad sdug bsngal dang / /
nyes ba kun gyi 'byung gnas chen po ste / /
me yi rlubs dang btson ra mi gtsang rdzab / /
spu gri'i lam dang dug sdong sogs ltar smad / /
ya nga'i gnas chen 'di na byis pa rnams / /
bdag tu lta sogs rtag chad mthar lhung zhing / /
nyes mang 'dod bas bslus te bag med las / /
khyim gyi gnas sogs byur chen non par gyur / /
rmongs sogs gnod pa'i ro gcig ldan pa yi / /
yan lag bcu gnyis 'khor los rnam 'khor bas / /
bde 'gro'ang rgyang bsrings thar pa smos ci dgos / /
'di 'dra rjes bsams rab tu skyo yid bsgrub / /
mnar med pa nas srid pa'i rtse mo'i mthar thug pa khams gsum po 'di mtha' dag gi 'gro ba lnga car yang sdug bsngal gyi phung po chen po 'ba' zhig pa dang /
rtsod pa dang nyon mongs pa la sogs pa nyes ba thams cad kyi 'byung gnas chen po ste /
lus dang sems rab tu gdung bar byed pas me'i dong chen po dang /
'dod pa'i gnas su 'gror med pas btson ra dang /
nyon mongs pa dang nyes spyod kyis spag pa thams cad kyis spag pas rtsog pas mi gtsang ba'i rdzab chen po dang /
dge legs kyi yan lag thams cad gcod pas spu gri'i lam dang /
bde 'gro dang thar ba'i lam gyi srog ma rungs par byed pas dug shing lta bu la sogs par rab tu smad pa nyid do / /
mdo las /
dge slong dag khams gsum pa'i sems dang sems las byung ba thams cad ni gang ci tshor yang rung ste mtha' dag sdug bsngal 'ba' zhig go /
de'i phyir nga ni se gol gtogs pa srid tsam gyi'ang srid pa 'grub pa bsngags par mi byed do zhes gsungs so / /
rje btsun gyis kyang /
ji ltar mi gtsang ba la dri zhim med bzhin 'gro lnga dag na bde ba med / /
de yi sdug bsngal rtag tu me mtshon rgya mtsho la sogs reg skyes bzhin / /
zhes bya ba la sogs pas rab tu smad do / /
'das chen las kyang /
rtag pa dang ni chad pa'i blo / /
chos gnyis myur du spangs nas ni / /
'du byed thams cad bdag med pa / /
tshul bzhin rab tu brtag pas byos / /
kun 'byung sred dang sdug bsngal yang / /
ye shes chu yis bkru bar byos / /
zhes 'di la 'jigs par lta bar gsungs so / /
yul 'khor skyong gis zhus pa las kyang /
'khor ba 'di ni yang nga ba dang phrad cing byas pa mi gzo ba'o / /
byis ba dag ni byas pa mi bzod pa'o / /
'jig tshogs la lta ba ni ya nga ba'o / /
khyim gyi gnas ni nyes pa mang ba'o / /
bag med pa ni mkhas pa rnams kyis smad pa'o / /
ma rig pa'i mun nag ni rmongs par byed pa'o / /
'du byed rnams ni rtogs par dka' ba'o / /
rnam par shes pa ni gdul bar dka' ba'o / /
ming dang gzugs ni zab pa'o / /
skye mched drug ni dbugs 'byin pa med pa'o / /
reg pa ni yongs su mi shes te sdug bsngal smin pa'o / /
tshor ba ni nyes dmigs mang ba'o / /
sred pa ni 'ching ba rab tu dam pa'o / /
nye bar len pa las ni 'byung bar dka' ba'o / /
srid pa'i sred pa ni 'phags pa ma yin pa'o / /
sred pa yod na skye ba rgyun gcod par dka' ba'o / /
rga bas ni rnam par 'gyur bar byed pa'o / /
nad kyis ni rnam par 'jig par byed pa'o / /
'chi ba ni rjes su mi bsrung ba'o / /
'jug pa ni ro bro ba chung ba'o / /
srid pa 'grub pa ni nyes dmigs mang ba'o / /
ji ltar sangs rgyas kyi bstan pa nyams dga' ba ltar 'di bya bar mi nus te /
'dod pa'i khol bo nyon mongs pas rmongs pa /
sems can tha ba can bag med pa la dga' ba /
byis ba'i nang na 'dug pa tshul bzhin ma yin pa'i sems dang ldan pa /
'khor ba la chags pa'i sems dang ldan pa /
skye bo ma rungs pa'i nang na 'dug pas ni bde 'gro'i lam yang sbyang bar mi nus na mngon par rdzogs par 'tshang rgya ba lta ci smos zhes so / /
dran pa nyer gzhag las kyang /
'khor ba'i sems can gyi tshos nyid ni brgyad de /
skyes pa 'chi ba dang /
nad med pa na ba dang /
lang tsho rgas pa dang /
ldan pa las 'bral ba dang /
las dge mi dge la spyod de las bdag gir bya ba /
las kyi bgo skal la spyod pa /
las ston pa dang dga' ba dang yid du 'ong ba thams cad las kyang dams shing med la 'bral ba dang /
gzhan gyi dge sdig gzhan la mi dmigs pas mi bslu ba dang /
bag med pa dag dge bar 'gyur mi srid pa'o zhes so / /
!rnam par phye ste bsgom pa'i dbang du byas nas rgyu 'bras gnyis gnod pa 'gro ba lnga la thun mong du bsgom pa ni /
phung po lnga sogs 'jig rten srid pa ni / /
nyi shu rtsa lngas rab bye mtha' dag kyang / /
ma rig sred sogs nyon mongs las rnams kyis / /
sdug bsngal 'khrul 'khor chen por rnam par 'khor / /
skye rga na 'chi sogs kyis rab mnar zhing / /
skyabs med mgon med rmongs pas nyer bcings rnams / /
shes pas rnam par rgol phyir 'jig rten du / /
brtse chen drang srong mchog rnams yang dag brtan / /
'das chen las srid pa nyi shu rtsa lnga ni dmyal ba dang /
yi dwags dang /
dud 'gro dang /
mi 'dzam bu gling pa dang /
shar gyi lus 'phags po dang /
nub kyi ba lang spyod pa dang /
byang gi sgra mi snyan pa dang /
rgyal chen bzhi'i rigs kyi lha dang /
sum cu rtsa gsum dang /
'thab bral dang /
dga' ldan dang /
'phrul dga' dang /
gzhan 'phrul dbang byed kyi lha dang /
bsam gtan dang po ba dang /
bsam gtan gnyis pa ba dang /
bsam gtan gsum pa ba dang /
bsam gtan bzhi pa ba dang /
tshangs pa chen po dang /
'du shes med pa dang /
gtsang ma'i gnas kyi ris pa dang /
nam mkha' mtha' yas skye mched dang /
rnam shes mtha' yas skye mched dang /
ci yang med pa'i skye mched dang /
'du shes med 'du shes med min gyi lha rnams so zhes so / /
rgya mtshos zhus pa las kyang /
byis pas bdag dang bdag gir 'dir brtags nas / /
blun po sred pas gzir ba 'dir rmongs te / /
'khor ba'i 'khor los yongs su 'khor ba na / /
sdug bsngal gyis non zhi ba 'thob mi 'gyur zhes so / /
ye shes rgyas pa'i mdo las kyang /
'jig rten zhes bya ba ni phung po lnga ste /
de ni skye ba dang rga ba dang na ba dang 'chi ba la sogs pa 'jigs pa rab tu 'jigs pa /
shig shig por 'gyur ba /
lhod lhod por 'gyur ba /
rnyings par 'gyur ba /
mdog ngan par 'gyur ba'o / /
gang gis de ltar shes pa la ni rga ba la sogs pa'i sdug bsngal 'gag par 'gyur te sems can rnams kyis ni de ltar mi shes so snyam nas thugs rje chen po skye bar gsungs so / /
rgya mtshos zhus pa de nyid las kyang /
skyabs med 'gyur dang rten med gyur pa yi / /
'jig rten sdug bsngal thams cad gzigs nas ni / /
drang srong chen po thugs brtse thugs rje can / /
sdug bsngal rnam par 'grol phyir yang dag bltams zhes so / /
!'bras bu sdug bsngal gyi gnod pa 'gro ba lnga la so sor bsgom pa mdor bsdus pa ni /
lha la 'chi 'pho mi la 'tshol 'gro sogs / /
dmyal ba tshwa grang yi dwags bkres bskom dang / /
dud 'gror kun rmongs gcig la gcig za ba / /
la sogs sdug bsngal me chen rab tu 'bar / /
rgya mtshos zhus pa las /
lha rnams sdug bsngal 'chi 'pho'i chos gcig pa / /
mi rnams kyi ni sdug bsngal 'tshol 'gro lags / /
dmyal ba dag gis me sogs gnod pa rnams / /
gcig la gcig 'tshal dud 'gro rnams kyi lags / /
yi dwags sdug bsngal 'di na bkres dang skom / /
'jig rten thams cad sdug bsngal rnams su nub ces gsungs te /
gtso bos nye bar mtshon par dgongs pa'o / /
snying rje pad ma dkar po las kyang /
lha dang mi'i rgyal srid las kyang /
sdug bsngal gyi rgyu nyid de yun ring du 'khor ba'i sdug bsngal myong bar byed pa'o / /
lha dang mi'i 'byor pa ni rlung gi shugs ltar g.yo zhing mi gnas pa'o / /
byis pa rnams 'dod pa'i yon tan lngas mi ngoms shing yul la mos nas lha dang mi'i dpal 'dod de /
de dag yang dang yang du sems can dmyal bar tsha grang gi gnod pa dang /
dud 'gro kun tu rmongs pa'i sdug bsngal dang /
mir sdug pa dang bral ba dang /
lhar 'chi 'pho ba dang /
yang mngal du gnas pa dang /
mgo gcod pa dang /
phan tshun za ba'i gnod pa myong zhing 'khyams pa na sdug bsngal nyi tshe myong ba'o / /
de ci'i phyir zhe na /
dge ba'i bshes gnyen dang bral bas ma thob pa thob pa dang ma rtogs pa rtogs pa dang mngon du ma byas pa mngon du byas pa'i smon lam mi 'debs shing rtsol bar mi byed pa'i phyir te /
blun po dag sdug bsngal thams cad zad par byed pa'i byang chub kyi sems kyis ni skyo la /
sdug bsngal thaM cad kyi snod 'khor bas mi skyo ba dang /
yid 'byung ba mi skye bas so / /
des na 'khor ba thaM cad sdug bsngal gyi snod kho nar brtag cing dge legs thaM cad ni ci nus su bsags pas byang chub tu sems bskyed par bya'o zhes gsungs te 'di ni 'dod pa'i nyes dmigs su 'ang sbyar bar bya'o / /
!rgyas par bshad pa ni /
dmyal chen bcu drug 'khor can tsha rtsub drag /
gzugs sogs yul rnams gang myong mi 'dod dang /
mi sdug yid du mi 'ong lus chen 'bar / /
lcags zangs rab 'bar za sogs yun ring mnar / /
dud 'gro rab phra skra rtse lnga bcu yi / /
cha nas dpag tshad brgyad khri bar gyi lus / /
tshe yang yud tsam bskal par dge legs bsrings / /
brtse dang 'dzem med rab rmongs rtag tu skrag /
phan tshun za zhing dbang med khol dang gsod / /
sdig las kun ldan gti mug mun khrod zhugs / /
yi dwags lus ngan che chung sna tshogs ba / /
lce rtsub gnag cing skem bas 'jigs su rung / /
bkres skom me yi dbugs drag sdang chen ldan / /
thu lum rnag sogs za ba'ang bder mi rnyed / /
mi la'ang skye rga na 'chi sdug bral sogs / /
'khrug khro phrag dog ser sna mi dge mang / /
tsha grang phan tshun gnod mang tshe thung dang / /
'chi dang ngan 'gror ltung sogs mang dran gzir / /
'dod pa'i lha rnams 'dod sred nyer spyod dang / /
bged cing sdug bral dge zad ltung sogs sdug /
gzugs khams na'ang zag bcas rnam grol tshol / /
gzhan la mi lta ngan 'gros skrag sogs ldan / /
gzugs med bzhi 'ang sred kun ma gcod cing / /
thos spangs yon tan mchog la dbang dang bral / /
sa'i snying po'i mdo las /
'jig rten thams cad las mngon par mi dga' bar bya ba la /
'jig rten ni gnyis las sems can gyi 'jig rten ni 'gro ba lnga'o / /
de la 'dod pa'i khams gnas rigs nyi shu las dmyal ba chen po brgyad ni 'khor bcu drug pa ste /
rgyas bar sngar bshad pa ltar lus dang ngag dang /
yid kyi nyes par spyod pa'i rgyu las /
de dag tu skyes pa na sdug bsngal tsha ba rtsub pa mi bzad pa nyams su myong bas /
mig gis gzugs ci mthong yang de thams cad yid du mi 'ong ba /
yid du mi 'thad pa /
mi sdug pa /
mi legs pa mthong gi yid du 'ong ba la sogs pa ni ma yin no / /
rna bas sgra thos pa la sogs pa lnga po thaM cad kyang de bzhin no / /
lus rab tu 'bar ba dang lcags kyi thu lum za zhing lcags zangs khol ma 'thung ste las ma zad kyi bar du mi 'chi ba'o / /
bde ba 'dod ci sdug bsngal mi 'dod pa su zhig de la dga' zhing 'dod par byed /
dud 'gro ni lus rab tu phra ba skra rtse lnga bcu'i cha cam nas nyi zer gyi rdul dang rgya shug gi tshad dang dpag tshad brgyad khri'i bar ro / /
tshe'ang kha cig ni yud tsam gyi tshad nas la la ni bskal ba'i bar ro / /
der ni chos med pa dge ba med pa /
ngo tsha khrel yod spangs pa brtse ba med pa /
rtag tu sdug bsngal gyis gzir ba /
rtag tu skrag pa /
gcig la gcig za b+mi dge ba'i las kyi lam thaM cad dang ldan pa /
gti mug gi mun khrod du zhugs pas bde 'gro dang ngan 'gro'i lam la phyin cig log dang ldan pa'o / /
mkhas pa su zhig de lta bu la dga' zhing 'dod par byed /
yi dwags kyang la la lus mtho gang tsam nas mi tsam dang dpag tshad stong gi bar te /
gcer bu rtsub pa gnag pa skems zhing sha khrag dang bral ba /
rtag tu bkres pa dang skom pas gzir ba /
bza' ba dang btung ba dang bral ba /
me dbugs 'byung rdub byed pa /
phan tshun rab tu sdang zhing brtse ba med pa /
rtag par lus dub pa sprin bsil ba dang bral ba'o / /
zas ni la la'i lcags zangs dang thu lum la la'i rnag khrag tsha ba dang rdul tsha ba dang phyi sa tsha ba dang /
gcin khol ba dang /
rlung tsha ba dang /
rtswa 'am 'dab ma 'am /
me tog gam /
'bras bu'am shing 'bar bas ste /
de'ang rnyed par dka' bas res 'ga' nan gyis rnyed pa tsam mo / /
tshe ni la la lo stong nas stong phrag brgya'i bar ro / /
rtag par sdug bsngal zhing bde ba med pa ma rig pa'i mun par zhugs pa yin na /
mkhas pa su zhig de la mngon par dga' ba'i 'du shes bskyed /
mi la'ang rga ba dang na ba dang 'chi ba dang mi sdug pa dang phrad pa dang sdug pa dang bral ba dang| rnam pa sna tshogs kyi tshol 'gro dang /
'khrug pa dang khro ba dang phrag dog dang ser sna dang phra ma dang tshig rtsub dang brnab sems dang /
phan tshun gnod pa'i sdug bsngal gyis gzir ba'o / /
rtag tu 'chi ba dran pa dang tshe thung ba dang /
'jig rten pha rol tu 'gro ba dran pa'i sdug bsngal gyis gzir bas mkhas pa su zhig dga' bar byed /
'dod pa'i khams kyi lha drug po'ang 'dod pa dang sred pa'i sdug bsngal dang /
bged pa dang longs spyod dang nye bar spyod pa'i sdug bsngal dang /
sngon bsags pa'i dge ba 'dzad pa dang yongs su 'tshol ba dang sdug pa dang bral ba dang bsod nams zad pas 'chi 'pho ba dang /
ngan song du ltung ba'i sdug bsngal gyis gzir ba'o / /
gzugs kyi khams pa dag kyang 'jig rten pa'i bsam gtan bsgom te zag bcas thaM cad sdug bsngal las ma grol bas gzir pa'o / /
phung po lhag ma dang bcas par 'gro dgos pa dang /
pha rol la mi lta ba dang /
nges par 'byung ba ma mi lta ba dang /
ngan song las ma grol ba'i sdug bsngal gyis kyang gzir ba'o / /
yang zag pa med pa'i bsam gtan la gnas kyang rnam par ma grol ba dag lam de rdzogs pa 'tshol ba dang /
sa ma lus pa'i ting 'dzin la dbang mi byed pa dang /
rang sangs rgyas dang sangs rgyas kyi spyod yul la dbang bsgyur ba med pa'i sdug bsngal gyis+g+zir pa'o / /
gzugs med pa bzhi'ang zag bcas kyi ting nge 'dzin dang ldan mod kyi /
zag bcas kyi sdug bsngal las ma grol ba'o / /
slob pa dang mi slob pa'i sa thams cad la dbang bsgyur ba med pa dang /
chos mi thos pa dang /
sred pa thaM cad gtan du gcod pa la dbang bsgyur ba med pa dang /
'chi 'pho ba dang lhag ma dang bcas par 'gro ba dang /
ngan song thams cad kyi sdug bsngal las ma grol bas /
de dag gis sdug bsngal gyis gzir bas na srid pa gsum gyi btson rar thaM cad du srid pa mngon par 'grub pa la /
mkhas pas mngon par mi dga' ba'i 'du shes bskyed cing /
'dun pa drag pos lam gyi yan lag brgyad bsgom par bya ba'o / /
mngal du 'jug pa las kyang /
mir skyes na yang de ltar skye ba la sogs pa'i sdug bsngal tshad med pa dang ldan pa'o / /
lha dag kyang rtag tu ltung ba'i 'jigs pas sdug pa dang bral ba'i sdug bsngal shin tu che ste /
'chi ba na lha gzhan dag khyod bde 'gror skye bar gyur cig /
bde 'gro ni mi'i 'gro ba'o zhe'o / /
dmyal ba ni rtag tu sdug bsngal mi bzad pa yid du mi 'ong bar rab tu tsha zhing rtsub pa myong bas dpe byar yang mi nus so / /
yi dwags ni rang bzhin gyis zhe sdang dang ldan pa /
mnyen pa dang dul ba'i sems med pa /
g.yo sgyu dang ldan pa gsod cing gnod pa byed pa /
lag pa khrag gis bskus pa /
byams pa dang snying rje med pa /
byad bzhin mi sdug pa mthong na 'jigs su rung ba /
gal te mi dang nye na yang bkres pa dang skom par byed pas rtag tu sgrib pa dang bcas pa'o / /
dud 'gro'i 'gro ba ni dpag tu med pa'o / /
don gyi dpyod pa dang mi ldan pa /
bsod nams dang dge ba dang chos kyi spyod pa dang mi ldan pa /
drang po'i spyod pa med pa /
phan tshun za zhing mthu dang ldan pas mthu chung ba gsod pa dang za ba'o / /
kha cig mun par skyes te mun par rgas shing mun pa nyid du 'chi ba'o / /
kha cig mi gtsang ba'i nang du dang /
kha cig chu'i nang du skye ba la sogs pa'ang de bzhin no / /
la la bshang ba dang gci ba'i dri tshor na der brgyug cing bza' btung byed la phag la sogs pa'o / /
la la rtag tu rtswa dang shing za ba'o zhes so / /
!skabs bsdu ba ni /
ltos shig mkhas pa dag la legs 'dod pa / /
su zhig 'di lta bu la mngon dga' bas / /
bag med 'dod sogs dbang 'gyur rab skrag nas / /
snying po dang ldan legs gsungs bdud rtsi mchog /
bde legs kun gyi 'byung gnas gcig pu la /
'bad mang bsgrims te la gor 'bros mi byed / /
sngar mdo las gsungs pa de dag nyid de gtsang sbra can mi sha dang ro gos la sogs pa dang dur khrod bsrung ba'i las la brtson par 'dzin pas 'jigs pa'am /
gshed mas 'khrid pa de las thar na ci la'ang mi lta bar 'bros pa las ches cher bsgrims pa ltar /
mkhas pa rnams kyang 'du byed kyi spros pa thams cad la nyes dmiD mi bzad par lta bas rnam grol gyi lam la lhur byed pa la bsgrims par lta'o / /
yang mngal du 'jug pa las /
kye ma kyi hud srid pa'i rgya mtsho 'di 'bar /
rab tu 'bar bas 'ga' zhig kyang der ma bsregs pa med do / /
ci zhig 'bar zhe na /
'dod chags dang zhe sdang dang gti mug dang skye ba dang rga ba la sogs pa rtag tu 'bar bas /
'ga'ang thar pa med do / /
de bas na lus 'di myur du 'jig par ltas la rtag tu brtson 'grus brtsams pas rtse gcig tu nges par 'byung ba la bslab bo / /
des na rtag tu gcig pu dben par song la chos la so sor rtog pa mang du byas pas bdag nyid bdag gi gling dang skyabs dang /
chos gling dang skyabs su bya'o / /
de ci'i phyir zhe na /
skyes bu rang bzhin drang la sgyu med pa la la snga dro nga'i drungs du 'ongs pa la ngas dbang po dang mthun par chos bstan nas de phyi dro bdag nyid bsgoms pas thos pa dang ldan pa'i chos smra ba yang byed do / /
de nas nga'i legs par gsungs pa'i chos ni mthong ba'i chos la mngon sum du rtogs par byed pa /
rab tu gdung ba sel bar byed pa /
thabs dang ldan pa /
rang gis rig pa'i chos /
legs par skyob par byed pa yin pas na /
gang gis nga la mngon sum du chos thos na mya ngan las 'das pa'i rjes su mthun zhing rdzogs pa'i byang chub la gzhol bar byed pa gang yin pa 'di ni nga'i mkhyen pa ste /
de bas na khyed kyi rang dang gzhan dang gnyi ga'i don de lta bu mthong nas chos 'di la rtag tu yang dag par bslabs te rab tu byung ba'i chos bag yod par bsgrubs nas /
chud mi gzon cing 'bras bu dam par 'dus ma byas kyi bde ba thob par byas la /
gzhan gyis byin pa'i chos gos la sogs pa blang zhing sbyin bdag gis bsod nams phan yon dang 'bras bu rgya che ba thob par 'gyur bar khyed kyi de ltar bslab bo zhes so / /
! mi'i sdug bsngal bye brag tu bshad pa las /
skye ba dang de la brten pa'i gnod pa rags pa mngal du 'jug nas 'byung ba'i dbang du byas nas skye ba'i las dang po mngal du 'jug pa nyid kyi ni /
skye bo mngal 'jug phyin ci log blo yis / /
ma dang pha la pho mo'i 'dod sdang skye / /
las kyi rjes 'brang rdzi char drag sogs kyis / /
grang bas khyim sogs 'jug pa'i 'du shes bcus / /
shin tu btsog cing smad pa'i gzugs dang ming / /
bzhi 'dus sdug bsngal phung po 'ba' zhig len / /
mngal du 'jug pa las /
bar ma do'i sems can mngal du 'jug pa na phyin ci log gis gal te pho yin na ma la ni 'dod chags skye la /
pha la ni zhe sdang skye'o / /
mo yin na ni pha la 'dod chags dang ma la zhe sdang skye'o / /
snga ma'i las kyi 'du shes phyin ci log skye ste /
grang ba dang rlung chen po langs pa dang char 'bab pa dang nam dmus pa dang /
skye bo mang po'i sgra ca co thos pa las /
las kyi mtho dman ci lta bar 'du shes bcu 'byung ngo / /
deng bdag khang bar 'jug go /
khang pa brtsegs ma dang /
gzhal med khang dang /
khri dang /
rtswa spyil dang /
lo ma'i khyim dang /
rtswa stug po dang /
nags dang /
rtsig phug dang /
sab mo'i gseb tu 'jug go snyam nas mngal der 'jug go /
de ni mer mer po ste pha ma'i khu ba dang khrag go /
de dag nyid 'dus rnam par shes pa'i rkyen las lhan cig gnas par zad kyis /
'di la byed pa po ni gang yang med do / /
de yang 'byung ba bzhi car 'dus pa'i gzugs dang ming bzhi 'dres pa sdug bsngal gyi phung po chen po 'ba' zhig pa ni smad pa yin pas na /
da ni skad cig tsam yang bsngags par mi byed do / /
skyugs pa ni chung ngu yang btsog cing mnam pa ltar srid pa'i skye ba ni chung yang sdug bsngal te /
mkhas pa su zhig srid pa'i rgya mtsho 'dir srid pa'i ro bskyed nas mngal na nyal zhing sdug bsngal 'di 'dra ba mi bzad pa myong bar byed ces so / /
!der rgyas shing smin pa ni /
zhag ni bdun phrag sum cu rtsa brgyas kyis / /
mngal gyi gnas skabs rnam bcus rgyas min byed / /
mer mer nur nur la sogs rlung gi tshogs / /
dri ldan kun tu dag segs drod bcas 'khrug /
de yis rab 'tshed sdug bsngal mi bzad ldan / /
rtsibs log g.yas g.yon zhu ma zhu'i bar na / /
gnas lnga bcings shing gsal shing rtser bskyon ltar / /
phyi sa'i khung bzhin dri nga rab btsog 'dam / /
srin tshogs tshang chen khu khrag rul myags khung / /
rtag tu mi gtsang 'dzag gyur sdig chen skor / /
kun tu bskums nas ma yi spyod lam dang / /
zas sogs mtho dman gyi nas rab sdug bsngal /
'di ni mngal gyi gnas skabs bcu gsungs te / /
dang por mer mer po la sogs pa bzhi ni de nyid las dbang zhag bdun phrag sum cu rtsa brgyad du gnas so / /
dang po la ni mer mer po ste mi gtsang ba thog ma'i gnas su 'bras khu'am zho spris lta bu zangs rab tu tsha bar btsos shing brngos pa ltar rlung dang drod kyis btsos /
rab tu btsos pas sdug bsngal mi bzad pa myong ba'o / /
gnyis pa la ni nur nur bo 'o ma bska ba'am mar 'khyags pa 'dra ba kun tu reg pa zhes bya ba'i rlung gis btsos pa'o / /
gsum pa la ni ltar ltar po ste btsod ka'i rlung gis btsos la lcags 'thur ram grol ba 'dra ba'o / /
bzhi pa ni mkhrang gyur te rab tu 'byed pa'i rlung gis btsos pa bong ba'am mchi gu 'dra ba'o zhes so / /
yan lag 'grub pa ni yang lnga pa la sdud pa'i rlung gis dpung pa gnyis dang brla gnyis dang mgo'i mtshan ma lnga po dbyar char gyis shing lo rgyas pa lta bu'o / /
drug pa la ni rgya chen po'i rlung gis dpung pa gnyis dang pus mo gnyis te mtshan ma bzhi po shing yal ga skye ba lta bu'o / /
bdun pa la ni 'khyil ba'i rlung gis rkang lag bzhi 'byung ste dbu ba'am nya lcibs lta bu'o / /
brgyad pa la ni mngal log pa'i rlung gis sor mo nyi shu'i mtshan ma'o zhes so / /
bu ga dang nang rol dang rtsa rgyus 'grub pa ni yang dgu pa la rnam par 'byed pa'i rlung gis mig gnyis dang rna ba gnyis dang sna bug gnyis dang kha dang bshang ba dang gci ba'i bu ga dgu snang ngo / /
bcu pa la ni sra bar byed pa'i rlung gis de rnams sra zhing brtan par byed do / /
kun nas skye ba'i rlung gis bus pas ni rkyal pa ltar rgyas par byed do / /
bcu gcig pa la ni bu ga snang ba'i rlung gis 'khor stong du byed pas bu ga dgu 'phel bar byed do / /
bcu gnyis pa la ni yod pa'i sgo'i rlung gis nang rol gyi rgyu ma padma'i rtsa ba ltar bsnol mar gnas pa la sogs pa rnams 'byin to / /
ba spu rgyu ba'i rlung gis ni tshigs brgya sum cu dang gnas brgya rtsa gcig bskyed do / /
bcu gsum pa la ni rlung snga ma des bkres skom tshor nas mas zos pa'i ro ji snyed pa lte bar zhugs te lus la phan no / /
bcu bzhi pa la skud pa'i kha'i rlung gis rtsa rgyus stong skyed par byed de /
mdun na nyis brgya lnga bcu dang /
rgyab dang g.yas dang g.yon na yang de snyed dag gis so / /
bco lnga pa la ni pad ma'i rlung gis rgyab la sogs pa na lnga lnga nas rtsar rgyu ba bskyed nas ro rnams gzhib bo / /
re re la yan lag bzhi bcu tsha re yod pas dbugs gzhib pa'i rtsar rgyu ba brgyad brgya'o / /
re re la'ang yan lag brgyad brgyas stong phrag brgyad bcu'o / /
de re re la bu ga mang po yod pas /
ba spu'i khung bu re re dang 'dres pas pad ma bu ga mang po dang 'dra ba'o / /
bcu drug pa la ni padma 'gro ba'i rlung gi skye mched drug dang kha sgo dang mid pa dang snying gi 'khor yug dang bza' btung 'jug pa'i gnas brgyad bskyed de / /
dbugs rgyu ba mi thogs par byed do / /
bcu bdun pa la ni 'bri gdong gis rlung gis bu ga de rnams me long phyis pa ltar dwang bar byed do zhes so / /
dbang po 'grub pa ni yang bco brgyad la dri ma med pa'i rlung gis dbang po drug dwang bar byed do / /
bcu dgu pa la mig dang /
rna ba dang /
sna dang lce'i dbang po bzhi bskyed do / /
rus pa la sogs 'grub pa ni yang nyi shu pa la shin tu brtan pa'i rlung gis rkang pa g.yas g.yon gyi sor mo'i rus pa bzhi bcu dang /
rting ba'i rus pa bzhi dang /
rje ngar gyi gnyis dang /
brla'i gnyis dang /
pus mo'i gnyis dang /
long bu'i gnyis dang /
rked pa'i gsum dang /
sgal tshigs bco brgyad dang /
rtsib ma'i nyi shu rtsa bzhi dang /
lag pa gnyis kyi sor mo'i bzhi bcu dang /
lag ngar gyi bzhi dang /
dpung pa'i gnyis dang /
brang gi bdun dang /
phrag pa'i bdun dang /
gnya' ba'i bzhi dang /
'gram pa'i gnyis dang /
so'i sum cu rtsa gnyis dang /
mgo'i rus pa bzhi bskyed do / /
nyi shu gcig pa la ni yang dag par bskyed pa'i rlung gis sha rnams zhal ba ltar bskyed do / /
nyi shu gnyis pa la ni kun tu rgyal ba'i rlung gis khrag bskyed do / /
nyi shu gsum pa la ni yongs su dag pa 'dzin pa'i rlung gis lpags pa'o / /
nyi shu bzhi pa la ni kun tu 'phyo ba'i rlung gis lpags pa'i mdog 'byin to / /
nyis shu lnga pa la ni grong khyer 'dzin pa'i rlung gis sha khrag dwang bar byed do / /
nyi shu drug pa la ni skye ba mngon par grub pa'i rlung gis skra dang spu dang sen mo bskyed de thams cad rtsa rgyus dang 'brel ba'o / /
nyi shu bdun pa la ni sman yon chen po'i rlung gis skra la sogs pa 'phel bar byed do / /
de gal te sdig pa can yin na ni mi sdug pa 'on long la sogs par 'gyur ro / /
dge ba can yin na ni mdzes shing gsal la yid du 'ong ba'o / /
khye'u yin na ni rtsib logs g.yas na tsog pur lag pa gnyis gdong pa la bkab nas sgal pa la bltas te 'dug go /
bu mo ni g.yon na de bzhin du lto ba la bltas te 'dug go /
ma zhu ba'i 'og na des mnan cing zhu ba'i steng na des bteg ste /
gnas lnga bcings nas gsal shing rnon po la btsugs pa ltar gnas so / /
mas zas mang ba la sogs pa dang /
'dod pa spyod dam drag shul du 'gro ba la sogs pas shin tu sdug bsngal te /
mi la sdug bsngal de ltar brjod du med na dmyal ba ni dpe bya bar yang lta ci smos te /
mkhas pa su zhig 'di lta bu 'dod par byed /
nyi shu brgyad pa la ni de la phyin ci log brgyad skye ste /
khyim dang bzhon pa dang /
kun dga' ba dang /
khang pa brtsegs ma dang /
skyed mos tshal dang khri dang /
chu bo dang /
rdzing na 'dug pa'i 'du shes so / /
nyi shu dgu pa la ni me tog gi phreng ba'i rlung gis lpags pa'i mdog gsal ba dang dwangs ba dang dkar bar byed do / /
sum cu pa la ni lcags kyi sgo'i rlung gis skra dang spu dang sen mo rnams rgyas par byed do / /
sum cu rtsa gcig dang /
rtsa gnyis dang rtsa gsum dang rtsa bzhi pa'i bar du ni mthar gyis cher skye zhing 'phel lo / /
sum cu rtsa lnga pa la ni yan lag dang nying lag thams cad rdzogs so zhes so / /
phyir skye ba la phyogs pa ni yang sum cu rtsa drug pa la der 'dug mi 'dod par 'gyur ro / /
sum cu rtsa bdun pa la ni phyin ci log ma yin pa'i 'du shes gsum 'byung ste /
mi gtsang ba dang /
dri mi zhim pa dang /
mun gnag gi 'du shes so / /
zhag bdun phrag sum cu rtsa brgyad pa la ni ut+pal zhes bya ba'i rlung gis lus bsgyur te lag pa thur du brkyangs nas skye gnas kyi sgor phyogs par byed do / /
yang kha thur du blta ba'i rlung gis bus pas mgo thur du bltas rkang pa gyen du bltas nas phyir 'byung ngo / /
gal te sdig can zhig ste gzhan gyi mngal rlugs par byas c+na ni rkang lag log cing bsnol mar gyur nas bsgyur mi nus pas de nyid du 'chi'o / /
dge ba can ni bde bar btsa'o zhes so / /
! phyir skye ba'i sdug bsngal ni /
de nas srog la bab pa'i sdug bsngal gyis / /
phyir 'byung cung zad dran pa'ang kun nyams myos / /
lag pa'am gos steng lhung yang tsha rtsub la / /
ba lang gson bshus srog chags mang za 'dra / /
chu 'jam bkrus kyang mdze po'i pags rul ba / /
lcag gis bzhus ltar mi bzad rab tu tsha / /
yang phyir 'byung ba ni sdug bsngal srog la bab pas gdod skye bas na shin tu sdug bsngal gyi gnas te /
snam phyi sa dang 'dra bar mchog tu dri mi zhim pa /
skyug bro ba'i 'dam gyi khung /
srin bu'i rigs mang po rtag tu gnas pa /
mi gtsang ba'i khu ba rtag tu 'dzag pa /
khu ba dang khrag rlangs rul myags pa /
mthong na skyo bar 'gyur ba /
lpags pa srab mos g.yogs pa /
sdig pa'i gnas kyi rma dang bcas pa /
mi gtsang ba'i gnas de lta bu la su zhig chags /
de btsas nas lag pa'am gos kyi steng du ltung nas nyi ma'am grib ma'am shing leb bam stan nam pang du bzhag pa na mi bzad pa tsha ba brtsub pa myong ste /
ba lang gson por bshus pa srog chags kyis za ba lta bu'o / /
chu dron gyis bkrus na'ang mdze po lpags pa rus pa rnag khrag 'dzag pa lcag gis bzhus pa tsam mo / /
de lta bu thams cad kyi tshe'ang de dag myong zhing dran pa 'byung ba'o / /
!de la brten pa'i gnod pa rags pa ni / /
bcos nas zhag bdun phyin chad srin bu'i tshogs / /
brgyad khris za bas nyams chung bkres skom sogs / /
na rga 'chi dang sdug bsngal mi sdug phrad / /
'dod tshol mi rnyed phung po'i khur gyis mnar / /
khyad par du'ang nad mang 'byung gnas kyi / /
mi rtag sdug bsngal yid brtan mi rung ste / /
yan lag gcod 'bigs go rar 'jug dang bcing / /
sdig sbrul 'tshe sogs sdug bsngal nyid la brtag /
yang btsas nas zhag bdun phan chad srin bu'i tshogs brgyad khri byung nas lus la za'o / /
des na rtag tu gdung zhing nyam chung ba dang bkres pa dang skom pa dang nad sna tshogs kyang snang ba'o /
skye ba'i rtsa ba de la rga ba dang na ba dang 'chi ba dang sdug pa dang bral ba la sogs pa sdug bsngal 'ba' zhig go /
lo brgya thub na'ang gnas skabs bcu ste /
byis pa gan rkal du nyal ba dang /
gzhon nu rtse dga' byed pa dang /
lang tsho 'dod pa'i bde ba can dang /
mthu dang ldan pa dpa' stobs can dang /
dar la bab pa bshes pa dang /
spobs pa can dang /
yongs su rdzogs pa legs par spyod pa la mkhas pa dang /
mthar gyis rgas pa chos kyi gzhung shes pa dang /
rgas pa bya ba mang po la mthu zhan pa dang /
shin tu rgas pa ci'ang mi nus pa dang /
mtha' ma 'chi ba'i gnas skabs so / /
de dag la dus sum brgya yod de /
dpyid dang dbyar dang dgun brgya brgya'o / /
zla ba ni brgya phrag bcu gnyis te dkar gnag gi ngo bo ni brgya phrag nyi shu rtsa bzhi'o / /
nyin mtshan ni stong phrag sum cu rtsa drug du 'tsho'o / /
nyin gcig lan gnyis za bas zan ni stong phrag bdun cu rtsa gnyis za ste /
rkyen gyis ma zos pa'i grangs kyang der gtogs so / /
'di lta bu bsams shing yang skyo bar bya'o / /
de ltar skyes pa'i lus la yang nad mang po klad nad dang mig nad de la sogs pa mtha' yas te /
nang nas skye ba'i nad kyi rigs ni bzhi brgya rtsa bzhi yin pas lus 'di ni 'bras dang zug rngu lta bu dang /
skad cig tsam yang mi gnas pas rang bzhin gyis mi rtag pa dang sdug bsngal ba dang bdag med pa 'chi ba dang nye ba yid brtan du mi rung ba'o / /
yang lag pa dang rkang pa la sogs pa bcad pa dang mig phyung ba la sogs pa dang /
go rar gzhug pa dang bcing ba la sogs pa dang /
bkres shing skom pa dang /
sdig sbrul la sogs pas reg pa la nyin mtshan du sdug bsngal drag pos bsreg cing gdungs pa'o zhes so / /
! 'khor ba'i nyes dmigs bsgom pa'i skabs kyi don la sbyar ba ni /
de ltar bde 'gro'i skye gnas dman pa'i yang / /
sdug bsngal de 'dra dmyal sogs smos ci dgos / /
'di 'dra rjes bsam skyo bas nan tan gyis / /
brtson 'grus brtan pos rnam grol btsal bar 'bad / /
yang de lta bu la yid 'byung bas chos btsal zhing shin tu skyo ba bskyed de nan tan gyis brtson 'grus kyis rnam par grol ba btsal bar bya'o / /
de ltar bde 'gro'i skye gnas mi gtsang ba'i sdug bsngal yang brjod du med na ngan song gsum gyi mi bzad par bzod par dka' ba lta ci smos / /
! 'das chen las 'byung ba la skye ba nyid kyi ni /
skye 'di sdug bsngal gzhan gyi rtsa ba ste / /
dug gi sa bon lta bur gnod kun bskyed / /
bkra shis ma dang rna nag ma 'brel ltar / /
skye ba 'dod pas gnod gzhan spang mi nus / /
des na 'gro ba'i skye ba ma lus la / /
mkhas pas gnod chen nyid brtag phyir phyogs bya / /
ngan skyugs mang nyung dri ngar mtshungs pa ltar / /
tshe ring tshe thung skye kun sdug bsngal nyid / /
mdo sde las skye ba ni sdug bsngal thams cad kyi rtsa ba ste 'khrul pa can dag skye ba 'dod kyi /
rgas pa dang na ba la sogs pa mi 'dod kyang /
dpal thams cad ster ba'i bkra shis ma dang byur thams cad 'bebs pa'i rna nag ma dag 'brel bar mi nus pa dang 'dra ba'o / /
byang chub sems dpa' ni dang po skye ba nyid nas skyon du rtogs te /
dug gi sdong po ni rtsa ba la sogs pa thams cad kyis kyang gsod pa ltar /
skye ba thams cad ni nad la sogs pa dang 'brel ba'o / /
ngan skyugs ni mang nyung 'dra ste mnam pa ltar tshe ring thung thams cad sdug bsngal nyi tsher mtshungs pa'o / /
yang mi tha ma mngal na 'dug pa ni phyi sa khung ngam mun khung na gnas mi ro'i gnas sam tsher khung ngam mun khung na gnas shing 'byung na'ang de dag nas 'byung ba snyam mo / /
'bring ni skyed mos tshal lam chu gtsang ngam khyim bzang por shes so / /
rab ni yang thog bzang po'am skyed mos tshal lam rta'am glang po che gzhon pa'aM ri mthon po la 'dzeg pa'am de dag nas 'byung ba snyam mo zhes so / /
! de la brten pa'i gnod pa rags pa las rgas pa ni /
rgas pas glen sogs nad ldang stobs sogs 'joms / /
'chi bdag khar bstobs yul rnams spyod mthu 'phrog /
kun gyis brnyas 'gyur rab 'byung thos sogs nyams / /
lus rid las kyi mthu med myur bar 'chi / /
yang rgas pa na ni skyug bro zhing ldang dang /
dpa' ba dang nyams rtsal 'phrog pa'o / /
brtson 'grus dang 'dzin pa dang gzhon dar ba dang rab tu bde ba dang nga rgyal dang rgyags 'chos dang bde ba ci 'dod pa la spyod pa rnams ma rungs par byed pa'o / /
le lo dang snyoms las che ba'o / /
gzhan gyis brnyas par byed pa'o / /
dper na rdzing du padma rgyas pa na kha dog 'tsherbas kun gyi yid du 'ong zhing 'dod de /
ser bas ma rungs par byed pa ltar /
rgas pa'ang gzhon dar ba'i mdog bzang po yid du 'ong ba ma rungs ba byed do / /
rgyal po'i blon po mdzangs pas de la bsdo ba'i rgyal phran thabs kyis bzung ste 'bul lo| |rgas pas kyang gzhon dar ba bzung ste 'chi bdag gi rgyal po la 'bul lo / /
phyug po'i nor gser la sogs pa mang po rkun pos 'joms pa ltar gzhon pa kha dog la sogs pa rga ba'i dgras rtag tu 'joms so / /
dbul po dag rtag tu zas dang gos bzang po 'dod kyang mi rnyed pa ltar /
rgas pa'ang 'dod pa'i yon tan lnga'i bde skyid la longs spyod par 'dod kyang nus pa med do / /
skam sa'i rus sbal rtag tu chu dran yang mi rnyed pa ltar /
rgas 'khogs pas bskams pa'ang rtag tu gzhon pa'i 'dod pa'i yon tan lnga po dran no / /
ston padma kha bye ba yang kun gyi yid du 'ong pa rnyings nas kun gyis mi 'dod pa ltar /
rgas pa yang kun gyi yid du mi 'ong bas mi 'dod do / /
bu ram shing btsir ba'i tshigs ma la ro med do / /
rgas pas gud pa na yang rab tu 'byung ba dang klog pa dang bsam gtan gyi ro gsum med do / /
zla ba rgyas pa mtshan mo gsal yang nyin mtshan gnyis mi 'dra'o / /
gzhon pa bzang zhing mdzes pa yang rgas pa na bskams shing rid do / /
rgyal po srid bzang po skyong ba gzhan gyis phab ste 'khyams pa na kun snying rje bas khyod lta bu ji ste 'di ltar 'khyam zhe'o / /
rgas pas nyams pa la yang sngar gzhon pa'i lus ngag la bstod du zad do / /
mar me mar zad pa myur du 'chi'o / /
gzhon pa rgas pa yang de bzhin no / /
shing rta'i srog shing chag na khal 'khur mi nus so / /
rgas pas kyang dge ba'i chos thams cad 'dzin par mi nus so / /
byis pa chung ngu shed ma bye pa ni kun gyis brnyas pa ltar rgas 'khogs pa yang ngo zhes so / /
! na ba ni /
nad kyis bde ba kun 'joms 'jigs sogs bskyed / /
dbang sogs gzugs nyams 'chi ba nyer 'dren pa| |dre'u sbrum sogs dang rgyal po'i 'khor sogs bzhin / /
mdog stobs ngo tsha sogs 'joms lus sems bsreg /
yang ser bas lo tog kun 'joms pa ltar na bas bde kun 'joms so / /
sha 'khon can gyi dgra la rtag tu 'jigs pa ltar na bas kyang rtag tu 'jigs shing mya ngan byed do / /
mi gzugs bzang pos rgyal po'i btsun mo la spyad pa des tshor te mig phyung /
rna ba gcig bcad /
lag pa gcig bcad na sngon gyi gzugs nyams te kun gyis mi 'dod do / /
na ba yan lag kun gzir ba yang de bzhin no / /
chu shing la sogs pa ni rang gi 'bras bus brlag par byed do / /
nad kyis kyang 'chi bar byed do / /
'khor los bsgyur ba'i rgyal po ni dmag dang blon po'i phyi bzhin du 'brang ngo / /
'chi ba'i rgyal po yang rtag tu na ba'i blon po'i rjes su 'brang ngo / /
rgyal po gzhan gyi rjes su 'khor dag 'brang ngo / /
na ba'i rgyal po'i rjes su yang 'chi ba'i 'khor 'brang ngo / /
na ba'i rgyus ni sdug bsngal dang 'khrug pa dang zlos pa'i mya ngan dang smre sngags 'don pa lus dang sems mi bde bar byed pa ste /
dgra ma rungs pas nyen pa dang /
rkyal pa 'bral ba dang /
zam pa 'jig pa dang /
dran pa 'phrog pa dang /
gzhon pa'i kha dog dang stobs dang bde ba ma rungs par byed pa dang ngo tsha med pa dang khrel med par byas pa dang /
lus dang sems 'bar zhing tshig par byed pa'i rnam grangs can no / /
zhes so / /
! 'chi ba ni /
bskal me sogs ltar 'chi bas kun 'joms te / /
rgyal sras dbang thob zab chos rtogs ma gtogs / /
rgyal po sdang sogs nor dbyig dbul sogs kyis / /
bzlog par nus kyi 'chi bdag de lta min / /
yang 'chi ba ni 'jig cing med par byed pa'o / /
me dang chu dang rlung gis bsam gtan gnyis pa la sogs pa ma gtogs pa kun 'jig pa ltar /
'chi bas kyang byang chub sems dpa' mdo 'di la gnas pa ma gtogs pa thams cad med par byed do / /
nam mkha' lding gi rgyal pos klu dang gser la sogs pa kun 'ju bar nus kyang rdo rje ni mi 'ju'o / /
'chi ba'i rgyal pos kyang rgyal sras de ma gtogs pa 'ju nus so / /
nam mkha' lding klu thams cad za'ang gsum la skyabs su song ba ni za mi nus so / /
shi ba'i mkha' lding sems can dpag tu med pa za'ang rnam par thar pa'i sgo gsum la gnas pa ni ma yin no / /
mi la rgyal po sdang ba ni nor dbyig phul te 'jam pa'i tshig smras pas byams par 'gyur gyi /
'chi ba'i rgyal po las ni de dag gis thar pa med do zhes so / /
! 'dod pa dang bral ba ni /
sdug bral gnod pa kun gyi rtsa ba ste / /
tshe zad mtho ltung rgyal srid nor brlag sogs / /
yang 'dod pa dang bye bral ba ni sdug bsngal kun gyi rtsa ba ste /
'dod pa'i rkyen gyis mya ngan skye / /
'dod pa'i rkyen gyis 'jigs pa ste / /
'dod pa thams cad yongs spangs na / /
mya ngan 'jigs pa ga la 'ong / /
yang 'dod pa dang bral ba ni /
tshe zad pa la sogs pa ste sdug bsngal sna tshogs gzhan yang rgyal po spyi bo skyes la sogs pa bzhin no zhes so / /
! mi 'dod pa dang phrad pa ni /
mi sdug dang phrad dgra bos nyer bcom zhing / /
btson rar bcug dang 'byung pos brlams sogs yin / /
yang dgra sdang ba dang phrad pa ni 'gro ba lnga car la yang yod de /
mi la ni bzung ste btson rar bcug pa la sogs pa'o zhes so / /
! 'dod pa btsal te ma rnyed pa ni /
'dod pa mi rnyed dge ba ma thob dang / /
mi dges nyer bcom ngal mang 'bras med sogs / /
yang 'dod pa mi rnyed thams cad kyang 'dod pa gnyis po dge ba dang mi dge ba 'dod pa dag las /
dge ba ni ma rnyed na sdug bsngal lo / /
mi dge ba dang ni ma bral na sdug bsngal lo zhes so / /
! mdor na nye bar len pa'i phung po lnga sdug bsngal ba ni /
phung po'i khur non g.yang sa chen po can / /
grogs med mtha' mi mngon pa'i lam ring du / /
mun chen snang med thar sgo mthong med cing / /
gzhig par mi nus thos nas skrag par 'khyam / /
yang mdo sde las /
byis pa ma rabs ni g.yang sa chen por 'jug ste /
lam shin tu ring la grogs med pa nyin mtshan du phyin kyang mtha' mi shes pa /
shin tu gnag pa'i mun par 'thom pa /
snang ba dang sgron me med par 'jug sgo med pa gnas yod pa /
snang ba'i dmigs med la gsor mi rung ba /
'gro ba la bar chad dang thar pa med pa'i gnas su phyin pa /
gzhig tu med pa /
mthong ba tsam gyis mya ngan gyis gdungs pa gzugs sdug pa ma yin yang kun gyis 'jigs skrag pa /
lus la khyab par yod kyang tshor mi shes so zhes gsungs te /
phung po lnga ni blangs pa tsam gyis tshor ba gsum dang rjes su 'brel pa nyid du ro gcig la /
bde ba thams cad kyang 'gyur ba'i sdug bsngal nyid do / /
sdug bsngal thams cad ni sdug bsngal gyi sdug bsngal nyid do / /
btang snyoms thams cad kyang 'du byed kyi sdug bsngal nyid kyi na phung po grub bo cog ma lus pa ni sdug bsngal 'ba' zhig pa ste /
'ba' zhig pa ni bde ba gtan med pa'am byed pa po'i bdag med pa'i don to / /
sngar gyi sdug bsngal brgyad po yang sdug bsngal gsum po 'di nyid kyi dbye bar ci rigs su sbyar ro / /
! skye ba la ni brten pa'i gnod pa phra ba ni mtha' yas pa nyid de /
'on kyang 'dir bsdus pa ni /
lam ngan 'jug dang zhum dang ser sna dang / /
bsngos bsgyur dbul dang nor dang sred zhen dang / /
log 'tsho gzhan sdug mi lta phrag dog dang / /
'dzem med spyod dang gzhan skyon rtog byed dang / /
las ngan gyis g.yeng thos sogs don mi gnyer / /
'jig rten pha rol mi lta gzhan bslu dang / /
yon tan mi brtan nyes brtan bzod med dang / /
mdza' bshes yal 'dor byas mi gzo la sogs / /
yid 'byung skyo ba'i gnas mang legs brtags nas / /
mkhas pas de dag rgyang rings dor bar 'bad / /
lam ngan par 'jug pa ni sdig pa spyod pa la sogs pa ste /
de spang bar /
sdug bsngal gzhir gyur gtam ngan rjes 'brang ba'i / /
sdig pa'i lam las bde 'dod slar log la / /
de bas bsod nams spyod pa dpal ldan pa / /
bde ba rab 'byung sgrub la blo byos shig /
ces so / /
zhum pa ni bya dka' ba'i las sems kyis mi lcogs pa ste /
de spang bar /
zhum pas phongs las thar la mi phan gyi / /
de bas mya ngan gdung bar ma byed par / /
dgos pa'i don bsgrub mkhas la brten byas na / /
rab tu dka' ba'ang sla bas thar bar 'gyur / /
de bas 'jigs shing mi dgar ma byed par / /
ji ltar bya ba'i thabs kyis dgos pa bsgrubs / /
mkhas pa'i gzi brjid brtan pas gzengs bstod na / /
don rnams thams cad 'grub pa lag na yod / /
ces so / /
ser sna ni yo byed la kun 'dzin dam pas gtong mi nus pa ste /
de spang bar glog ni 'gyu ba lta bur mi brtan nor / /
kun dang thun mong phongs pa du ma'i rgyu / /
bde ba 'byung ba'i rgyu ni sbyin yin na / /
ya rabs su zhig ser sna'i lam la brten / /
zhes so / /
bsngos pa bsgyur ba ni bsngos nas mi sbyin pa'am bsngos pa las gzhan pa sbyin pa'am gzhan la bsngos nas gzhan la sbyin pa la sogs pa ste /
de spang bar sbyin no zhes ni khas blangs pas /
phongs ba'i re ba brtan byas nas / /
bslu ba'i tshig ni rtsub mo de'i / /
skyin pa bsab pa ci yang med / /
phongs pa rnams kyis bag phab spobs te bslangs pa la / /
sbyin pa'i dus su brnyas te ma byin dga' ba bas / /
mi bzad me lce 'bar ba'i sems can dmyal ba der / /
me lce 'bar bas phog nas spyi'u tshugs lhung yang rung / /
gang zhig slong ba de nyid sbyin par bya / /
mi 'dod pa ni byin yang dgar mi 'gyur / /
chus khyer ba la chu yis ci zhig bya / /
de bas bslangs pa'i don ni 'di la sbyin / /
zhes so / /
dbul ba ni nor dang mi ldan pa ste /
dma' 'bab gnas gyur nyon mongs ngal ba'i gzhi / /
bde ba yongs spangs shin tu mi brjid pa / /
nyams nyes bzhin du rtag tu mya ngan byed / /
nor med gyur pa shin tu 'jig su rung /
zhes so / /
nor dad ni nor sgrub cing phangs par 'dzin pa ste /
bsags dang bsrung dang brlag pa'i gdung ba yis / /
nor ni phung krol mtha' yas shes par bya / /
nor la chags pas g.yengs par gyur pa rnams / /
sred pa'i sdug bsngal las grol skabs med do / /
zhes bya ba dang /
'jig rten dag na nor ni phal cher yang / /
chags pa'i gzhi dang ngan 'gro'i grogs su 'gyur zhes so / /
de spang bar gtong dka'i nor ni bdag dang gzhan dag gis / /
'byor ba thob pas don dang mthun par 'gyur /
zhes so / /
sred zhen ni ma 'ongs pa'i 'dod pa'i yul dag gis skom zhing don du gnyer ba ste /
dman pa rnams ni phal cher yang / /
mi bzod par ni yid gdungs nas / /
dngos po gang la de grags pa / /
de yis lhag par gdungs par 'gyur /
zhes so / /
log 'tsho ni tshul 'chos la sogs pas nyes par spyod pa sna tshogs la 'dzem pa med par rnyed pa dang bkur sti bsgrub pa ste /
spyi brtol byed cing 'phrog rlom can / /
mi gtsang las ldan khwa lta bu / /
shin tu nyon mongs 'tsho ba can / /
ngo tsha med pa'i 'tsho ba las / /
rtag tu gtsang ma 'tshol ba dang / /
thub tshod mi byed 'dzem bag can / /
'tsho ba dag pa lta ba yis / /
ngo tsha shes pa'i 'tsho ba dka' /
zhes so / /
de spang bar /
chog shes des pa'i bdag nyid can / /
'tsho ba gang na'ang btsal mi dka' / /
rtswa dang lo ma chu ni gnas / /
gang na'ang med pa ma yin no / /
mang du thos pa snyems pa med / /
'byor pa thob la ser sna med / /
nags tshal gnas la chog shes pa / /
yon tan kun gyi mchog yin no zhes so / /
gzhan gyi sdug bsngal la mi lta ba ni snying sra bas gzhan gyis bde sdug khyad du bsad cing rang gi bde ba chung ngu'ang 'tshol ba ste /
de spang bar /
dam pa rnams ni pha rol smad la sogs / /
gnod pa byas nas rang gi bde mi bsgrub / /
de bas mkhas pa gcig la'ang mi gnod par / /
chos la gnas nas bdag gi don bsgrub bo zhes so / /
phrag dog ni gzhan gyi dpal la sdang bas mi bzod pa ste /
rang gi yon tan grags pa khyad par can / /
'gro ba mgu bar nus pa'i mthu can la / /
yon tan bcos mas bkur sti thob pa rnams / /
phrag dog me ni gor ma chag par 'bar zhes so / /
'dzem pa med par spyod pa ni ngo tsha dang khrel yod shas chung ba ste /
'jig rten spyod pas 'dzem pa med pa dang / /
chos dang phyi ma'i 'bras bu mi lta ba / /
gang yin de la skye bo yid mi ches / /
lha dang dpal gyis rab tu spangs par 'gyur zhes te /
de spang bar /
lha dbang phyir yang ngo tsha bor nas ni / /
yid la chos dang 'gal ba byed pa bas / /
gyo mo'i snod thogs gos ngan gyon nas ni / /
dgra yi khyim du 'byor ba slong yang bla / /
byis pa rnams ni mtshan ma chung zad la / /
brten nas rang gi chos lam 'dor bar byed / /
dka' thub chos dang shes pa'i nor ldan pa / /
dge ba rnams ni phongs kyang mi 'gyur ro zhes so / /
gzhan gyi skyon dang 'khrul pa la rtog pa ni /
bdag las gzhan pa'i skyon dag ni / /
phub ma gtor ba ji bzhin du / /
gzhan gyi skyon mthong sla ba ste / /
rang gi skyon ni mthong bar dka' zhes te /
de spang bar /
gzhan skyon rtog pa spong ba dang / /
rang gi nyes pa lta ba'o zhes so / /
las ngan pas g.yengs pa ni khyim gyi so tshis la sogs pas rtag tu rang dbang med par bkol ba ste /
khyim gyis so tshis byed pas ni / /
brdzun du mi smrar mi rung zhing / /
pha rol gnod pa byed pa la / /
nan tur mi byar mi rung ngo / /
phyugs kyis bsgrub na'ang mi dkon pa'i / /
mnog chung gang yin de don du / /
dal 'byor phun sum rnyed dka' 'di / /
las kyis mnar ba rnams kyis bcom zhes so / /
thos pa la sogs don du mi gnyer ba ni dam pa rnams kyi las su bya ba thos pa dang tshul khrims la sogs pa yon tan gyi tshogs la rtsis med pas yal bar 'dor zhing mi sems pa ste /
de spang bar /
yon tan ldan pa yon tan la dga' zhing / /
yon tan med pa yon tan la mi dga' / /
bung ba nags na gnas kyang mtsho'i pad gzhib / /
spal pa drung na 'dug pa de lta min / /
mkhas pa rnams kyi grags pa ni| |mkhas pa rnams kyi nang du 'phel / /
rin chen shes la rin chen dang / /
g.yul ngo'i nang du dpa' bo bzhin / /
gang zhig 'don dang 'dri dang klog pa dang / /
gzhan la 'dri dang thos pa 'dzin byed pa / /
de yi blo ni nyi ma'i 'od zer gyis / /
padma bzhin du rnam par kha 'bye'o / /
mang du thos pa thos pa 'dod / /
gtsang sbra can ni gtsang la dga' / /
dka' spyod rnams ni des mi 'jigs / /
skyes bu goms pa'i lam du 'gro /
me tog rnams ni ljon pa'i shing gi rgyan du 'gyur / /
glog phreng 'gyur ba char sprin rnams kyi rgyan du 'gyur / /
bung ba myos pa 'du ba'i padma mtsho yi rgyan / /
yon tan khyad par 'phags pa lus can rnams kyi rgyan / /
zhes so / /
gzhon yang rgan pa'i nye bar zhi la dga' / /
gzi brjid che'ang bzod cing des pa'i ngang / /
mkhas par gyur kyang shes pa'i nga rgyal med / /
dpal dang ldan zhing 'byor kyang dregs pa med / /
skye bo rnams la sdug bsngal dbang med pa / /
de yis ma bzod snying rje'i gzhu dag dang / /
sbyin pa'i mda' rnams char bzhin 'bebs pa yis / /
de dang lhan cig g.yul chen 'gyed pa 'dra /
zhes so / /
'jig rten pha rol la mi lta ba ni tshe phyi ma phan chad kyi bde sdug mi sems par tshe 'di nyid du ci bde tsam 'tshol bar zad pa ste /
lha yi dpal dang 'khor los bsgyur la sogs / /
gzugs dang lang tsho 'byor sogs bde ldan yang / /
mtho ris byang grol 'tshol la spyod med pa / /
dud 'gro mi yi cha byad 'dzin par zad ces so / /
gzhan yang bslu ba ni g.yo sgyu 'ba' zhig spyod pas rang gi don cung zad kyi don du yang gzhan dag tshegs chen pos ngal ba la sogs pa la sbyor ba'o / /
yon tan yod kyang myur du nyams pa dang skyon byung zhing skyes pa dang rtag tu mi 'bral ba spang bar /
yon tan goms pas dge ba rnams / /
legs par byas pa sems la gnas / /
padma'i 'dab la chu 'bo bzhin / /
nyes par byas pa mi chags so zhes so / /
bzod pa med pa ni mthu chung ngus kyang kyal ka byed pa la sogs pa'ang bsran mi nus pa ste /
de spang bar /
sdig can rnams ni rang bzhin gyis / /
'dul dang 'gal ba'i lam la brten / /
dam pa rnams ni goms pa'i phyir / /
de la'ang phan btags bzhin du bzod / /
dge zhing dul ba'i tshul spyod la / /
bzod pa byar yang ci zhig yod / /
mthu chung 'khrul pa dag la ni / /
mthu yod bzhin du bzod na legs / /
de phyir yon tan nyams pa bas / /
rab tu brnyas par gyur kyang rung / /
gang zhig rang gi chos nyams mi sems par / /
bdag gis sdig sbyang phyir ni zhugs 'dra ba / /
'di la'ang bdag ni bzod par mi byed na / /
de las gzhan pa drin med ci 'dra zhig ces so / /
mdza' bshes yal bar 'dor ba ni de'i sdug bsngal bsal ba la sogs pa la 'bad par mi byed pa ste /
! de spang bar /
byams pa'i bcing bas yid ni bcings pa rnams / /
rang gi srog dang bral ba'ang mi sems so / /
mdza' bshes nyam nyes gyur pa'i mya ngan ni / /
srog dang bral ba bas kyang sdug bsngal che zhes so / /
byas pa mi gzo ba ni gzhan gyis phan btags pa mi sems shing lan du phan mi 'dogs pa'am gnod pa byed pa ste /
ri rnams dang ni rgya mtsho dang / /
sa rnams bdag gi khur min gyi / /
byas pa mi gzo gang yin pa / /
de ni bdag gi khur chen yin / /
zhes smad cing /
de spong ba ni /
byas pa shes shing byas pa gzo / /
byas pa chud zos mi byed pa / /
mi la dpal mgon nye bar gnas / /
zhes bsngags so / /
sogs pas ni gzugs ngan pa dang gzi brjid med pa dang 'khor ngan pa dang dbang po ma dul ba dang ngan du smra ba la sogs pa skyo ba'i gnas su gyur pa thams cad bsdu ste brjod kyis mi lang ngo / /
de la 'khor ngan pa ni gang dang 'grogs pas sdig pa 'phel ba'i grogs la sogs pa ste /
de spang bar /
brtan pa legs gnas lhan cig spyad pa yi / /
grogs po mkhas pa gal te rnyed na ni / /
nyon mongs thams cad mngon par zil mnan nas / /
dran ldan dga' ba'i yid kyis de dang spyad / /
brtan pa legs gnas lhan cig spyad pa yi / /
grogs po mkhas pa gal te ma rnyed na / /
yul 'khor yangs pa spangs pa'i rgyal po ltar / /
gcig pu spyad bya sdig pa mi bya'o / /
byis pa grogs su mi 'gyur bas / /
gcig pu spyod par byed pa bla / /
ma bstang dgon pa'i glang po ltar / /
sems khral bskyungs te sdig med gnas zhes so / /
ma dul ba ni dbang po rnams yul la phyar g.yeng gis nyams par byed pa ste /
de spang bar /
btso blag mkhan dag chus 'khru zhing / /
mda' mkhan mes ni srong ba dang / /
shing mkhan shing la 'jog sbyong ltar / /
mkhas pas bdag nyid gdul bar bya zhes so / /
ngan du smra ba ni mnyan par mi bde ba dang gzhan sun par byed pa'i tshig la sogs pa ste /
de spang bar /
gang dag snyan par smra la dga' / /
'jig rten kun gyis phyag byed do / /
'jig rten kun la ma dang 'dra / /
de ni pha dang 'dra bar dga' / /
dbang po snyan par smra ba dge /
bde 'jam bde ba 'byung ba yin / /
sdig pa mi bzad sel ba dang / /
mi sdug pa kun sbyong ba yin / /
tshig snyan mtho ris skas yin te / /
tshig snyan dge ba'i gter yin no / /
tshig snyan 'jig rten gnyen yin te / /
tshig snyan legs kun mngon par 'grub ces so / /
'di lta bu thams cad legs par brtags nas de dag gi rgyu spang zhing ldog pa'i rgyu dang gnyen po la nan tan bya ba ni 'khor ba'i nyes dmigs la mkhas pa'i skyes bu'i rtsal du go bar bya'o / /
! de ltar 'bras bu'i gnod pa brjod nas /
rgyu las dang nyon mongs pa spyi'i gnod pa'i dbang du byas nas de gnyi ga'i gnod pa ni /
sems ni gdul dka' nyon mongs drag po'i tshogs / /
rab 'bar dgra yi dbang gyur nyes spyod ni / /
mi bzad rang dbang med par gsog pas na / /
ngan song la sogs sdug bsngal g.yang sar 'phen / /
thog ma med pa can gyi ma rig pa las bdag dang gzhan dang sdug pa dang mi sdug pa la sogs par zhen pa'i rtsa ba can 'dod chags dang zhe sdang la sogs pa nyon mongs pa dang nye ba'i nyon mongs pa mtha' yas pa rab tu 'bar zhing 'khrug pas kun nas bslang ba /
mtshams med lnga dang de dang nye ba lnga dang mi dge ba bcu la sogs pa shin tu brlang po ma rungs pa mang zhing mang ba bsags pa las /
ngan song gsum dang mtho ris dag tu'ang tshe thung ba dang nad mang ba la sogs pa sngar brjod pa'i sdug bsngal mtha' yas pa rab tu 'dren par byed do / /
! gtsaur nyon mongs pa'i gnod pa ni /
zhe sdang la sogs tha ba rab sra ba / /
gnyen po'i gshol gyis gzhig dka' khyi bzhin du / /
nye bar rab bsnyen gnyen po ri dwags ltar / /
cung zad nyer bsten de ma thag nyams 'gyur / /
khyad par du yang phyi rol mu stegs byed / /
thams cad ma rig lta ba'i mun chen gyis / /
khebs shing nyon mongs nad chen gso dkas thebs / /
thar byed 'dren pa sman sogs dang bral 'khyams / /
'das chen las sran bskams la khab mig zug ba la sogs pa ltar nyon mongs pa rab tu sra ba la nyi ma 'ga' tsam sems rtse gcig pa thob kyang 'dul bar mi nus so / /
khyi mis mi 'jigs pa ltar zhe sdang la sogs pa ni spang dka'o / /
shwa ba mis mthong ma thag 'bros pa ltar byams pa la sogs pa ni nyams par sla'o / /
nyon mongs pa ni rdo la ri mo bris pa dang 'dra'o / /
dge ba ni chu'i ri mo dang 'dra'o / /
zhe sdang ni me'i phung po dang 'dra la /
byams pa ni glog dang 'dra bas na sems ni shin tu gdul dka' ba'o / /
mu stegs can thams cad ni thar par 'dod kyang tshul khrims kyi rkang pa med pa /
bde ba 'dod kyang bde ba'i rgyu rkyen mi tshol ba /
sdug bsngal mi 'dod kyang spyod pa thams cad du sdug bsngal gyi rgyu mi spong ba /
ma rig pa'i mun pas khebs pas dge ba'i bshes gnyen spong ba ste /
khams gsum pa'i sred pas mi rtag pa'i me chen po las mi thar ba /
nyon mongs pa'i nad lci ba 'tsho dka' bas btab kyang sman pa mkhas pa mi tshol la /
mtha' med pa'i lam ring por 'gro yang bde ba'i rgyags mi gsog pa'o zhes so / /
! gtsor las kyi gnod pa ni /
thams cad 'du 'dzis g.yengs shing smra la chags / /
don la gzhol med gnyid rmug mun chen 'thibs / /
bya ba dman pas rang bkol spyod 'dzin pa'i / /
spros pas g.yen spyo'i nyes tshogs brgyas rab 'joms / /
lhag pa'i bsam pa bskul ba las 'du 'dzi la dga' ba'i nyes dmigs nyi shu ste /
lus kyis ma bsngams pa dang /
ngag gis ma bsngams pa dang /
yid kyis ma bsngams pa dang /
'dod chags che ba dang /
zhe sdang che ba dang /
gti mug che ba dang /
'jig rten pa'i gtam gyis gos pa dang /
'jig rten las 'das pa'i gtam las nyams pa dang /
chos la ma gus pa dang /
chos spong ba dang /
bdud kyis glags rnyed pa dang /
bag med pa la brten pa dang /
bag med pa dang ldan pa dang /
rtog dpyod shas che ba dang /
thos pa las nyams pa dang /
zhi gnas dang lhag mthong mi 'thob pa dang /
myur du tshangs par spyod par mi 'gyur ba dang /
sangs rgyas dang chos dang dge 'dun la dga' ba nyams pa gsum gyis so / /
smra ba la dga' ba'i nyes pa yang nyi shu ste /
thos pas rgyags pas gus pa med pa dang /
rtsod pa lhur len pas phyogs la zhen pa dang /
nang du sems pa dang bral bas dran pa nyams pa dang lus dang sems ma sbyangs pas shes bzhin med par spyod pa dang /
chos la bzod pa nyams pas khengs pa dang 'dud par 'gyur ba dang /
zhi gnas dang lhag mthong spangs pas sems dmu rgod du 'gyur ba dang /
smra bas sbags pas dus ma yin par smra ba dang /
'phags pa'i shes pa ma thob pas ma bsdams pa dang /
lha la sogs pas bkur sti mi byed pa dang /
so so yang dag par rig pa thob pa dag gis brnyas pa dang /
lus mngon sum du gyur pa dag gis spyo pa dang /
bsgrub par mi gnas pas 'gyod pas zin pa dang /
the tshom ma spangs pas mi brtan pa dang /
sgra tsam lhur len pas thos pa dang bye brag phyed pa nyams pa dang /
rnam par shes pa'i spyod yul can yin pas 'dod pa'i yon tan la chags pa dang /
yang dag pa ji lta bar mi rtogs pas myur du chos spong ba dang /
gzhan dang gzhan rtsom pas mi brtan zhing rten med pa dang /
sems ma dul bas bkur sti mi 'thob pa dang /
chos nyid ma rig pas gzhan gyi dring 'jog pa dang /
dbang po rnams mi shes pas nyon mongs pa'i dbang du 'gyur ba'o / /
gnyid la dga' ba'i yang nyi shu ste /
rmugs pa dang gnyid kyis non pas le lo che ba dang /
lus sha che ba dang /
mdog ma dag pa dang /
'byung ba rnams nad gzhis non pa dang /
me'i khams chung ba dang /
zas legs par mi 'ju ba dang /
'bras dang phol mig 'byung ba dang /
le lo can du 'gyur ba dang /
gti mug gi dra ba 'phel ba dang /
shes rab nyam chung ba dang /
dwangs ga mi bde ba dang /
gti mug gi mun pa 'dzin pa dang /
mi ma yin pas bkur sti mi byed pa dang /
sems brtul ba dang /
mi sdang ba mang ba dang /
bag la nyal gyis 'khri ba dang /
dge ba la mi 'dun pa dang /
dge ba'i chos kun las nyams pa dang /
spyod pa zhum nas brtson 'grus can la smod pa dang /
'khor du brnyas bar 'gyur pa'o / /
las la dga' ba'i yang nyi shu ste /
'jig rten pa'i las kun la brtson ba dang /
las ngan pa thams cad la gnas pa dang /
klog pa la dga' ba dag gis brnyas pa dang /
bsam gtan la dga' ba dag gis brnyas pa dang /
'khor mtha' med pa 'dzin pa'i las rtsom pa dang /
khyim pa dad can gyi yon sbyong mi nus pa dang /
sems dngos por 'dzin pa la 'jug pa dang /
chags pa mang ba dang /
khyim so rnams la sbyor ba dang /
dbang byed par mi nus pa dang /
ldog par byed pa'i ngang tshul can yid smon mang po la rgyun du gnas pa dang /
khyim gyi bya ba la brtson pa dang /
ro la shas cher chags pa dang /
len pa med par mi dga' ba dang /
mnar sems mang ba las kyi sgrib pa rgyun du mngon par 'du byed pa dang /
dge bsnyen pho mo la rton pa dang /
zas kyi rnam rtog gis nyin mtshan 'da' ba dang /
'jig rten pa'i bya ba rgyun du 'dri ba dang /
mi rigs pa'i smra ba la dga' ba dang /
zhal ta byed pa'i dregs pas tshangs pa mtshungs par spyod pa rnams dbang phyug gis tshar gcod pa dang /
gzhan gyi 'khrul ba rtog cing rang gi mi rtog pa dang /
don dang ldan zhing rnam par nges pa'i gtam dag la skyen par brnyas par 'gyur ba'o / /
spros pa la dga' ba'i nyes pa yang nyi shu ste /
tshe 'di nyid la sdug bsngal ba dang /
yid mi bde ba mang ba dang /
bzod pa las nyams pa dang mi mdza' ba rnams yid rangs pa dang /
bdud mgu ba dang /
bdud kyi 'khor dga' ba dang /
dge ba ma skyes pa mi skye ba dang /
skyes pa 'jig pa dang /
'thab rtsod mang ba dang /
de las ngan song gi las gsog pa dang /
bag med pa'i lam 'dzin pa dang /
lce'i dbang po rtsub pa dang /
lung mnos pa'i chos legs par mi gnas pa dang /
mdo sde lung ma mnos pa rnams rna lam du mi grag pa dang /
dge ba'i bshes gnyen kun gyis spong ba dang /
sdig grogs dang myur du 'phrad pa dang /
dka' ba'i sems kyis nges par 'byung ba dang /
rtag tu tshig ngan thos pa dang /
gang nas gang du skyes par the rtsom can du 'gyur ba dang /
mi khom pa brgyad dang nye ba dang /
rtag tu de'i dge ba rtsom pa la bar chad 'byung ba'o zhes so / /
! skabs la spyar ba ni /
de'i phyir srid pa'i ro la sems ldan mi / /
bdag la phan 'dod su zhig yid rton byed / /
des na nyes dmigs mtha' yas pa dang rjes su 'brel cing bde ba'i ros shin tu stongs pa 'khor ba 'di la /
rtog pa dang ldan pa mkhas pa'i skyes bu su zhig yid rton cing rjes su chags pa dang / /
!khyad par 'dod pa'i gnod pa spyir bstan pa'i dbang du byas nas ngoms mi shes pa'i nyes pa ni /
thog med dus nas lha rdzas rnam mang dang / /
rin chen bdun dang gling bzhi'i dbang phyug dang / /
'dod pa'i yon tan ji tsam nyer bsten yang / /
ngoms med phyir zhing rab skom rjes su brgyug /
de ltar 'dod pa'i rjes 'brang ngoms med phyir / /
shes rab kyis ni yul rnams gsog nyid du / /
so sor brtags nas gang dag rtog byed pa / /
mkhas rnams sred zad bde bas dgyes mchog brnyes / /
'khor ba sngon dang phyi ma'i mtha' mi mngon par mtho dman sna tshogs su yongs su 'khor zhing 'khyam pa na sngar yang tshangs pa dang /
dbang po dang /
'jig rten skyong ba la sogs pa lha'i dbang phyug dang /
'khor los bsgyur ba dang rgyal rigs sa la chen po dang bram ze sa la chen po dang khyim bdag sa la chen po la sogs pa mi'i dbang phyug dag tu gyur nas /
'dod pa'i longs spyod dang dga' bde dpag tu med pa la sogs pa'i bde dpal ji tsam gyi ro myangs shing longs spyod kyang ngoms pa'am chog shes pa cung zad kyang med de /
lan tshwa'i chu 'thung ba dang g.yan pa 'phrug pa la sogs pa ltar sred pa je 'phel je 'phel du 'gyur ba 'ba' zhig go /
des na nam zhig nyes pa 'di lta bu shes nas spangs pa de'i tshe ngoms pa mthar phyin par zad do / /
byang chub sems dpa'i sde snod las /
sngon 'das dus ni shin tu rgyas pa nas / /
lha rdzas dag dang mi nor bzang po dang / /
'dod pa'i yon tan lnga dag bsten gyur kyang / /
de la nam yang ngoms pa ma rnyed do / /
de phyir rgyal srid rgyas dang gnyen tshogs dang / /
'dod pa'i yon tan 'di dag spang bya ste / /
lus skyes nas ni myur du rab byung la / /
byang chub phyir ni brtson 'grus brtsam par bya zhes so / /
tshom las kyang /
ji srid 'dod pa'i rjes 'brang ba / /
de srid bar du ngoms mi 'gyur / /
de las gang dag shes rab kyis / /
zlog byed de dag tshim par zad / /
lha yi 'dod pa rnams la yang / /
lhag par dga' bar mi 'gyur gyis / /
rdzogs sangs rgyas dang nyan thos rnams / /
sred pa zad pas dgyes pa thob / /
gang dag rnam rtog nye bar zhi dga' zhing / /
mi sdug bsgom pa rtag tu dran byed na / /
de yi sred pa rab tu spangs pa yi / /
rang gi 'ching ba de dag rul te 'grol / /
mi gang rtag tu bde la rab brkam pa / /
skye dang rga bar nye bar 'gro 'gyur zhing / /
skye dgu sred pa rnams kyi mdun du bdar / /
rgya nang r+wi bong yongs su brgyug pa bzhin zhes so / /
! sdug bsngal mtha' yas bskyed pa ni /
sdug par bzud la brkam zhing rjes chags pas / /
'dod zhen dgras bslus sdig lci mang bsags nas / /
smad pa'i gnas gyur 'di dang phyi mar ni / /
gnod dang sdug bsngal mtha' yas snod chen 'gyur / /
tshom las /
sdug gu ma las mya ngan skye / /
sdug las sdug bsngal sdug las 'jigs / /
sdug gu ma dag gzhan gyur na / /
yi mug 'gyur ba thob par byed / /
gang zhig 'jig rten 'ga' na'ang sdug med pa / /
gang yin de dag bde zhing mya ngan med / /
de bas gdung med rdul bral don gnyer bas / /
nam yang sdug par zhen par mi bya'o zhes so / /
gang pos zhus pa las kyang 'dod pa'i ro ni myang nges /
pa'i phyir / /
'khor ba dag ni rgyun mi gcod / /
dgra ni gsos na dur khrod 'jug /
don med sdug bsngal mang po myong zhes so / /
bstan bcos las kyang /
'jig rten 'di dang pha rol tu / /
'dod pa rnams ni phung grol bskyed / /
'dir ni bsad dang bcing dang gcod / /
pha rol tu ni dmyal sogs bsgrub ces bya ba dang /
'dod pa dag la brten pa'i mi / /
ldongs 'gyur pha dang ma'ang gsod / /
'dod bsten tshul khrims ldan pa'ang gsod / /
de lta bas na rab tu spangs zhes bya ba dang /
yang gang gi tshe na 'dod chen dgras bslus te / /
smad pa'i gnas su nye bar 'di song la / /
grags pa bas pas de tshe bkum par 'gyur / /
bsod nams bas pas slad ma'i tshe la'ang bkum / /
sdug bsngal bzod par dka' bas yid gdungs nas / /
mi rnams 'di lta bur ni brlag par 'gyur / /
'bras bu phun sum tshogs pa 'dod pas bslus / /
mar me'i 'od kyis phye ma leb brid bzhin zhes so / /
!nyon mongs pa dang nyes rtsom thams cad bskyed pa ni /
'dod pas rab gzir rmongs chen 'dod pa'i yul / /
gyi na gegs byed pha ma dgra bcom yang / /
gsod pa'i zhe sdang la sogs nyon mongs dang / /
nyes rtsom mtha' dag rgyas byed rgyu gcig pu / /
de phyir kim pa ka dang dug snod dang / /
srin mo'i gling dang gshed ma sogs ltar smad / /
skyes bu 'dod pa la brten pas sdig pa mi bya ba'i las med ces rnam grangs du mar gsungs pa ltar /
pha ma'ang gsod pa la sogs pa'i nyon mongs pa drag po dang /
rtsod pa la sogs pa'i nyes rtsom thams cad kyi rgyu gcig pu lta bur gyur pa ni 'dod pa yin pas na /
ye shes rgyas pa'i mdo las /
'dod pa'i zag pa ni yongs su rtog pa las byung ba /
ngo bo nyid dang bral ba /
yang dag pa ma yin pa so sor nye bar 'jog pa /
dge ba'i rtsa ba 'jig par byed pa /
bcings pa lhod kyang rab tu thar par dka' ba /
mi bshes kyang bshes pa ltar snang ba /
bar du gcod par byed pa /
mi mthun pa rnam pa du ma dag tu mtshungs pa'o zhes so / /
sa'i snying po'i mdo las kyang /
'dod pa rnams ni mi sdug pa dag go /
kim pa ka'i 'bras bu lta bu'o / /
me mdag gi phung po lta bu'o / /
dug gi bum pa lta bu'o / /
snam phyis lta bu'o / /
spu gri'i so lta bu'o / /
chom rkun lta bu'o / /
gdol ba'i khyim lta bu'o / /
lcags kyi thu lum lta bu'o / /
ser ba 'bab pa lta bu'o / /
sbrul gdug ba lta bu'o / /
dgra lta bu'o / /
dgon pa'i lam lta bu'o / /
srin mo'i gling lta bu'o / /
gshed ma lta bu'o / /
phyag bdar ba lta bu'o / /
'dod pa rnams ni dur khrod lta bu dag go zhes so / /
!mnog chung la nyes dmigs mang ba ni /
spu gri'i sor chags sbrang rtsi god kyi sha /
mchil pa'i gzan dang khyi rgan rus bskams 'cha' / /
sbrul gdug snod sogs lta bur mnog chung zhing / /
nyes mang sna tshogs rjes 'brel byur chen sgo / /
'dod pa'i gzhi las lus ngan dpag med pas / /
don med sdug bsngal 'ba' zhig rab spyad pa'i / /
rus pa ri dang zho khrag mchi ma ni / /
rgya mtsho bzhi dang pha ma byas pa yang / /
rtsi shing sor bzhi'i tshad las ches lhag nyid / /
de yang phal cher ngan song gzhir gnas te / /
bde 'gro glo bur 'gron rgyu tsam du zad / /
'di 'dra rjes bsams yungs mar snod bskur te / /
ral gri thog pas bsdigs ltar 'dod spang bsgrim / /
'das chen las 'dod pa'i yon tan lnga ni bde ba med pa khyi keng rus 'cha' ba'am rlung gi phyogs su sgron me thogs pa'am / /
sbrul gdug pa'i snod dam rmi lam gyi rnyed pa lta bu'o / /
yang lam gyi bza' shing ltar kun gyis thog pa /
god la bya dag rtod pa'am chu'i chu bur ram chu'i ri mo'am thags kyi rgyu zad pa'am btson gsod sar 'khrid pa'am brnyan po dag ring du mi gnas pa la sogs pa ltar skyon sna tshogs kyis gang ba'o / /
de'i las dbang gis sems rnams bskal pa dang bskal pa rnams su rus pa bsags na ni rgyal po'i khab kyi ri byi bo bas mtho / /
nu zho 'thung ba dang zho dang khrag dang shi ba na pha ma la sogs pa ngus ba'i mchi ma bsags na ni rgya mtsho bzhi'i chu bas mang /
rtsi shing thams cad sor bzhi par byas pa bas ni sems can re res pha ma byas pa ches mang ngo / /
ngan song gsum du skyes te sdug bsngal grangs med pa myong ba ni re re'i yang mtha' mi mngon no / /
des na til mar bskur te stegs 'dred pa la btang ba ral gri thogs pas gsod pa dag bsgrims te 'dod pa'i yul ji la'ang mi blta ba ltar /
dran pa dang shes bzhin bsgrims pas mi chags par bya'o zhes so / /
!tha shal rnams rten gyi dam pas smad pa ni /
des na wa dang khyi dang phag dang phyugs / /
'on long glen lkug la sogs rab dman rnams / /
bsten pas 'dod yon 'di dag byis rmongs nyid / /
bslu bar zad kyi mkhas rnams rgyang bsrings bzhugs / /
khye'u bzhi'i ting nge 'dzin las /
sems can gang dag 'dod dbang song / /
de dag byis pa rmongs pa yin / /
'dod pa spu gri'i so 'dra bas / /
'dod pa de la su yid rton / /
khyi dang phag dang wa dag dang / /
ba lang bong bu dre'u la sogs / /
de dag 'dod pa bsten byed kyi / /
sangs rgyas mi mdzad nyan thos min / /
zhar ba theng po long ba dang / /
glen pa sgur po mi'u thung sogs / /
de dag 'dod pa bsten byed kyi / /
sangs rgyas mi mdzad nyam thos min / /
sbrang bu sbur ba phyel ba dang / /
de bzhin rma bya khu byug rnams / /
de dag 'dod pa bsten byed pas / /
kho bo khyad par med par 'gyur / /
ji ltar me yi rlubs kyis ni / /
'dzam bu'i gling 'di gang gyur na / /
long ba der ni ltung ba ltar / /
rgyal ba 'dod pa de bzhin no zhes so / /
bstan bcos las kyang /
yul gyi bde ba tsam gyi tshod kyis kyang / /
byis pa rnams ni bag med dbang du 'gyur / /
dam pa rnams ni bsam gtan bde bas kyang / /
gzhan la phan par 'dod pa yongs mi nyams zhes so / /
!spang ba'i thabs kyis skabs la sbyar ba ni /
'du byed 'jig rten lus ngag yid gsum dang / /
gos dang zas dang gnas khang la sogs dang / /
grang dro gsal mi gsal dang mi lpags dang / /
sha khrag sogs dang mi ro'i khri la sogs / /
mi mthun sna tshogs rab brtags thams cad la / /
mngon par mi dga'i 'du shes rab bsgoms te / /
stong sogs rnam thar sgo yi bzod pa las / /
ma rig nga rgyal chags sogs spangs thob bya / /
'jig rten thams cad la mngon par mi dga' ba'i 'du shes la / /
'jig rten ni gnyis las sems can gyi 'jig rten la mi dga' ba ni /
sngar 'gro ba lnga'i sdug bsngal dang gnod pa las bshad zin pa'o / /
'du byed kyi 'jig rten la bsgom pa la lus dang ngag dang yid kyi 'du byed gsum dang /
de'i longs spyod du gtogs pa la bsgom pa gnyis las /
dang po ni /
lus kyi 'du byed dbugs 'byung rngub la gsar pa dang rnying pa dang grang ba dang dro ba la sogs pa dang /
ngag gi 'du byed rtog dpyod dag la nges pa dang ma nges pa la 'jug pa la sogs pa dang /
yid kyi 'du byed sems pa la sogs pa'ang gsal ba dang mi gsal bar 'jug pa la sogs pa mi mthun pa'i rnam par brtags pas thams cad mi rtag pa la sogs pa dang /
longs spyod bya gos la sogs pa la'ang mi'i pags pa la sogs pa'i rnam par mi mthun par brtags pas mngon par mi dga' ba'i 'du shes bsgom pa ste /
'das chen pas /
'du byed las 'du byed kyi 'jig rten la mngon par mi dga' ba la gsum ste /
lus kyi 'du byed ni dbugs 'byung ba dang rngub pa'o / /
ngag gi ni rtog pa dang dpyod pa'o / /
yid kyi ni rnam par shes pa dang sems pa'o / /
de dag la yang mkhas pa rnams kyis dbugs 'byung rngub pa la ni gsar rnying dang bsil dro dang mi mthun pa'i tshul gyis brtag ste /
thams cad mi rtag pa dang mi brtan pa dang stong pa dang bdag med par ro / /
de lta bu la sogs pa brtags pas 'du byed thams cad la mngon par mi dga'o / /
gos la'ang mi mthun pa'i 'du shes ni chos gos mthong ngam reg gam sham thabs su byed dam gyon nam bzhag gam sbas kyang rung /
'di ni mi'i pags pa ste khrag gis bskus pa /
rnag 'dzag pa shin tu dri nga ba /
srin bu'am sbrang bus gang bas na mkhas pa dag gis dga' bar bya ba ma yin pa'o zhes so / /
zas la ni de blangs pa na 'di'ang nang khrol te skra dang pags pa med cing rnag khrag bskus pa srin bu dang sbrang bus gang pa'o / /
snod ni mgo'i thod pa dri nga ba skyon du bgrang ba du ma dang ldan pa'o / /
yang 'bras chen la mi ro srin bus gang ba'am /
chu la mi'i khrag dang /
phye la mi rus kyi phye ma dang /
'khur skya la mi lpags dang /
sha khu la sogs pa la khrag dang khrag rlangs dang snga sngo la mi'i skra'am so dang /
sha la mi sha dang /
li kha ra dang bu ram dang rgun chang la sogs pa la mi'i khrag dang klad pa dang rkang mar dang bad kan gyi rnam par ro / /
gnas khang la sogs pa la'ang 'jigs pa'i gnas chen por te /
shing la mi dang 'jim pa la mi sha dang ri mo la mi khrag dang mal stan la mi lpags dang khri la mi rus kyi gong bu'am mi ror byin gyis brlob pa'i 'du shes kyis so / /
de ltar 'jig rten thams cad la mi dga' ba'i 'du shes kyis ni rnam par thar pa'i sgo gsum gyi bzod pa thob pas / /
khams gsum gyis 'dod chags dang nga rgyal dang rgod pa dang the tshom dang ma rig pa'i mun pa thams cad spong ste /
bdag dang gzhan gyi don thams cad 'grub pa'o zhes so / /
sngar bstan pa thams cad kyi dbang du byas nas nam mkha' mdzod kyi mdo las /
'dod pa mi rtag de bzhin rgyal srid sogs / /
srog ni rtswa yi zil pa'i thig pa 'dra / /
rtse ba de bzhin 'dod pa rmi lam 'dra / /
mkhas pa su zhig 'di la dga' pa bskyed / /
sems can gang yang 'dod pas ngoms med do / /
phyir yang de bzhin 'dod pa skom zhing brgyug / /
byis pa ngoms mi shes shing yul la zhen / /
shes rab gang ngoms de dag shin tu ngoms / /
sgyu ma bslu zhing snying po med pa ltar / /
de bzhin phung po la yang sgyu ma 'dra / /
khams 'di dag ni sbrul gdug bzhin du bstan / /
dbang po drug ni stong pa'i grong dang 'dra / /
bu dang chung ma rgyal srid yul 'khor yang / /
'chi bar phyogs pa'i grogs su 'gyur ba med / /
sbyin dul kun sdom tshul khrims phung po ni / /
de dag pha rol phyin dang grogs mchog yin zhes gsungs so / /
!bye brag tu phye ba las lus la chags pa'i gnod pa ni yul lus kyi nyes pa'i dbang du byas nas rang bzhin dman pa la mi gtsang bar brtag pa ni /
lus 'di mi gtsang tshogs kyi khyim chen te / /
rus gzeb chu rgyus sprel la sha tshil sogs / /
dkris shing glan te pags pa'i sha yis bkab / /
gnad dang bu ga'i tshogs kyi sgo mthongs can / /
skra spu sen mo'i kha khyer tsher thags bskor / /
rab bkren nad rnams glo snying mkhal mchin mtsher / /
rgyu ma che phra mi gtsang gang bas bcer / /
zhag dang khrag rul srin rigs brgyad khris khyab / /
steng 'og bu ga kun nas bshad gci dang / /
mchil snabs la sogs mi gtsang rgyun du 'dzag /
zas sogs kha chus bsres pa rab btsog pa / /
khyi rgan rus bskam 'chas 'dra lto bar 'bab / /
'on kyang gtsang blta'i phyin ci log chen gyis / /
ro la brkam pas bad kan gnas phyin zas / /
gyen du slong 'gyur ngar snabs dang 'dra yang / /
zhim zhim slar med byed pa re mtshar kye / /
mngal 'jug las /
lus 'di mi gtsang ba thams cad kyi khyim yin zhing /
mi brtan pa bems po ste rmongs pa dag slu bar byed pa'o / /
rus pa'i 'khrul 'khor rtsa rgyus kyis sprel ba /
bu ga dang gnad rnams dod pa /
sha dang khrag dang rkang dang tshil /
phan tshun khris shing pags pas g.yogs pa /
rab tu gdungs pa'i phug mi gtsang bas gang ba /
skra dang spu dang sen mo dang so'i gnas skabs tha dad pa dag la'ang nga dang nga yir bzung bas rtag tu rang dbang med par khrid pa /
rtag tu mchil ma dang snabs dang bshang gci dang kha chu dang rdul dang mkhris pa dang bad kan 'byung zhing zhag dang 'tshil rul te myags pa / /
mkhal ma dang mcher pa dang mchin pa dang glo ba dang snying dang /
rgyu ma cha phra mi gtsang bas gang zhing slon bro ba /
srin gyi rigs mang pos khyab par gang ba /
steng 'og gi bu ga nas rtag tu mi gtsang ba zag pa /
zhu ba dang ma zhu ba'i gnas gnyis pags pa srab mos bkab pa 'di ni snam phyis dang 'dra bar so sor brtag go /
ci tsam du bza' ba dang bca' ba dang zos shing bldags pa mchil rdzab tu gyur nas mid par 'dzud cing /
rkang dang klad pa'i bar du 'dres nas lto bar 'bab ste /
khyi rgan rus pa bskam po 'cha' ba lta bur gyur pa yin kyang /
phyin ci log gis zhim par 'du shes nas zas rked par phyin pa gyen du slong yang slar mid par byed do / /
yang klad rgyas dang ni pags pa dang / /
snying dang nang rol glo mchin dang / /
'di la sogs pa'i rul myags dang / /
mi gtsang rnams dang lhan cig gnas / /
sdig pa'i las ni 'jigs rung bas / /
'di nyid bdag gi dgra yin no / /
bshas med 'dod la zhen pa yi / /
blun po rtag tu phangs par byed ces so / /
! /
mi rtag pa la sogs par brtag pa ni /
snying po med cing mig bslu myur 'jig cing / /
spyod po spyad bya ltar snang ring mi gnas / /
bsring ba mi nus g.yo ba med pa'i lus / /
'di la sems shes su zhig gces 'dzin byed / /
'das chen las /
lus ni chu shing lta bu'o zhes bya ba nas gtun shing lta bu'o zhes bya ba'i bar du gsungs te /
snying po med pas chu shing lta bu'o / /
blun po'i mig bslu bas smig rgyu lta bu'o / /
myur du 'jig pas chu bur ro / /
spyod pa po med kyang der snang bas sgyu ma'i mi la sogs pa'o / /
spyad bya med kyang der snang bas rmi lam gyi bza' btung ngam dri za'i grong khyer la sogs pa'o / /
ring du mi gnas pas rdza ma so ma btang ba dang glog gi 'od dang chu'i ri mo dang gsod sar khrid pa'i btson dang shing thog smin pa dang ro rul pa lta bu'o / /
ring du gnas par bya mi nus pas thags kyi rgyu zad pa lta bu'o / /
g.yo ba med pas gtun lta bu'o / /
lus kyi 'du byed rnams kyang zas dug can dang 'dra ba /
nyes pa'i 'byung gnas gcig bur gsungs so / /
! /
rgyu dman par brtag pa mdor bstan pa ni / /
thog ma'i rgyu ni pha ma'i mi gtsang bsdus / /
gnas shing 'phel rgyas zas sogs rgyu las so / /
dpal byin gyis zhus pa las /
lus kyi thog ma'i rgyu ni pha dang ma'i khu chu dang khrag 'dus pa'o / /
tha ma'i rgyu zas 'ju ba la sogs pa'o zhes so / /
! /
snga ma bshad pa ni /
dang po rus pa sum brgya drug cu'i khog /
sprel chings rgyus pa'i dra ba bdun brgya sogs / /
rgyu ma 'dom ni phyed dang bzhi la sogs / /
mi bzad mi gtsang tshogs kyis nang rgyas byas / /
pags rim bdun g.yogs dbang sogs bu ga dgus / /
yul la 'jug dang 'dzag sgo'i lam srang ngo / /
yang lus ni rus pa sum brgya drug cus khog pa bslang ba /
shing ngan pa'i khyim ltar tshigs sum brgyas sbyar ba /
rtsa'i dra ba bzhi brgyas glags pa /
sha spar tshad sum brgyas g.yogs pa /
sdom rtsa drug gis khebs pa /
rtsa bdun brgyas gang ba /
rgyus pa bdun brgyas sprel ba /
chu ba bcu drug gis nye bar brtan pa /
chu ba chen po gnyis kyis khyab par dkris pa /
rgyu ma 'dom phyed dang bzhis nang khrol byas pa /
long ga dang pho ba dang 'brel ba'i gnye ma rim pa bcu drug 'khyil ba /
rtsa phran nyis stong lnga brgyas skar khung byas pa /
gshis brgya rtsa brgyad gyis snod chag pa ltar shig shig por gyur pa /
spu'i khung bye ba phrag brgyad cus rtsa ltar khebs pa /
dbang po lnga'i bu ga dgu dod pa /
gnas bdun po thams cad mi gtsang bas yongs su gang ba /
klad pa snyim pa gang dang /
tshil snyim pa gang dang /
khrag snyim pa gsum dang /
bad kan snyim pa drug dang /
mkhris pa snyim pa drug dang ldan pa /
rlung gis mtha' dag drangs pa /
khrag bre gang dang /
ngan skyugs phul gang ste /
de thams cad kyis bang ba bar chad can ltar so sor gang ba /
pags pa rim pa bdun gyis bskor ba rtag tu mthar 'dzag par byed pa'o zhes so / /
mdo snga mas ni mi gtsang ba'i rdzas de thams cad kyi 'bras bur gnas pa'i cha gsungs pas lus kyi rang bzhin du blta'o / /
'dis ni de thams cad bskyed cing 'phel bar byed pa'i rgyu'i cha gsungs pa'o / /
! /
phyi ma bshad pa ni /
gnyis pa ro bro drug sogs gsos kyis ni / /
nang gi me la ngan skyugs sbyin sreg byed / /
de yang gnas gsum brgyud las dwangs mas khrag /
sha tshil rus rkang khu chu rim gyis bskyed / /
tshigs mas bshang gci dri ma bskyed pa ste / /
'di 'dra'i rgyus bskyed smad pa'i gnas gyur pa'o / /
yang ro bro ba drug gis gso ba /
lus kyi me la ngan skyugs kyi sbyin sreg byed pa ste /
kham gyi zas dang po bad kan gyi gnas su song nas kyang rkyang rkyang por byas pas shin tu mi gtsang ngo / /
de nas mkhris pa'i gnas su zhu zhing skyur por 'gyur ro / /
de nas rlung gi gnas su lhung ba rlung gis dwangs tshigs phye nas /
dwangs ma las ni khrag go /
de las ni sha'o / /
sha las ni tshil lo / /
de las ni rus pa'o /
de las ni rkang ste snying khu'o / /
de las ni khu chu'o / /
tshigs mas ni bshang gci dang dri mar 'gyur te /
de ltar rgyu mi gtsang pas lus mi gtsang pa'o / /
zhes so / /
! /
byed pa dman pa ni /
mi sdug dri nga bkres skom na rgas sogs / /
sdug bsngal kun gyi rten gyur mi bcang 'dzag /
gze re che zhing gnod mang nyon mongs dang / /
nyes spyod mi bzad kun gyi sgor gyur pa'o / /
yang lus kyi cha de thams cad kyis blta na mi sdug pa /
dri nga ba rnag gi rang bzhin rtag tu mi gtsang ba 'dzag pa /
'di la su zhig gus par byed /
yang rang bzhin gyis yid du mi 'ong zhing mi mthun pas smad pa'i gnas dang /
rnag zags pas dri mi zhim pa la sogs pa bzhi bcu rtsa bzhir brtags pa'ang gsungs so / /
tshoms las kyang /
rgyun tu nad kyis mngon gdungs shing / /
rtag tu mi gtsang 'dzag pa dang / /
rga dang 'chi bas 'tsher 'grib pa'i / /
lus 'di dor na cir mi rung zhes so / /
! /
de la chags pa'i nyes pa ni / /
da lta kho na'i lus 'di 'ba' zhig la / /
gtan du rjes 'brel bzhin du dam zhen pa'o / /
sred chen gyis bcings nyes kun slong byed pa / /
kye ma 'dod mthu mi bzad ngo mtshar ltos / /
de yang 'khor ba thog ma dang tha ma med pa 'dir mtho dman gyi lus dpag tu med pa ji tsam 'dor len byas kyang /
bdag cag gis da ltar gyi lus 'di lta bu'i rigs dang rus dang ming dang kha bzhin dang cha byad la sogs pa'i rnam pa dang ldan pa ni sngon chad nam yang len ma myong zhing phyin chad kyang nam yang len mi srid kyi /
'on kyang gzhi'i sred pa brtan par chags pa rab tu dam pos 'di 'ba' zhig ma gtogs pa /
snga phyi thams cad la dpyod pa tsam gyi blo yang ya med par 'di nyi tshe la gces par 'dzin cing bde sdug blang dor gyi mngon par zhen pas sbyar ba'i 'dod pa 'ching ba dam pa rab tu dam pa chen pos bcings shing g.yen spyo ba las /
nyon mongs pa sna tshogs 'gran pa lta bur mi bzad par rab tu 'bar bas sdig pa'i las ma rungs pa che zhing che ba rnams la yang mi bya ba med pa lta bur shin tu spro bzhin du 'jug par gyur nas nyes par spyod pa shin tu lci ba mang po'i khur gyis rab tu non te /
sdug bsngal sna tshogs dang rjes su 'brel ba ngan song gsum la sogs pa'i g.yang sa chen por 'jug pa la dga' dga' ltar rtsol zhing 'bad pa mang pos sam bsgrim sha drag po bton nas byed la /
skyes bu dam pa rnams kyis rjes su bsten par gyur cing bsten par mdzad la bsten par yang 'gyur bas /
bde ba dam pa gang 'dod sna tshogs thams cad kyis dbugs 'byin pa brnyes par gyur cing brnyed la brnyed par 'gyur ba /
bzang po'i gnas dge ba'i rtsa ba'i tshogs kyi khyad par gang dang gang gis dus dang gnas skabs dang skye ba thams cad du bde legs thams cad ji ltar 'dod pa bzhin du sbyin par byed pa /
brtul zhugs dang sdom pa dang thos pa dang gtong ba la sogs pa rnams la ni snying por 'dzin pas rjes su bsgrub pa'i blo yud tsam yang rmi lam tsam mam yid kyi dgu la yang mi rgyu ba nas /
res 'ga' ci zhig ltar bde blag tu zhar tsam la yang ngang gis bsgrub par nus pa byung du zin kyang rtsa nyil dang mchil snabs bzhin du yal bar dor ba phal cher nye bar gnas pa'i phyir /
kye ma kyi hud phyin ci log dang 'dod pa'i mthu rab tu mi bzad pa 'di lta bu la ltos / /
! /
skabs la sbyar ba ni /
'di 'dra rjes bsam kun tu yid 'byung bas / /
lus la sred pa'i gces 'dzin thag bsrings te / /
khur sogs don du shing rta'am brnyan spyad ltar / /
chos la bkol spyad byar bsams snying po blangs / /
dpal byin gyis zhus pa nyid las /
de ltar brtags na nyes pa thams cad kyi snod 'di la su zhig gus par byed de /
lus la lus su 'dun pa dang lus la dga' ba dang /
lus la bdag gir byed pa dang lus la sred pa dang lus gnas pa dang lus la zhen pa thams cad ldog cing /
srog la srog tu 'dun pa la sogs pa dang /
bu smad dang nor la 'dun pa la sogs pa thams cad kyang ldog ste /
lus dang srog la yang mi lta bar pha rol tu phyin pa drug la sogs pa yongs su rdzogs par byas nas myur du mngon par rdzogs par 'tshang rgya'o / /
des na 'di la skad cig dgos pas snod brnyan po tsam dang /
khur bkur ba'i shing rta lta bu 'ba' zhig yin par chos kyi blos gzung bar bya'o / /
bstan bcos las kyang /
des na 'di la nyes mang yang / /
las kyi spyad bzhin gzung bar bya /
zhes gsungs te /
chos bsgrub pa'i lus ni gces spras kyis bskyang dgos pas bab col du chud mi gzon par dgongs pa'o / /
! /
lus la chags pa'i gnod pa'i dbang du byas nas 'khrig pa'i 'dod chags kyi yul la chags pa'i nyes pa spyir bstan pa ni /
'gro kun sdug bsngal sgo dang lam chen po / /
khyim thab rjes chags yid kyis rab bcings bslus / /
gshed mas gsod sar 'khrid dang glang chen ni / /
'dam byid me lcer phye ma leb lhung dang / /
rnyong la spre'u thogs nya ni nya rgyas zin / /
rgya mtshor gru zhig dmus long g.yang sar lhung / /
gsal shing rtser btsugs sogs ltar dkos thag pa / /
sum cu gnyis kyi brtse ldan smre gnas gyur / /
rgya cher rol pa las /
'jig rten mgon gyis gang mthong yid 'byung ste / /
snying rjes shugs ring phyung nas 'di skad smra / /
e ma skye dgu dag ni sdug bsngal gyur / /
srin mo'i tshogs la dga' ba ji ltar rnyed / /
'dod pa yon tan med la yon tan 'dzin / /
gti mug mun pas rab bsgribs blo gros ngan / /
dper na bya ni bya rgyar chud pa bzhin / /
nam yang 'byung ba rnyed par 'gyur ma yin zhes so / /
yang byang chub sems dpa' chos snang ba'i sgo 'dis rnam pa sum cu rtsa gnyis kyi snying rje'i smra bas sems can gyi phyir smre zhing bud med la so sor rtog ste /
byis pa 'di dag ni gsod pa ste gsod pa'i gnas su gsad bya gsod pa lta bu'o / /
de bzhin du 'di dag ni chags pa ste snod ri mo can ngan skyugs kyis gang ba la mi mkhas pa chags pa lta bu'o / /
bying ba ste glang po che 'dam du bying ba lta bu'o / /
bsrung ba ste btson ra'i btson bsrung ba lta bu'o / /
mngon par dga' ba ste phag mi gtsang ba la dga' ba lta bu'o / /
chags pa ste khyi keng rus la chags pa lta bu'o / /
lhung ba ste phye ma leb me lcer lhung ba lta bu'o / /
thogs pa ste spre'u rnyong la thogs pa lta bu'o / /
yongs su gdung ba ste nya rgyas zin pa lta bu'o / /
gtubs pa ste sha 'tshong gi lug lta bu'o / /
btsugs pa ste sdig byed pa gsal shing la btsugs pa lta bu'o / /
yang thogs pa ste glang rgan 'dam du thogs pa lta bu'o / /
phongs pa ste rgya mtshor gru zhig pa lta bu'o / /
rab tu lhung ba ste dmus long g.yang sa chen por lhung ba lta bu'o / /
zad par 'gyur ba ste sa'i mtshams kyi chu lta bu'o / /
du ba 'thul ba ste bskal pa zad pa'i sa chen po lta bu'o / /
'khor ba ste rdza mkhan gyi 'khor lo'i shugs lta bu'o / /
'brog 'tshol ba ste dmus long gis ri la phyin pa lta bu'o / /
btags shing 'khor ba ste khyi sdong la btags pa lta bu'o / /
rnyings pa ste dpyid kyi rtswa dang shing lta bu'o / /
nyams pa ste mar ngo'i zla ba lta bu'o / /
za ba ste klu la nam mkha' lding lta bu'o / /
'cha' ba ste gzings la chu srin lta bu'o / /
'joms pa ste 'gron po la chom rkun lta bu'o / /
'jigs par byed pa ste shing la rlung dmar lta bu'o / /
yang gsod par byed pa ste skye bo la sbrul gdug pa lta bu'o / /
chod pa ste ral gri'i so'i sbrang rtsi bldag pa lta bu'o / /
khyer ba ste shing phung chus khyer ba lta bu'o / /
rtse ba ste byis pa chung du gcin rtug la rtse ba lta bu'o / /
bsgyur ba ste glang po la lcags kyu lta bu'o / /
bslu ba ste g.yo can gyis byis pa lta bu'o / /
dge ba'i rtsa ba 'dzad pa ste rgyan po la dga' ba'i nor lta bu'o / /
'di dag ni byis pa rnams 'cha' bar byed pa ste /
srin mo'i tshogs kyis tshong pa 'chos pa lta bu'o / /
zhes so / /
! /
chung ma dngos bsten pa'i nyes pa ni /
'jig rten 'di na chung mas dbang bsgyur ltar / /
gnod par nus pa'i dgra gzhan mi srid de / /
de yis mi bya'i sdig med sdug bsngal rnams / /
de yis mi myong 'ga' yang med phyir ro / /
'di ni de nyid gzigs pas mtho ris dang / /
thar pa'i lam gyur dkar chos ma lus pa'i / /
bar du gcod cing nyon mongs nyes spyod tshogs / /
ma lus 'dzin pa'i snod chen nyid ces smad / /
des snang gang de yang dag smad pa'i gnas / /
byis pa blun pos bder bzung phyin ci log /
gnod pa kun gyi 'byung khungs gcig pu ste / /
bdag la phan 'dod su zhig bsten par byed / /
byang chub sems dpa'i sde snod las 'dod pa bsten pas ni sdig pa mi byed pa cung zad kyang med de /
de'i 'bras bu sdug bsngal mi myong ba ci'ang med do / /
stong gi 'jig rten gyi khams su brtags na chung ma ltar dgrar gyur pa ni gang yang med do / /
de ci'i phyir zhe na /
sangs rgyas rnams ni ye shes dang ldan pa'o / /
sems can thams cad ni mi shes pa ste /
gang ye shes dang ldan pas smad pa de ni yang dag pa'o / /
gang mi shes pas bzung ba de ni yang dag pa ma yin pa'o / /
des 'dus byas kyi spros pa bzung zhing 'phags pa'i lam ma bzung bas bu dang chung mas bskor cing de dag la sred pa ni rab tu byung ba'i bar du gcod pa'o / /
tshul khrims dang ting nge 'dzin dang /
shes rab dang mtho ris dang mya ngan las 'das pa dang dge ba'i chos thams cad kyi bar du gcod de /
de dag yongs su 'dzin pa ni dgrar gyur pa 'dzin pa /
ngan song gsum 'dzin pa /
mi dge ba thams cad 'dzin pa /
tha na zas bzang po'i yang bar du gcod pa'o / /
sangs rgyas mthong ba dang chos nyan pa dang dge 'dun la bsnyen bkur byed pa dang /
de gsum la dad pa dang dal ba 'byor pa rnyed pa dang /
'phags pa'i nor bdun rnyed pa'i bar du gcod pa'o / /
de dag yongs su 'dzin pa ni ma dad pa dang ser sna dang 'chal ba'i tshul khrims dang /
gnod sems dang le lo dang rnam par g.yeng ba dang shes rab 'chal ba dang ngo tsha med pa dang khrel med pa yongs su 'dzin pa'o / /
nad dang 'bras dang zug rngu dang /
me'i phung po dang sbrul gdug pa 'dzin pa'o zhes so / /
! /
de'i yan lag tu gtogs pa khyim gyi gnas la sogs pa 'dzin pa ni /
khyim gnas dur khrod bde 'joms chom rkun gnas / /
bu smad sred pa rdo rje'i me sogs 'dzin / /
de yi rim gro'i ro myang lcags khri dang / /
thu lum lcags zangs khol ma la sred yin / /
bran 'khor rta glang rnga mo sogs 'dzin pa / /
dmyal srungs lcags kyi lce spyang sogs 'dzin pa'o / /
yang khyim gyi gnas ni dur khrod dam mya ngam dgon pa smra ba'i sa med pa ste /
chos dkar po thams cad brku bar ngas bshad do / /
chung ma dang bu la sogs pa la chags pa ni rdo'i ser ba 'bab pa dang ral gri'i so dang /
lcags kyi khri bsregs pa la chags pa'o / /
de'i me tog phreng ngam spos byung pa la sogs pa la chags pa ni lcags kyi khri dang lcags kyi thu lum dang bshang gci byug pa la chags pa'o / /
khyim 'dzin pa ni lcags zangs chen po 'dzin pa'o / /
bran pho dang bran mo 'dzin pa ni dmyal ba'i srung ma 'dzin pa'o / /
rta dang glang po dang rnga mong dang ba lang dang bong bu dang bya dang khyi dang phag dang ra dang lug 'dzin pa ni srog chags bre bo dang khra bo dpag tshad brgya pa 'dzin pa'o / /
bu dang chung ma 'dzin pa ni sdug bsngal dang yid mi bde ba dang 'khrug pa thams cad 'dzin pa'o zhes pa'o / /
dran pa nyer gzhag las kyang lcags sam shing ngam dres ma gang yin pa / /
'ching ba 'di ni dam par 'phags mi gsung / /
blo zhan bu smad rnams la lta ba gang / /
kun nas chags pa'i sems ni dam zhes gsungs zhes so / /
! /
bud med la blta ba dang reg pa la sogs pa bsten pa ni /
de phyir lcags khri 'bar ba chen po la / /
dam du 'khyud bla'i chung ma blta ba'ang min / /
yang lcags kyi khri dpag tshad stong yod pa kun nas 'bar ba la mthang sbyar ba ni bla'i /
chung ma la rgyang ring po nas chags pa'i sems kyis blta ba'ang de ma yin na mthang sbyar ba lta ci smos /
! /
yul gyi nyes dmigs ston pa na gnod pa spyir brjod pa ni /
de ni sdig gnod kun gyi rtsa ba ste / /
dge legs thags bsrings gol ba'i lam 'dzud pa'o / /
yang de ci'i phyir zhe na /
chung ma ni sdug bsngal dang sdig pa dang mnar sems dang 'ching ba dang mya ngan dang dgra dang dmus long gi rtsa ba'o / /
shes rab kyi mig dang mi mthun pa /
lcags sam rdo bsregs pa bkram pa'i sa bzhi /
pha rol tu gnod pa byed pa log pa'i las kyis gzir ba'o zhes so / /
! /
chung ma'i sgra don ni / /
chung ma zhes bya rab gnon khur lci dang / /
dbang med pham byed 'khol byed gso bya dang / /
phung po'i khur chen mi 'dod tshul khrims sogs / /
nyams byed sdug bsngal kun sdud gnyis pa'i ming / /
yang ci'i phyir chung ma zhes bya zhe na /
khur bskur ba dang khur 'khyer ba dang khur len pa dang khur thegs pa dang khur gyis nyon mongs pa dang khur gyis nyen pas na chung ma'o / /
sred pas 'khol ba las de gsol ba dang de la gzhol ba dang des zin pa dang /
des pham par byas pa dang des bsdus pa dang des dbang byas pa dang /
des 'khol ba dang de'i rjes su 'brang ba na chung ma'o / /
de'i phyir phung po lnga'i khur chen po mi 'dor bas chung ma zhes bya'o / /
yang gos gnyis pa zhes bya ste tshul khrims nyams pa gnyis pa'o / /
lta ba dang cho ga dang bza' btung nyams pa gnyis pa'o / /
ngan song gsum du 'gro ba gnyis pa dang /
'phags pa'i ye shes kyi bar chad byed pa gnyis pa dang /
mya ngan las 'das pa'i bde ba'i bar chad byed pa gnyis pa dang /
sdug bsngal thams cad sdud par byed pa gnyis pa yin pa'i phyir ro zhes so / /
! /
bud med kyi sgra don ni /
bud med ces bya nyes mang sgyu ma'i tshang / /
bdud dang sdig pa'i lag pa sems yang ba / /
spre'u ltar mi brtan sgyu ma'i grong khyer sogs / /
mtha' yas ston pas slu byed ming du gsungs / /
yang ci'i phyir bud med ces bya zhe na /
nyes pa mang zhing rgyu mtha' yas pas sgyu mas te bud med ces bya'o / /
de ni sgyu ma'i grong khyer dang grong rdal dang rgyal po'i pho brang dang yul 'khor dang rgyal srid dang yul dang sgyu ma'i 'jig rten gyikhams te /
sgyu ma mtha' yas pa rgyas pa dpag tu med pa bsam gyis mi khyab pas na bud med ces bya'o /
. ! /
gzhan yang de yi sgyu ma mthong thos reg pa dang / /
glu gar rgod 'bod sogs kyis skyes pa'i sems / /
dam du 'ching bas dbang byed lo tog la / /
ser chen bab ltar dkar po'i chos kun 'jig /
yang dper na sgyu ma mkhan ltad mo ba'i nang du sgyu ma sna tshogs ston pa ltar /
bud med kyi sgyu ma shin tu bslabs pa yang mthong ba dang thos pa dang reg pa dang glu len pa dang gar byed pa dang rgod pa dang ngu ba dang 'bod pa dang 'gro ba dang 'greng pa dang 'dug pa dang nyal ba'i rnam pa thams cad kyis kyang skyes bu 'ching dbang du byed do / /
dper na 'bras kyi zhing la ser ba chen po bab na brlag pa ltar /
skyes bu'i zhing la'ang bud med kyi ser bas chos dkar po'i lo tog thams cad 'jig par byed do zhes so / /
! /
zhar la gnod pa de spang ba'i thabs mdor bstan pa ni /
mkhas pas byis rnams skyes bu ngan pa dang / /
'phags rnams skyes bu dam par mngon bltas te / /
dam pa'i 'gros kyis bgrod bya ngan pa'i min / /
seng ge cang shes wa sogs de bzhin no / /
yang mkhas pa rnams ni 'dod pa'i nyes pa de lta bu dag rig nas 'du shes gnyis bskyed de /
byis pa so so'i skye bo thams cad la skyes bu ngan pa dang /
'phags pa'i skye bo thams cad la skyes bu dam par 'du shes pa'o / /
bdag gis ni de gnyis las skyes bu dam pa'i 'gros su bya'i ngan pa'i 'gros su mi bya ste /
dmyal ba dang dud 'gro dang yi dwags dang tshul khrims 'chal ba'i 'gros su mi bya'o / /
mchog dam pa gtso bo chos thams cad sgrib pa med par rtogs pa sangs rgyas kyi 'gros su bya'o / /
seng ge'i sgra bsgrag gi wa'i sgra mi bsgrag go /
mi cang shes su bya'i mi ma rungs bar mi bya'o / /
zas bzang po bza'i zas ngan mi bza'o / /
sangs rgyas kyi ye shes btsal bar bya'i 'dod pa tshol bas ni chog go zhe'o / /
! /
rgyas par phye ba ni /
'dod sogs bzhi las rab ldog 'gro ngan gyi / /
gnas skabs thob kyang yul gyi bzang mo la / /
nyams sogs rnam bzhir brtag bsam ma sring dang / /
bu mor bltas shing stong par tshul bzhin brtag /
yang mkhas pa ni ldog pa bzhi bskyed par byed de /
'dod pa dang /
srid pa dang /
byas pa mi gzo ba dang /
'du byed kyi sdug bsngal thams cad las ldog pa'o / /
byang chub sems dpa' ngan song na gnas pas kyang kha dog rgyas pa'i bud med mthong na 'du shes bzhi bskyed par bya ste /
nyams par 'du shes pa dang /
g.yang sar 'du shes pa dang /
phyi sa khung du 'du shes pa dang /
rnag tu blos spyod par 'du shes pa'o / /
mir gyur pa na lta ci smos te theg chen la zhugs pas bzhi po de bskyed do / /
de ltar brtags kyang 'dod chags skye na 'du shes gsum bsgom ste /
ma dang 'dra ba la ma'i 'du shes dang /
sring mo dang 'dra ba la sring mo'i 'du shes dang /
bu mo dang 'dra ba la bu mo'i 'du shes so / /
de lta na yang 'dod chags skye na ni thams cad ma grub pa stong par tshul bzhin so sor brtag par bya'o zhes so / /
! /
gnyi ga'i gnod pa'i rnam grangs kyi dbye ba ni / /
! /
gzhan yang bud med dmyal ba'i rgyu gcig pu / /
'byor tshogs brlag byed g.yo sgyu phrag dog 'bar / /
dang por mnyen 'jam phyi nas rdo rje'i sems / /
mi brtan byas mi gzo sogs 'jigs su rung / /
me yi tsha bzhin chags dang lhan cig skye / /
tshig snyan snying ni dug can spu gri 'dra / /
lha dang lha min gnod sbyin srin po dang / /
klu sogs mthu ldan rnams kyang 'ching bar nus / /
bung bas me tog bskam po 'dor sogs ltar / /
'byor sogs kun gyis ji ltar phan btags kyang / /
dbul sogs rgud tshe gcig kyang 'dor byed de / /
skyes bu brlag bya nyid phyir 'di skyes 'dra / /
bud med sred 'di 'dod chags nang nas lci / /
'di yis yad bsregs phyi nas mi bzad mes / /
rab tu bsreg cing 'di dang pha rol tu / /
bdag la legs 'dod mkhas pas thag ring dor / /
dran pa nyer gzhag las /
bud med ngan song gzhi yin zhing / /
kun nas nor ni zad par byed / /
mi gang bud med tshig nyan pa / /
de la bde ba ga la yod / /
don med chos la dga' ba ni / /
bud med g.yo dang phrag dog mang / /
'jig rten gnyis ni rnam 'jig pa / /
skyes pa dag gi mdun na gnas / /
de tshig shin tu mi brtan te / /
rtag tu 'dod chags bskyed la mkhas / /
de yi snying ni gzhan sems la / /
gzhan gyi tshul du smra bar byed / /
dang por mnyen zhing srun byed pa / /
phyi nas sems ni rdo rje 'dra / /
sems ni yang la phan mi byed / /
bkur sti dag ni dran mi byed / /
legs pa brgya ni chud gzon la / /
ma legs gcig pu'ang dran par byed / /
sdig pa'i sa gzhi bud med yin / /
snying ni glog gi ngo bo bzhin / /
skyes pa chags pa'i sems yod pa / /
'jig pa'i rgyu ni bud med byed / /
'jig rten 'di dang pha rol tu / /
'jig rten nang ni bud med 'jig /
gal te bde ba mchog 'dod na / /
de lta'i bud med rnam par spongs / /
bud med rtag tu spangs pa ni / /
'jig rten 'di dang pha rol bde / /
gang zhig dbul ba spong 'dod cing / /
gang zhig bdag nyid 'byor 'dod dang / /
gang zhig mya ngan 'das 'gro 'dod / /
mi des bud med spang bar byas / /
ji ltar 'jig rten dag gi me / /
tsha dang lhan cig skye ba ltar / /
bud med mi bzad 'dod chags dang / /
nges par lhan cig skye bar 'gyur / /
ji ltar bud med las byung me / /
lus can rnams kyi snying 'jug pa / /
me gzhan gang zhig byung ba ni / /
de ltar tsha bar mi 'gyur ro / /
'jig rten thams cad rnam 'jig cing / /
chos ni thams cad zad byed la / /
sems can dmyal ba'i rgyu gcig pu / /
bud med yin zhes drang srong gsungs / /
bud med kha ni tshig snyan smra / /
snying ni gdug pa'i dug dang mtshungs / /
yid du 'ong dang 'dug mi byed / /
de la mi ni su zhig dga' / /
yud tsam gyis ni dgar byed la / /
de bzhin yud kyis dgar mi byed / /
snying du sdug pa'ang gnas mi byed / /
brtan pa med de glog dang mtshungs / /
lha dang mi dang sha za dang / /
lto 'phye rnams dang srin po yang / /
'ching bar 'gyur ba bud med de / /
shin tu mi bzad dug dang mtshungs / /
phan pa med dang rigs med dang / /
mthu rtsal che ba'ang dran mi byed / /
sems ni gnas pa med pa ste / /
bud med rlung gi shugs dang mtshungs / /
gang du phun sum tshogs gyur pa / /
der ni bud med chags byed pa / /
dbul bar gyur na 'dor byed de / /
skyes pa nges par gtong bar byed / /
skyes pa gang dang gang phrad pa / /
de la bud med chags 'gyur zhing / /
de ni myur zhing ches myur bar / /
gtong ste mi mthun gnas par byed / /
ji ltar bung bas me tog dag /
bskams na thams cad gtong byed ltar / /
de bzhin nor dang bral ba yi / /
mi ni bud med rnams kyis gtong / /
snying ni mi bzad ral gri 'dra / /
mun pas khebs pa brtan pa med / /
gang gi rgyu yis bud med rnams / /
skyes pa 'jig pa'i phyir skyes so / /
bud med las byung 'dod chags gang / /
'dod chags nang na 'di che ste / /
bud med 'dod pas yid bsreg pa / /
phyi nas me chen gyis sreg byed / /
skyes pa dang ni yid bcugs shing / /
dga' ba du ma byas nas su / /
sbrul gyi pags pa 'dor ba ltar / /
bud med kyis ni glo bur 'dor / /
thabs kun gyis ni bud med bsgrubs / /
thams cad du ni yongs bskyangs kyang / /
bud med shin tu mi bzad pa / /
bdag gir bya bar mi nus so / /
de ltar rang bzhin de yin te / /
bud med rnams ni sems mi brtan / /
skyes pa brtan pa'i sems kyis su / /
de la nam yang yid ma rton / /
zhes so / /
! /
rnyed pa la sogs pa la chags pa'i nyes dmigs ni /
rnyed dang bkur sti grags dang snyan la sogs / /
bde ba'i longs spyod 'dod byar rab brtags pa'i / /
yul la chags pa'ang nyes pa thams cad kyi / /
'byung gnas kho nar mkhas pas nges par brtag /
ci'i phyir zhe na rnyed sogs ma lus rnams / /
bsgrub par dka' zhing b+jig sla snying po dang / /
mnog chung sbun pa 'phyar 'dra byis rmongs rnams / /
dga' bas bslu brid byed pa kho nar zad / /
lhag pa'i bsam pa bskul ba las rnyed pa dang bkur sti la dga' ba'i nyes pa nyi shu gsungs pa rgyas par blta'o / /
bstan bcos las kyang /
bdag ni rnyed mang bkur stir bcas / /
bdag la mang po dga' bo zhes / /
de 'dra'i snyems pa 'chang gyur na / /
shi ba'i 'og tu 'jigs pa skye / /
rnyed pa dag ni mang byung zhing / /
grags dang snyan pa byung gyur kyang / /
rnyed dang grags pa'i tshogs bcas te / /
gang du 'gro ba'i gtol med do / /
zhes bya ba la sogs pas rab tu smad pa ltar ro / /
bstan pa la 'jug pa'i rim pa rnam par bshad pa las 'khor ba'i nyes dmigs bsgom pa la 'jug pa bshad pa ste le'u lnga pa'o / / / /
de ltar 'khor ba'i skyon mtha' yas pa mthong bas rang dang gzhan ya nga ba'i gnas chen por yongs su 'khyams par shes nas /
rang nyid sdug bsngal las bros shing bde ba bsgrub pa'i phyir ni sngar brjod pa ltar las 'bras bsgoms nas tshul khrims rnam par dag pa gzhir byas te dge ba sna tshogs ci nus bsags pa la 'bad par bya ba yin la /
de'ang 'gro ba mtha' dag la bltos nas ni bdag 'ba' zhig gi bde sdug sa chen po las rdul phran nam rgya mtsho las skra rtses blangs pa'i chu lta bur snang zhing /
sems can gyi tshogs sa chen po dang rgya mtsho chen po rnams kyang skye ba dang skye ba mtha' yas pa rnams su bdag gi ma la sogs par gyur nas /
lan cig ma yin par dka' ba mang pos phan btags pa sha stag yin pas /
'di rnams la mi lta bar rang bde tsam gyis sems tshim pa ni skyes bu dam pa'i tshul las thag ring bar 'gyur ba'i phyir na /
khyim rnying la me mched pas skrag ste rang nyid phyir bros nas bu sdug pa rnams dran pas slar me'i rlubs su de dag 'don par 'jug pa'am /
mya ngam dgon pa chen por lam stor ba 'bad pa drag pos lam rnyed nas bu dran te yang dgon pa de nyid du tshol du 'gro ba ltar /
slar 'khor ba'i sdug bsngal la mi skrag par rang gi sdug bsngal khyad du bsad nas /
gzhan gyi don du sdug bsngal ji lta bu yang dang du len cing rdzogs pa'i byang chub chen por sems bskyed pa las dka' ba'i spyod pa rmad du byung ba bskal pa mtha' yas par rjes su bsgrub pa la skyo ba med par spro ba chen pos 'jug pas na 'dir byang chub kyi sems 'chad pa ni /
de rnam par nges par bya ba'i don du rgyu dang mtshan nyid dang dbye ba dang rnam par gtan la dbab pa ste /
shes par bya ba'i gnas bzhi rnam par bzhag pa las /
rgyu spyir bstan pa mdor bsdus nas /
kun nas nyon mongs rgya mtsho'i klong 'khor ba'i / /
sems can ma lus yongs su bskyab don du / /
sangs rgyas chos kun yongs rdzogs don gnyer rgyus / /
brtan rnams byang chub mchog gi sems rab bskyed / /
zhes smos te /
lha'i bu rab rtsal sems kyis zhus pa las /
gang la brten nas byang chub kyi sems skye zhe na /
sems can thams cad kyi nyon mongs pa la brten nas te /
de byang chub sems dpa'i theg pa ma yin na byang chub sems dpa' byang chub kyi sems bskyed nas go cha gyon par mi byed do / /
byang chub kyi sems de ci la dmigs zhe na /
sangs rgyas kyi chos thams cad la dmigs pa ste /
de thams cad ni byang chub kyi sems kyi rtsa ba las skye ba'o zhes so / /
de dag nyid kyi rnam par dbye ba ni /
sdong po bkod pa las /
byang chub kyi sems skye ba'i don rkyen ni rnam pa bcu ste /
sems can smin par bya ba dang /
sems can gyi sdug bsngal bzlog pa dang /
sems can bde ba'i yo byad kyis 'thud pa dang /
sems can gyi mi shes pa bsal ba dang /
sems can la sangs rgyas kyi ye shes bsgrub pa dang /
sangs rgyas mchod pa dang /
sangs rgyas mnyes par bya ba dang /
sangs rgyas kyi gzugs dang mtshan dang dpe byad bstan pa dang /
sangs rgyas kyi ye shes la 'jug pa dang /
sangs rgyas kyi stobs dang mi 'jigs pa ston pa'i rkyen las so zhe'o / /
! /
rgyas par dbye ba bden smra'i le'u las 'byung ba ni /
theg mchog la mos snying rje lhag bsam brtan / /
bsod nams bsags shing sdig bcom 'jig rten mgon / /
mnyes byas bshes gnyen bzang bsten dam bcas brtan / /
kun 'ged ngang can rgyal bas byin brlabs pa / /
brtse bas 'gro ba rjes 'dzin bdog kun gtong / /
gang yin de la sems mchog bde blag skye / /
mdo de las /
chos bcu gnyis dang ldan na byang chub kyi sems skye ste /
rang bzhin gyis rgya che ba la mos shing dman pa la mos pa med pa dang /
rang bzhin gyis snying rje dang ldan zhing dkar ba'i ngang tshul can dang /
bcos ma ma yin pa'i lhag pa'i bsam pa dang ldan zhing yi dam la brtan pa dang /
tshogs rgya chen po bsags shing spyad pa legs par spyad pa dang /
sangs rgyas 'byung ba legs par bsnyen bkur byas shing dkar po'i chos legs par bsdus pa dang /
bzhi gsum gyi chos kyi las kha na ma tho ba med pa dang ldan zhing sdig pa'i las thams cad bor ba dang /
sdig pa'i grogs po thams cad du spangs shing dge ba'i bshes gnyen la bsten pa dang /
ji skad smras pa bzhin byed pas bslu ba med pa dang /
kun 'gyed pa'i ngang can yin zhing ro bro ba rnams la ma chags pa mang ba dang /
sangs rgyas kyis byin gyis brlabs shing bdud kyi byin rlabs dang bral ba dang /
sems can thams cad la yang dang yang du snying rje chen pos yang dag par 'jug pa dang /
bdog pa thams cad gtong zhing ma chags pa'i sems dang ldan pa zhes so / /
! /
chos bcu pa las 'byung ba ni /
gang yang dam pa gzhan gyis bskul ba dang / /
bsngags tshogs thos dang 'gro ba mgon med la / /
brtse dang sangs rgyas rnam kun mchog ldan pa / /
mthong nas rab tu spro ba las kyang ngo / /
mdo de las /
'di la byang chub sems dpa' rigs gnas pa sems ma bskyed na /
de bzhin gshegs pa'am de'i nyan thos kyis bskul cing byang chub kyi sems bskyed pa ni 'di'i rgyu dang po'o / /
rdzogs pa'i byang chub kyi sems kyi bsngags pa brjod pa thos nas bskyed pa ni gnyis pa'o / /
sems can mgon med skyabs med pa mthong nas snying rje'i sems nye bar bzhag ste bskyed pa ni gsum pa'o / /
de bzhin gshegs pa'i rnam pa thams cad kyi mchog yongs su rdzogs pa mthong nas dga' ba skyes te bskyed pa ni bzhi pa'o zhes so / /
! /
byang chub sems dpa'i sa las 'byung ba ni /
bdag nyid chen po'i cho 'phrul stobs mthong ngam / /
theg mchog thos nas de la rab mos dang / /
dam chos 'jig pa'am snyigs ma'i dus kyi ni / /
nyes mang mthong ba'i rkyen bzhi dag las te / /
gzhan yang rigs dang bshes gnyen snying rje dang / /
sdug bsngal bzod pa phun tshogs rgyu bzhi dang / /
rang dang gzhan dang rgyu dang sbyor ba yi / /
stobs bzhi rnams las brtan dang mi brtan 'thob / /
byang sa las sems skye ba de'ang rkyen bzhi dang stobs bzhi las skye bar rig par bya'o / /
de las rkyen bzhi ni rigs kyi bu'am rigs kyi bu mos de bzhin gshegs pa'am byang chub sems dpa'i cho 'phrul dang mthu bsam gyis mi khyab pa thams cad mthong ngam thos nas /
kye ma gang la gnas pa'am zhugs nas cho 'phrul 'di lta bu dang ldan pa'i byang chub de ni mthu che'o snyam nas byang chub chen por mos shing der sems bskyed pa ni rkyen dang po'o / /
byang chub kyi sde snod thos nas dad pa las sangs rgyas kyi ye shes la mos shing sems bskyed pa ni gnyis pa'o / /
dam pa'i chos nub tu nye ba na kye ma chos gnas pa ni sems can mang po'i sdug bsngal sel bar byed pa yin gyi /
de'i don du bdag gis chos yun ring du gnas par bya'o zhes sangs rgyas kyi ye shes la mos shing sems bskyed pa ni gsum pa'o / /
dus kyi snyigs ma'i tshe sems can gyi lta ba'i nyon mongs pa bcu po gti mug dang ngo tsha med cing khrel med pa dang /
phrag dog dang ser sna dang /
sdug bsngal dang /
gnas ngan len dang /
nyon mongs pa dang /
nyes par spyod pa dang /
bag med pa dang /
le lo dang /
ma dad pa bcu po shas che ba dag gis nye bar nyon mongs par mthong nas /
kye ma snyigs ma'i dus chen po byung gi bde legs med do / /
dus 'dir ni byang chub dman pa gnyis su sems bskyed pa'ang rnyed par dka' na mchog tu lta ci smos te /
re zhig bdag gis sems bskyed na gzhan dag kyang slob par 'gyur ro zhes byang chub chen por mos shing sems bskyed pa ni bzhi pa'o / /
rgyu bzhi la rigs phun sum tshogs pa ni chos nyid kyis thob pa'i rigs dang ldan pa'o / /
bshes gnyen phun sum tshogs pa ni bzhi ste /
dang po nyid nas yid rtul po ma yin pa mkhas shing mdzangs pa lta ba ngan par ma zhugs pa dang /
bag med pa dang de'i gnas la 'jug par mi byed pa dang /
nyes pa spyod pa dang /
de'i gnas la 'jug par mi byed pa dang /
dad pa dang 'dun pa dang brtson 'grus mchog dang theg pa chen po la 'jug pa dang bsgoms pa las byung ba la sogs pa yon tan khyad par du 'phags pa dag la 'jug pa las ldog nas /
'dun pa la sogs pa dman pa dang /
theg pa dman pa dang /
bsams pa las byung ba la sogs pa yon tan ches dman pa 'dzin du 'jug par mi byed pa'o / /
snying rje phun sum tshogs pa ni rgyu bzhi las skye ba ste /
phyogs bcu'i 'jig rten gang na sdug bsngal med pa der byang chub sems dpa' mi skye bar sdug bsngal yod pa dag tu skye ba dang /
gzhan sdug bsngal ci'ang rung bas non cing gnod pa mthong ba dang /
bdag kyang sdug bsngal ci'ang rung bas gnod cing non pa dang /
rang ngam gzhan sdug bsngal drag po bar chad med pas non pa mthong na /
dmigs pa de bzhi la brten nas rang gi rigs nyid las goms pa med pa yang snying rje chung 'bring chen po dag skye ba'o / /
sdug bsngal bzod pa phun sum tshogs pa ni snying rje de sngon du btang nas rgyu bzhi las 'khor ba'i sdug bsngal chen pos kyang mi skrag na /
chung ngus lta ci smos pa ste /
rang bzhin gyis snying stobs che zhing brtan pa dang /
mkhas shing yang dag par so sor rtog pa'i stobs can dang /
byang chub mchog la mos pa che ba dang /
sems can la cher snying brtse ba'o / /
stobs bzhi la rang gi stobs ni rang nyid kyi mthus byang chub chen po 'dod pa'o / /
gzhan gyi stobs ni gzhan gyi mthus de 'dod pa'o / /
rgyu'i stobs ni sngon theg pa chen po'i chos la goms pas da ltar sangs rgyas la sogs pa mthong ba tsam mam bsngags pa thos pa tsam gyis kyang sems de skye na chos thos pa'am mthu mthong bas lta ci smos pa'o / /
sbyor ba'i stobs ni tshe 'di nyid la skyes bu dam pa bsten pa'am chos nyan pa'am sems pa la sogs pa goms pa byas pa las sems skye ba'o / /
de ltar rkyen bzhi dang rgyu bzhi tshogs pa'am so so la brten nas rang dang rgyu'i stobs gnyis ka'am so so las skye ba ni brtan pa snying po yod pa'o / /
gzhan dang sbyor ba'i stobs las ni mi brtan pa skye bar blta'o / /
zhes so / /
! /
rgyu'i khyad par las phan yon mthong ba las skye ba ston pas phan yon spyir bsngags pa ni /
mchog tu rnyed dka'i rin chen sems mchog de / /
klu rgyal ma dros bzhin du chos chen gyi / /
chu klung bzhi yis 'jig rten bsreg skom sel / /
rnam thar sgo gsum yan lag brgyad lam sogs / /
chos kyi brlan gyis 'gro dge'i sman sogs bskyed / /
dbang stobs byang chub yan lag bdun la sogs / /
yon tan rin chen 'byung gnas rnam grol gyis / /
rgya mtsho chen po kun tu 'gengs par byed / /
skyes ma thag tu bsod nams zhing mchog dang / /
gnod pa med pa'i bsod nams mchog 'dzin 'gyur / /
sred med kyi bus zhus pa las /
mi lus thob pa rnyed par dka' / /
sangs rgyas 'byung ba'ang rnyed par dka' / /
sangs rgyas dad pa'ang rnyed par dka' / /
byang chub sems kyang rnyed par dka' / /
gnas skabs bzhi po 'di dag ni / /
bskal par rnyed par dka' ba ste / /
de phyir thob nas ma spang zhig /
mthu stobs dag kyang chud mi gzon / /
sems de'i brtson 'grus bskyed nas kyang / /
rtag tu bag ni yod par gyis / /
drang srong chen po dag gis kyang / /
bag yod pas ni byang chub brnyes / /
sangs rgyas chos rnams thams cad kyi / /
rtsa ba'i sgo dang tshul gyi lam / /
bag yod pa dang brtson 'grus yin / /
mkhas pa rnams kyang 'di la slob ces so / /
dge ba'i rtsa ba yongs su 'dzin pa las kyang /
skal pa bye ba rnams su yang / /
'jig rten snang byed rnams ni dkon /
u dum wa ra'i me tog ltar / /
'jig rten du ni res 'ga' 'byung / /
gang dag byang chub phyir zhugs pa / /
byang chub sems dpa'i sems de'ang dkon / /
dpa' bo yi ni sems de yang / /
'jig rten du ni res 'ga' 'byung zhe'o / /
yang de nyid las dper na klu'i rgyal po ma dros pa'i gnas nas phyogs bzhir rlung chen po bzhi gtong bas rkang gnyis pa dang rkang bzhi pa rnams kyi skom pa sel /
'bru dang sman dang rtsi shing la sogs pa bskyed /
rin po che'i 'byung gnas rgya mtsho chen po'ang kun tu tshim par byed pa ltar /
byang chub kyi sems yod na de la gnas nas byang chub chen po 'thob ste /
chos kyi klung chen po so so yang dag par rig pa bzhi'i chu klung rgyal po bzhi gtong /
rnam par thar pa'i sgo gsum dang /
lam yan lag brgyad pa'i sgra dbyangs kyi nga ro chos rin po che'i chu dang /
dbang po dang stobs dang byang chub kyi yan lag bdun gyi chus sems can tshad med pa'i nyon mongs pa'i skom pa rgyun bcad nas yon tan rin po che'i 'byung gnas rnam par grol ba'i rgya mtsho chen po'ang tshim par byed ces / /
byang sa las kyang sems dang po bskyed pa brtan pa'i phan yon ni gnyis te /
sems bskyed ma thag nas sems can thams cad kyi yon gnas dang bla ma dang bsod nams kyi zhing dang pha dang 'dra bar 'gyur ba dang /
gnod pa med pa'i bsod nams yongs su 'dzin pas 'khor los sgyur ba kun nas bsrung ba'i nyis 'gyur gyis bsrung pa las gnyid log gam myos pa la sogs par gyur kyang gnod sbyin la sogs pas gtse bar mi nus te /
tshe brjes kyang gnod pa dang nad nyung ba dang /
lus dang ngag gis chos ston pa la sogs pas sems can gyi don byed pa na ngal ba la sogs par mi 'gyur ro / /
rigs la gnas pa'ang rang bzhin gyis gnas ngan len shas chung la /
sems bskyed na ni lus sems kyi gnas ngan len shin tu nyung ngo / /
yams la sogs pa zhi bar byed pa'i gsang sngags gzhan gyis ma grub pa dag kyang de'i lag tu 'ong na 'grub bo / /
lhag par yang bzod pa dang des pa che bas gzhan gyi gnod pa bzod cing gzhan la gnod pa mi byed par /
gzhan dag gzhan la gnod pa byed pa mthong na yang shin tu mi dga'o / /
nye ba'i nyon mongs khong khro dang phrag dog dang g.yo la sogs pa nyams dams pas rgya la skyes na yang myur du 'bral lo / /
de gang du gnas pa'i grong la sogs par mu ge dang mi ma yin pa la sogs pa'i gnod pa mi 'byung zhing byung ba dag kyang zhi bar 'gyur ro / /
rgya la sngar gyi las kyis dmyal bar skyes kyang myur du thar ba dang sdug bsngal chung ba dang skyo ba dang snying rje la sogs pa phan yon mang po 'thob pa'o / /
! /
sangs rgyas mchod pa mchog tu 'gyur ba ni / /
'jig rten mgon la gang+gA'i bye snyed kyis / /
zhing rnams rin chen me tog sogs bkang bas / /
mchod bkur dpag med byas pas 'gro ba kun / /
bsgral phyir sems mchog bskyed pa'i char mi phod / /
gzhan yang phyogs bcu'i rgyal la 'gro mang gis / /
zhal zas spos dang rin chen gdugs sogs kyi / /
mchod pa zil gnon 'jig rten 'byam klas pa'i / /
sangs rgyas mtha' yas mchod phyir 'di bskyed phyir / /
sgyu ma lta bu'i ting nge 'dzin las /
sems can kun la phan pa'i phyir / /
byang chub tu ni sems bskyed na / /
mtshan mchog sum cu gnyis ldan pa'i / /
sangs rgyas mchod pa mchog tu 'gyur / /
mi gang zhig gis sangs rgyas zhing / /
gang gA'i bye ma'i grangs snyed pa / /
me tog rnams kyis bkang byas te / /
'jig rten mgon la phul ba bas / /
gang gis 'dir ni thal sbyar nas / /
byang chub tu ni sems btud nas / /
'di ni mchod pa mchog yin te / /
de la tshad ni yod ma yin / /
byang chub sems ni ci 'dra ba / /
de ltar blo mchog gis bstan pa / /
de 'dra'i mchod pa gang yang med / /
de 'dra ba yi dpal yang med ces so / /
dpal byin gyis zhus pa las kyang /
gang gA'i bye ma'i grangs snyed kyi / /
sangs rgyas zhing rnams mi gang gis / /
rin chen dag gis kun bkang ste / /
'jig rten mgon la phul ba bas / /
sems can thams cad thar bya'i phyir / /
gang gis byang chub sems btud na / /
mchod pa 'di ni khyad par 'phags / /
de la mtha' ni ma mchis so / /
rin chen sems kyi bsod nams gang / /
de la gal te gzugs mchis na / /
nam mkha'i khams ni kun bkang ste / /
de ni de bas lhag par 'gyur zhes so / /
rgya mtshos zhus pa las kyang /
skyes bu khyu mchog la ni mchod chen mang / /
dpag med rgya chen bsam yas byas zin gyis / /
'gro ba dag la snying brtse bskyed nas kyang / /
rab mchog byang chub sems ni bskyed par gyis / /
byang chub sems ni yang dag sgrub byed gang / /
de ni mchod mchog dam pa khyad par phags / /
de ni phyi ma'i bsod nams gzi chen yin zhes so / /
gzhan yang /
sdong po bkod pa las /
mi bcus sems can gzhan thams cad dang yang lhan cig tu phyogs bcu'i sangs rgyas thams cad la /
zhal zas la sogs pa dang /
spos la sogs pa dang /
rin po che la sogs pa dang /
gdugs la sogs pa thams cad kyi mchod pa dang bkur sti thams cad byas pas ni /
byang chub kyi sems dang po skye ba'i bsod nams kyi cha tsam du'ang mi phod de /
'di ni 'jig rten gyi khams 'byam klas pa ma lus pa'i dus gsum gyi sangs rgyas 'byam klas pa ma lus pa thams cad mchod pa'i don du bskyed pas so zhes so / /
! /
lam dman pa 'dor zhing mchog bsgrub pa ni /
dang por mos pas nyan thos sa kun dang / /
lhag bsam dag pas rang rgyal sa las 'da' / /
phyir mi ldog pas rgyal sras ma nges las / /
byang chub snying por bzhugs sems kun mkhyen rdzogs / /
pha rol tu phyin pa lnga'i mdo las /
sems dang po bskyed pa la gnas na dgra bcom pa'i sa las 'da'o / /
gnyis pa las ni rang sangs rgyas kyi sa las 'da'o / /
phyir mi ldog pa'i sems kyis ni byang chub sems dpa' ma nges pa lung ma bstan pa las 'da'o / /
byang chub kyi snying po la 'dug pa ni thams cad mkhyen pa'o zhes so / /
bsod nams thams cad sdud cing zil gyis gnon pa'i dbang du byas nas / /
! /
sred med kyi bus zhus pa las 'byung ba sdud pa'i tshul ni /
'di ni bsod nams kun bsdus sdom yin te / /
klung sogs thams cad rgya mtshor 'dus sogs ltar / /
byis dang nyan thos rang rgyal rgyal sras kyi / /
bsod nams ma lus dang po'i sems kyis bsdus / /
mdo sde las /
bsod nams bya ba'i dngos po thams cad ni byang chub kyi sems kyi khongs su 'dus pa ste /
chu mig la sogs pa thams cad rgya mtsho chen por 'dus shing rjes su zhugs pa bzhin no / /
des na sbyin pa las byung ba la sogs pa dang /
zag pa dang bcas pa dang zag pa med pa dang /
'jig rten dang 'jig rten las 'das pa dang /
lha dang mi'i bsod nams thams cad ni 'dir 'du'o / /
yang rtswa shing la sogs pa dang grong la sogs pa dang /
gling bzhi pa dang stong dang stong gnyis dang stong gsum dang /
khams gsum dang nyi ma dang zla ba thams cad ni stong gsum gyi stong chen po'i 'jig rten gyi khams su 'dus so / /
so so skye bo dang slob pa dang mi slob ba dang rang rgyal ba dang byang chub sems dpa'i bsod nams thams cad kyang byang chub kyi sems dang po bskyed par 'dus so zhes so / /
! /
'khor los bsgyur ba'i dang tshangs pa'i dang sbyin pa'i phung po chen po'i bsod nams zil gyis gnon pa ni /
'khor los bsgyur gyi bsod nams tshangs pa ni / /
gsum gyis byams chen sbyin byung bsam 'das rnams / /
dang po'i sems bskyed lhag bsam dam pa yis / /
'gro la brtser ldan bsod nams char mi phod / /
mdo sde nyid las stong gsum gang gA'i bye ma snyed kyi sems can thams cad 'khor los bsgyur ba'i bsod nams dang ldan pa bas ni| byang chub kyi sems dang po bskyed pa'i bsod nams ches mang ngo / /
stong dang stong gnyis dang stong gsum gyi 'jig rten rin po che bdun gyis gang ba sbyin pa bas ni 'jig rten gyi khams de gsum gyi bdag po tshangs pa gsum po de gsum gyis sems can la byams pas khyab par byed pa'i bsod nams ches mang ngo / /
de'i bsod nams pas kyang sems dang po bskyed pa'i bsod nams ches mang ngo / /
gal te 'jig rten gyi khams gang gA'i klung gi bye ma snyed yungs 'brus gang ba'i 'bru re re la yang yungs 'bru de rnams ji snyed pa'i cha re gses pa'i grangs kyi gling bzhi'i sems can thams cad shA ri'i bu lta bu'i shes rab dang ldan par gyur kyang /
yungs 'bru gcig gi grangs kyang bskal par yang mi chod na thams cad lta ci smos /
shar phyogs la sogs par phyogs re re'i yungs 'bru de thams cad snyed kyi'ang 'jig rten gyi khams 'das par yungs 'bru'i cha re re por yang phyogs re rer yungs 'bru'i cha de thams cad zad kyang 'jig rten gyi khams ni zad pa med de /
de ltar phyogs bcu nas nam mkha'i mthas khyab pa'i 'jig rten gyi khams thams cad rin po che sna bdun gyis bkang ste sbyin pa byin pas ni /
byang chub kyi sems dang po bskyed pa lhag pa'i bsam pa phun sum tshogs pa g.yo sgyu med pa /
sems can thams cad rab tu sgrol bar brtson pa'i byams pa dang snying rje bsgom pa'i bsod nams bsdus pa de'i char yang mi phod do zhes so / /
'jam dpal gyi zhing gi bkod pa las kyang /
chos gcig dang ldan na myur du mngon par rdzogs par 'tshang rgya zhing sangs rgyas kyi zhing bkod pa phul du phyin pa sbyong ste /
de sems can thams cad la snying rje dang lhag pa'i bsam pas byang chub kyi sems bskyed pa'o / /
lhag pa'i bsam pa ni byang chub kyi phyir sems bskyed nas mi dge ba'i las gang yang mi spyod pa ste /
'dod chags dang zhe sdang dang gti mug mi spyod /
khyim pa'i rtags la sred pa mi spyod /
rab tu byung bas rnyed pa dang bkur sti dang tshigs su bcad pa mi 'dod /
rab tu byung ba'i bsgrub pa la gnas te chos thams cad yang dag par rtogs pa'o / /
de ji lta bar rtogs pa ni sgyu ma lta bu dben pa stong par rtogs pa ste /
de'ang yang dag par rjes su mi mthong /
mi shes rlom sems su mi byed /
mi rtog la rtog pa thams cad nye bar zhi ba'o / /
de ltar rtog na rang gis ji ltar shes pa gzhan la ston cing sems can dang chos kyang mi dmigs par sems can yongs su mi gtong ba'o zhes so / /
! /
sdong po bkod pa las 'byung ba las sbyin pa las byung ba la sogs pa zil gyis gnon pa ni /
gzhan yang dang po'i sems kyi bsod nams kyang / /
gting dpag dka' bas kun mkhyen spyod yul nyid / /
phyogs bcu'i sems can bskal mang bde kun gyis / /
tshim byas tshul khrims dang ni bsgoms byung dang / /
slob dang mi slob rang rgyal 'bras bu la / /
bkod pas 'di yi bsod nams char mi phod / /
mdo de las byang chub sems dpa'i sems dang po bskyed pa'i bsod nams ni shes par dka' /
yid chis par dka' /
brtag pa la sogs par dka' ste /
sangs rgyas kyi ye shes kyi yul du zad do / /
la la zhig gis shar phyogs su 'jig rten gyi khams grangs med pa'i sems can thams cad la bskal par bde bar spyad pa thams cad kyis bsnyen bkur byas te bslab pa'i gzhi lnga la btsud la /
de ltar phyogs thams cad du'ang byas pa'i bsod nams kyis ni 'di'i char yang mi phod do / /
dpe de lta zhog ste phyogs bcu'i sems can thams cad bskal pa brgyar de ltar bsnyen bkur nas dge ba bcu'i las kyi lam la bzhag pa dang /
bskal pa stong du bkur te bsam gtan bzhi dang /
brgya stong du bkur te tshad med pa bzhi dang /
bye bar bkur te gzugs med pa'i snyoms par 'jug pa bzhi dang /
bye ba phrag brgyar bkur te rgyun tu zhugs pa dang /
bye ba stong du bkur te lan cig phyir 'ong ba dang /
bye ba 'bum du bkur te phyir mi 'ong ba dang /
bye ba khrag khrig bkur te dgra bcom pa dang /
bye ba khrag khrig 'bum du bde bar spyad pa thams cad kyis bsnyen bkur byas te rang sangs rgyas la bzhag pa'i bsod nams kyis kyang sems dang po bskyed pa'i bsod nams kyi char yang mi phod do / /
! /
de'i 'thad pa ni /
gang phyir de snyed dge bas @# / /
sangs rgyas kyi / /
rigs 'tsho mi nus 'dis ni 'jig rten kun / /
bsgral phyir zhugs las rgyal ba kun gyi gdung / /
rgyun mi 'chad par nye bar gnas phyir ro / /
yang de ci'i phyir zhe na /
de tsam gyis ni sangs rgyas su mi 'gyur gyi /
'dis ni 'jig rten gyi khams thams cad khyab par sangs rgyas kyi rigs rgyun mi 'chad pas sems can thams cad bsgral bar sems bskyed pa'i phyir ro zhes so / /
! /
'jig rten shes pa zil gyis gnon pa ni /
gzhan yang phyogs bcu'i 'jig rten khams dang ni / /
sems can khams mang rgyud dang 'jig chags dang / /
mos dang dbang sogs shes par nus srid kyi / /
dang po'i sems kyi bsod nams zad mi nus / /
gang phyir 'dis ni 'jig rten mtha' yas pa'i / /
'jug kun shes kyi de tsam gyis min phyir / /
yang mi la las shar phyogs su sems bskyed pa gcig gis 'jig rten gyi khams grangs med pa 'das la /
sems bskyed pa de 'dra bas bskal pa grangs med pa 'das kyang /
'jig rten gyi khams brgyud pa ma zad nas /
mi gnyis pa zhig gis de kho na ltar 'das kyang ma zad pa nas mi bcu pa'i bar gyis 'das kyang zad par mi shes so / /
phyogs bcu car du 'ang de bzhin te de lta bu'i 'jig rten gyi khams brgyud pa ni shes par rung gi /
byang chub kyi sems dang po'i bsod nams ni mtha' med de /
de ni phyogs bcu'i 'jig rten gyi khams mtha' yas pa yangs pa dog par dang /
dog pa yangs par dang /
snrel zhi la spyi'u tshugs su dang /
spyi'u tshugs snrel zhi la sogs par shes pa skye'i tshad de tsam gyis ni ma yin pa'i phyir ro / /
yang de kho na ltar skyes bu bcus phyogs bcu'i 'jig rten gyi khams 'jig pa dang chags pa bgrangs pa'i mtha' ni shes par srid kyi /
'di'i bsod nams ni ma yin te /
'jig rten gyi khams ma lus pa thams cad kyi 'jig rten 'jigs pa dang chags pa shes pa la 'jug pa'i phyir skye bas na bskal pa ring po la thung ngu dang /
gcig la grangs med pa dang /
grangs med pa la gcig la sogs par 'jug pa shes par bya ba'i phyir sems de skye bas so / /
de kho na ltar phyogs bcu'i sems can thams cad kyi mos pa sna tshogs dang /
dbang po dang bsam pa dang /
sbyor ba dang /
las dang nyon mongs pa sna tshogs skye ba'ang sbyar ro / /
! /
skabs kyi don bsdu ba ni /
de phyir rgyal ba'i bsod nams mtha' yas dang / /
rgyal sras rang rgyal nyan thos ma lus dang / /
'jig rten 'jig rten 'das pa'i chos rnams kun / /
'di las 'thob cing 'di yis bsdus pa'o / /
des na sangs rgyas ma lus pa'i yon tan thams cad dang /
byang chub sems dpa' dang nyan thos dang rang sangs rgyas kyi chos thams cad dang /
'jig rten dang 'jig rten las 'das pa'i chos thams cad ni des bskyed cing der 'dus pa'o zhes so / /
bslab pa kun las btus par yang bsod nams thams cad bsdu ba'i phyir byang chub kyi sems brtan par bya ste /
rgyal bu seng ges zhus pa las /
bsod nams thams cad bsdu ba ni / /
chos gang gis ni 'thob par 'gyur / /
sems can thams cad thar bya'i phyir / /
byang chub don du sems btud pa / /
des ni chos kun bsdu ba 'thob ces so / /
gsang ba'i mdo las kyang /
'khor los bsgyur ba la rin po che bdun 'byung ba ltar /
byang chub kyi sems las kyang pha rol tu phyin pa drug dang thabs la mkhas pa ste chos rin po che bdun la sogs pa thams cad 'byung ngo zhes so / /
! /
sdug bsngal thams cad gcod pa ni /
thub la brten nas sems mchog 'di bzung na / /
srid pa'i sdug bsngal kun las 'da' bar 'gyur / /
nyi ma'i snying po las /
dge ba'i don du zhing gcig las / /
nged cag thams cad gshegs pa yin / /
sangs rgyas rnams ni mi bzhugs na / /
sus kyang dpal chen mi 'thob bo / /
khyed cag gis ni byang chub tu / /
gcig tu sems ni gzhol byas nas / /
khyed cag phyin chad 'khor bar ni / /
sdug bsngal skye bar mi 'gyur ro zhes so / /
! /
de thams cad pas bsngags pa ni /
de ni sa bon zhing sa chu rlung me / /
nyi zla sgron mig mu stegs lam bzhon sgo / /
bza' shing ra ba gzhal med khang gnas brten / /
pha ma ma ma rgyal blon mtsho chen gzhi / /
rin chen khor yug gangs ri spos ngad ldang / /
nam mkha' padma glang po cang shes rta / /
kha lo bsgyur dang sman pa sa 'og dang / /
rdo rje spos snod me tog can dan bsil / /
a ka ru nag sman rgyal blta sdug dang / /
'bral byed sman dang dbang po ngal bso ba / /
lhab lhub bskal me rtsa phra sman rgyal dpal / /
klu yi rin chen chu mdangs yid bzhin mchog /
bum bzang 'dod 'byin sdong po shing bal rgyud / /
ngang ris can gos 'de'u thung mda' mdung gshol / /
go ca ral gri ral so mda' ste'u kha / /
dpa' bo ro mtshon lag cha sta re mtshon / /
lag rkang mig mkhan skam pa tsher bzung nor / /
mdza' bo gtsug lag me long chu mig gter / /
pad dkar klung chen klu rgyal srog dbang po / /
bdud rtsi kun nas 'khor snying mchil pa sngags / /
dug gi gnyen po dug sman rlung dkyil 'khor / /
rin chen gling rigs 'byung gnas tshod dus snod / /
chu khams sbrang rtsi'i gnas dang gnas khang mar / /
khab long in+d+ra nI la bai DUr+ya / /
'dzam gling gser rgyan ri rab tho rangs rnga / /
don skyabs mchod sbyin dang ba'i chu dang 'byig /
rgan pa gleng gzhi mdor bstan srung ma rdzi / /
dbang po'i mig 'phrul de'i me chu lha'i zhags / /
mchod rten dpe las nyi shu lhag bcas brgya / /
rtsi dang rin chen shing sogs khyad par gyi / /
dpes kyang rmad byung yon tan dpag yas rnams / /
ji skad gsungs bzhin blta bas rnam nges bya / /
mdor na sangs rgyas yon tan chos kun ni / /
'di la gnas pas rgyal sras spyod mchog gis / /
dkyil 'khor kun 'byung gang gis 'di bskyed de / /
dus gsum rgyal ba'i bsngags tshogs ma lus bzung / /
sdong po bkod pa las /
rigs kyi bu byang chub kyi sems ni sangs rgyas kyi chos thams cad kyi sa bon lta bu'o / /
'gro ba thams cad kyi chos dkar po rnam par 'phel bar byed pas zhing lta bu'o / /
'jig rten thams cad rten pas sa lta bu'o / /
nyon mongs pa'i dri ma thams cad dag par byed pas chu lta bu'o / /
'jig rten pa thams cad la mi brten pas rlung lta bu'o / /
lta ba'i rtsa thams cad bsreg pas me lta bu'o / /
sems can thams cad kyi gnas su snang bar byed pas nyi ma lta bu'o / /
chos dkar po thams cad kyi dkyil 'khor rgyas par byed pas zla ba lta bu'o / /
chos thams cad kyi snang ba byed pas sgron ma lta bu'o / /
mnyam pa dang mi mnyam pa thams cad mthong bar byed pas mig lta bu'o / /
mu stegs ngan pa thams cad spong bar byed pas mu stegs lta bu'o / /
thams cad mkhyen pa'i grong khyer du phyin par byed pas lam lta bu'o / /
byang chub sems dpa' thams cad gnas pas bzhon pa lta bu'o / /
byang chub sems dpa'i spyod pa'i sgor 'jug pas na sgo lta bu'o / /
chos kyi dga' ba dang mos pa myong bar byed pas bza' shing gi ra ba lta bu'o / /
ting nge 'dzin gyi khang par gnas par byed pas gzhal med khang lta bu'o / /
'gro ba thams cad skyob pas gnas lta bu'o / /
'jig rten thams cad la phan pa bskyed pas rten lta bu'o / /
byang chub sems dpa' thams cad bsrung bas pha lta bu'o / /
byang chub sems dpa' thams cad bskyed pas ma lta bu'o / /
byang chub sems dpa' thams cad skyong bas ma ma lta bu'o / /
nyan thos dang rang rgyal thams cad zil gyis gnon pas rgyal po lta bu'o / /
smon lam khyad par du 'phags pas blon po lta bu'o / /
yon tan thams cad 'du bas mtsho chen po lta bu'o / /
byang chub sems dpa'i spyad pa spyod par byed pas gzhi lta bu'o / /
sems can thams cad la sems mnyam pas rin po che lta bu'o / /
'jig rten thams cad brten pas khor yug lta bu'o / /
ye shes kyi sman thams cad 'phel bar byed pas gangs ri lta bu'o / /
yon tan gyi spos thams cad kyi gnas su gyur pas ri spos ngad ldang lta bu'o / /
yon tan rgya che bas nam mkha' lta bu'o / /
'jig rten gyi chos kyis mi gos pas padma lta bu'o / /
sems dul zhing cang shes pas glang po lta bu'o / /
rgod pa dang+b+ral bas rta cang shes lta bu'o / /
theg pa chen po skyong ba'i sngon du 'gro bas kha lo sgyur ba lta bu'o / /
nyon mongs pa'i nad gso bar byed pas sman pa lta bu'o / /
sdig pa thams cad las thar par byed pas sa'i 'og lta bu'o / /
chos thams cad nges par rtogs par byed pas rdo rje lta bu'o / /
yon tan gyi dri zhim po dang ldan pas spos snod lta bu'o / /
'jig rten pas mthong na dga' bas me tog lta bu'o / /
'dod chags kyi gdung ba bsil bar byed pas kha ba'i tsan dan lta bu'o / /
chos kyi dbyings rgyas par 'gengs pas a ga ru nag po lta bu'o / /
nyon mongs pa'i nad thams cad 'dzoms pas sman gyi rgyal po blta na sdug lta bu'o / /
bag la nyal gyi zug rdu 'byin pas 'bral bar byed pa'i sman lta bu'o / /
dbang po kun dbang bsgyur bas dbang po lta bu'o / /
dbul ba thams cad sel bas ngal bso ba lta bu'o / /
byang chub sems dpa' mdzes par byed pas lhab lhub lta bu'o / /
nyes byas thams cad bsreg pas bskal pa'i me lta bu'o / /
sangs rgyas kyi chos thams cad 'phel bar byed pas rtsa ba ma dkrugs pa'i sman gyi rgyal po lta bu'o / /
yon tan thams cad kyis brgyan par byed pas dpal lta bu'o / /
nyon mongs pa'i dug sel bas klu'i rin po che lta bu'o / /
rnyog pa thams cad sel bas rin po che chu dwangs lta bu'o / /
don thams cad sgrub par byed pas yid bzhin gyi rin po che'i rgyal po lta bu'o / /
bsam pa thams cad rdzogs par byed pas bum pa bzang po lta bu'o / /
yon tan gyi rgyan char du 'bebs pas 'dod 'byin gyi shing rta lta bu'o / /
rang bzhin gyis 'od gsal bas shing bal gyi rgyud lta bu'o / /
'khor ba'i skyon thams cad dang ma 'dres pas gos dang ris can lta bu'o / /
'jig tshogs la lta ba'i go cha brtol bar byed pas mde'u thung lta bu'o / /
sdug bsngal gyi 'ben 'bigs par byed pas mda' lta bu'o / /
nyon mongs pa'i dgra 'dul bar byed bas mdung thung lta bu'o / /
bsam pa'i zhing yongs su sbyong bas gshol lta bu'o / /
tshul bzhin ma yin pa 'gebs par byed pas go cha lta bu'o / /
nyon mongs pa'i klad pa 'gems pas ral gri lta bu'o / /
nga rgyal gyi dregs pa dang rlom pa'i go cha 'dral bas ral gri'i so lta bu'o / /
bag la nyal gyi go cha gshog pas mde'u ste'u kha lta bu'o / /
nga rgyal gyi rgyal mtshan snyol bas dpa' bo'i ru mtshon lta bu'o / /
mi shes pa'i shing bsgyel bas lag cha lta bu'o / /
sdug bsngal gyi shing gcod pas sta re lta bu'o / /
gnod pa thams cad las skyob pas mtshon cha lta bu'o / /
pha rol tu phyin pa'i lus bsrung bas lag pa lta bu'o / /
yon tan thams cad la so sor 'god pas rkang pa lta bu'o / /
ma rig pa'i ling tog sel bas mig mkhan lta bu'o / /
'jig tshogs kyi zug rngu 'byin pas skam pa lta bu'o / /
bag la nyal gyi tsher ma 'don pas tsher bzung lta bu'o / /
gnod pa thams cad sel bas nor lta bu'o / /
'khor ba'i bcings pa 'grol bas mdza' bo lta bu'o / /
byang chub sems dpa'i spyod pa kun 'byung ba'i lam shes par byed pas gtsug lag lta bu'o / /
chos thams cad kyi gzugs brnyan ston pas me long lta bu'o / /
ye shes mi zad pa 'byung bas chu mig lta bu'o / /
bsod nams zad mi shes pas gter lta bu'o / /
'go ba med pas padma dkar po lta bu'o / /
pha rol tu phyin pa dang bsdu ba'i dngos po rtag tu 'bebs pas chu klung chen po lta bu'o / /
chos kyi sprin las char 'bebs pas klu'i rgyal po lta bu'o / /
snying rje chen po yongs su 'dzin pas srog gi dbang po lta bu'o / /
'chi ba med pa'i dbyings su bskyel pas bdud rtsi lta bu'o / /
gdul bya sdud cing 'dren pas kun nas 'khor ba'i snying po lta bu'o / /
'khor ba'i chu las 'byin pas mchil pa lta bu'o / /
tshul bzhin ma yin pa yid la byed pa'i dug sbyong bas sngags lta bu'o / /
'dod pa'i dug sel bas dug gi gnyen po lta bu'o / /
shin tu na ba sel bas dug sman lta bu'o / /
sgrib pa dang bar chad kyi rtswa thams cad 'thor bas rlung gi dkyil 'khor lta bu'o / /
byang chub kyi phyogs kyi chos rin po che thams cad 'byung bas rin po che'i gling lta bu'o / /
chos dkar po thams cad 'byung bas rigs lta bu'o / /
yon tan thams cad skye ba'i sgo yin pas 'byung gnas lta bu'o / /
byang chub sems dpa'i tshong pas spyad par bya bas tshong dus lta bu'o / /
chos dkar po thams cad 'dzin pas snod lta bu'o / /
las dang nyon mongs kyi sgrib pa'i dri ma sbyong bas chu'i khams lta bu'o / /
thams cad mkhyen pa'i tshogs yongs su rdzogs par byed pas sbrang rtsi'i gnas lta bu'o / /
rnam par dgos pa thams cad ston pas gnas khang lta bu'o / /
nyon mongs pa'i rdul gnon pas mar lta bu'o / /
nyan thos kyi rnam par grol ba dang mi 'dre bas khab long lta bu'o / /
nyan thos dang rang rgyal ba dang 'jig rten pa thams cad zil gyis gnon pas in+d+ra nI la lta bu'o / /
rang bzhin dri ma med pas baiDU r+ya lta bu'o / /
'dus byas dang 'dus ma byas kyi dge ba zil gyis gnon pas 'dzam bu'i gling gi gser gyi rgyan lta bu'o / /
'jig rten gsum las mngon par 'phags pas ri rab lta bu'o / /
nyon mongs pa'i gnyid kyis myos pa sel bas tho rangs kyi rnga lta bu'o / /
don ma yin pa thams cad 'joms pas don lta bu'o / /
skyabs 'tshol ba rnams mi gtong bas skyabs lta bu'o / /
'gro ba kun tshim par byed pas mchod sbyin chen po lta bu'o / /
rnyog pa med pas na chu dwang ba lta bu'o / /
snying dga' bar byed pas dbyig lta bu'o / /
'gro ba thams cad kyi sems kyi gtso bo thu bo yin pas rgan pa lta bu'o / /
sangs rgyas kyi chos thams cad 'dzin pas gleng gzhi lta bu'o /
byang chub sems dpa'i spyod pa dang smon lam thams cad sdud pas na mdor bstan pa lta bu'o / /
sdig to thams cad bzlog pas bsrung ma lta bu'o / /
'jig rten thams cad skyong bas rdzi bo lta bu'o / /
nyon mongs pa'i lha ma yin 'dren pas dbang po'i mig 'phrul lta bu'o / /
bag chags dang nyon mongs pa thams cad gzhob tu rlog pas dbang po'i me lta bu'o / /
gdul bya 'dren par byed pas chu lha'i zhags pa lta bu'o / /
lha dang lha ma yin du bcas pa'i 'jig rten la mchod rten lta bu'o zhes so / /
yang gser 'gyur gyi rtsi ltar dman pa las mchog tu bsgyur zhing de nyid ni dman pas nyams par bya mi nus pa la sogs pa'ang rgya cher gsungs te de nyid las blta bar nges par bya'o / /
yang mdor bsdus pa gsungs pa de ni yon tan de dag dang /
yon tan tshad med pa gzhan dang yang ldan te mdor na sangs rgyas kyi chos thams cad dang sangs rgyas kyi yon tan ji snyed pa de snyed byang chub kyi sems la yang yod de /
'di las byang chub sems dpa'i spyod pa'i dkyil 'khor thams cad 'byung bas dus gsum gyi sangs rgyas thams cad 'byung ba'o / /
de bas na gang gis 'di bskyed pa de ni thams cad mkhyen pa'i sems dang lhag pa'i bsam pas shin tu bzung nas yon tan tshad med pa phun sum tshogs pa dang ldan pa'o zhes so / /
gal te de lta bu'i phan yon dpag tu med pa 'byung ba ni sa thob pa'i byang chub kyi sems yin gyis /
nyes pa thams cad kyi snod du gyur pa dag la de ji ltar skye snyam na / /
! /
so se'i skye bo la yang byang chub kyi sems dam pa de skye bar bsgrub pa ni /
'di ni byis pa'i sa la'ang nges 'thob ste / /
'jig tshogs lta dang ma rig khong khros bsgribs / /
sbyor ba dman par zhugs pa blo chung ba / /
mos spyod chung ngu sogs la'ang gsungs phyir ro / /
lung la brten pa'i rigs pa ste byang chub sems dpa' la'ang sa thob pa dang mi mthun pa'i nyon mongs pa dang sdug bsngal dang las kyi sgrib pa dang /
sgrub pa la dman pa la 'jug pa dmigs par gsungs pas de la skye bar bsgrub pa'o / /
'di ltar dri ma med par grags pas bstan pa las /
'jig tshogs la lta ba ri rab dang mnyam pa'i nang nas bral nas byang chub kyi sems skye bar gsungs so / /
dkon mchog za ma tog las kyang /
ka la ping ka'i phru gu sgo nga'i nang na yang ka la ping ka'i sgra 'byin pa ltar /
byang chub sems dpa' ma rig pa'i sgo nga'i sbubs gyi nang na 'dug pa bdag tu lta ba ma brtol cing khams gsum nas ma byung yang stong pa nyid la sogs pa sangs rgyas kyi sgra 'byin to zhes so / /
nges pa dang ma nges pa la 'jug pa'i phyag rgya las kyang /
gang la la byang chub tu sems bskyed la /
theg pa chen po mi 'dzin mi klog par nyan thos kyi theg pa pa la brten cing de'i theg pa klog cing kha ton byed /
dpyod par byed la /
gzhan dag kyang klog pa la sogs pa byed du 'jug na de ni shes rab rtul por 'gyur te bla na med pa'i ye shes kyi lam las phyir ldog go /
de'i byang chub kyi sems bsgoms pa las byung ba'i shes rab kyi dbang po rtul por bsgyur zhing nyams par byed de 'di ni phyugs kyi shing rta lta bus 'gro ba'i byang chub sems dpa'o zhes te /
de lta bu ni tshogs kyi lam la dang por zhugs pa dag gi dbang du byas pa yin gyi /
de lta bu'i nyes pa dag sa thob pa la ga la srid /
de bas na mos pa spyod pa rab tu phyin pa'i byang chub sems dpa' yang dkon mchog sprin las byis ba'i spyod pa dang log par 'jug pa thams cad las 'das pa dang /
ting nge 'dzin dang gzungs dang rnam par thar pa dang /
mngon par shes pa la sogs pa yon tan grangs med pa dang ldan par gsungs pa'i phyir ro / /
'o na yang sbyin pa la sogs pa'i spyod pa dam pa mang po dang ldan pa la yin gyi /
byang chub tu smon pa'i bsam pa tsam gyis phan yon de lta bu thob na ni /
ha cang thal bar 'gyur ro snyam na / /
! /
bsam pa tsam gyis kyang 'thob par bsgrub pa ni /
de ni 'gro kun bsgral phyir bskyed pas na / /
bsam pa tsam yang phan yon mtha' yas ldan / /
bslab pa kun las btus pa las /
byang chub kyi sems ni spyod pa dang bral ba la yang brnyas par mi bya ste /
des kyang 'khor ba pa'i bde ba mtha' yas pa bskyed pa'i phyir ro / /
sdong po bkod pa las /
rdo rje rin po che ni chag kyang gser gyi rgyan bzang po thams cad zil gyis gnon cing rdo rje rin po che'i ming yang mi 'dor la /
dbul ba thams cad kyang rnam par bzlog go /
de bzhin du thams cad mkhyen par sems bskyed pa'i rdo rje rin po che ni nan tan dang bral yang nyan thos dang rang rgyal gyi yon tan thams cad zil gyis gnon cing byang chub sems dpa'i ming yang mi 'dor la /
'khor ba'i dbul ba thams cad kyang rnam par bzlog go zhes so / /
rgyal po la gdams pa las kyang /
rgyal po chen po khyod ni bya ba mang po byed pa mang bas nyin mtshan du rnam pa thams cad nas sbyin pa'i pha rol tu phyin pa la sogs pa la bslab par mi nus kyi /
des na khyod yang dag par rdzogs pa'i byang chub la 'dun pa dang /
dad pa dang smon pa 'gro ba la sogs pa'i spyod lam thams cad dang /
za ba la sogs pa'i dus thams cad du dran par gyis la sgoms shig /
sangs rgyas la sogs pa thams cad kyi dus gsum gyi dge ba'i rtsa ba thams cad bsdus la rjes su yi rang ba mchog gis rjes su yi rang bar gyis shig /
rjes su yi rang nas sangs rgyas la sogs pa thams cad la mchod par phul cig /
sems can thams cad dang thun mong du nyin re zhing dus gsum du byang chub chen por sngos shig /
khyod de lta bur zhugs na rgyal po'i bya ba yang mi nyams la byang chub kyi tshogs kyang rdzogs par 'gyur ro / /
khyod byang chub kyi sems de'i dge ba'i rtsa bas lan du mar lha'i nang du skyes /
lan du mar mi'i nang du skyes te /
thams cad du dbang po byed par gyur kyang da dung dge ba'i rtsa ba de la dbri ba dang gang bar mi mngon no / /
de ci'i phyir zhe na /
byang chub kyi sems de lan gcig skyes pa yang sems can ma lus pa thams cad bsgral ba dang dgrol ba dang /
dbugs dbyung pa dang /
mya ngan las bzla bar dmigs pa'i phyir /
dge ba'i rtsa ba dpag tu med pa gsog par 'gyur na de ltar lan mang du byed pa lta ci smos zhes so / /
ha cang thal bar yang mi 'gyur te byang chub kyi sems bskyed pa tsam gyis dngos su 'bras bu de dag 'thob pa ni mi 'dod la /
de'i rgyu dang dmigs pa la sogs pa las skyes pa'i khyad par las skyes pa tsam nyid nas phan yon de dag thams cad la nus pa gnas pa ni gdon mi za bar shes par bya'o / /
! /
tshul khrims kyi sdom pa ni /
'khor los bsgyur ba khang bzang legs bstar zhing / /
rgyan gyis spras par spyan drangs gzhan min ltar / /
sems kyi rgyal po'ang tshul khrims rgyan spras pas / /
lus ngag yid gsum dri ma med par bskyed / /
byang chub kyi sems dang ting nge 'dzin la sogs pa'i yon tan dam pa thams cad tshul khrims rin po che'i gzhi la brten par mang du gsungs shing /
'di ni shin tu 'thad pa'ang yin te lus dang ngag dang yid gyis srog bcod pa la sogs pa'i nyes par spyod pa kun nas slong nus pa'i nyon mongs pa rags pa tsam yang rnam par ma mnan pa'i rgyud la ni yon tan 'di dag skye ba'i skabs med par gsal ba'i phyir ro / /
des na so sor thar pa'i sdom pa zhes bya ba ni gzhan la gnod pa gzhi dang bcas pa spong bas mi dge ba bcu chang dang bcas pa las ldog pa /
bcas pa'i kha na ma tho ba ci rigs pa spong ba'i 'khor dang bcas pa'i tshul khrims te /
tha na dge bsnyen gyis kyang dug dang mtshon dang chang 'tshong ba la sogs pa'ang spang bar bya ba yin pas so / /
'di'ang theg pa mtha' dag gi spong ba thun mong pa /
bsam pa'i khyad par gyis nyan thos la sogs pa'i sdom pa so sor bzhag pa yin pas na /
gzhan don du mos pa la sogs pas zin pa'i sdom pa'i rigs gang rung zhig med pas srog gcod pa la sogs pas gzhan la gnod pa byed pa'i nyes par spyod pa las ma log pa la /
snying rjes rang gi don la mi lta bar gzhan gces par 'dzin pas phan 'dogs pa'i sems skye ba ni mi srid pa'i phyir ro / /
sdom pa rgya chen de yi rten zhes rje btsun gyis gsungs la /
'grel bar yang sems de'i rten gang zhe na /
byang chub sems dpa'i tshul khrims kyi sdom pa ni rten to zhes gsungs pa'o / /
des na 'khor los bsgyur ba'i rgyal po spyan drang ba'i gnas ni khang bzang byi dor byas pa rin po che la sogs pa'i rgyan gyis spras pa la sogs pa'i sa phyogs bzang po dag yin gyi lud dang ljan ljin la sogs pas khyab pa ma yin pa ltar /
sems kyi rgyal po de'ang tshul khrims la sogs pa'i rgyan dam pa dang ldan pa lus ngag yid gsum sdig pa'i dri mas ma gos pa bsod nams dam pas nye bar brtan pa'i rgyud kyis bskyed par bya'i gzhan du ni ma yin par nges par lta'o / /
de'i phyir sdom pa la ma ltos par skye bar 'dod pa rnams ni rang dga' 'ba' zhig gis sbyar ba'i blun chos su zad do /
! /
theg pa chen po'i skyabs su 'gro ba ni /
de yang bdag nyid 'jigs pas bag 'khums shing / /
bde bas phongs la gnas 'di'i skal med pas / /
'gro ba'i skyabs mchog gsum la legs rton cing / /
skyabs kyi go 'phang bgrod phyir rab 'bad bya / /
'gro ba'i don du sangs rgyas 'dod pa de'ang bdag nyid 'khor ba'i sdug bsngal dang sgrib pa'i 'jigs pa las ma thar cing yon tan gyi dbang phyug dam pas bde ba'i go 'phang ma thob pas ni bsgrub par mi nus pas tshig tsam du 'gyur ba'i phyir /
lha dang bcas pa'i 'jig rten mtha' dag gi skyabs kyi mchog 'jigs pa thams cad las 'das shing bde legs kyi yon tan thams cad la dbang bsgyur ba /
theg pa chen po'i skyabs gsum po la bdag gis bsgrub par bya ba'i go 'phang de'i rgyu dang 'bras bu nyid du blo rab tu bltos shing khas len la dam 'cha' ba ste /
theg pa chen po'i lam gyi ston pa dang lam gyi rang bzhin dang /
lam gyi grogs su gyur pa'i rgyu 'di dag la brten nas /
rang gis kyang 'bras bu gsum po 'di lta bu thob par byas la go 'phang de bsgrub par bya'o zhes /
skyabs su 'gro ba'i rtsa ba brtan pa las sems kyi mchog de yang brtan por 'thob par 'gyur gyi /
de med par ma yin pa'i phyir /
skyabs 'gro 'di la nan tan bya ste /
rje btsun gyis /
'di ni de'i dngos 'dod pas khas len de'ang snying rje las rig bya / /
de las rnam pa kun mkhyen phan dang bde byed dka' la skyo ba med / /
nges par 'byung ba theg pa kun gyis rton pa'i yon tan rtag tu ldan / /
brda' dang chos nyid thob pa blo ldan rnams kyi skyabs 'gro 'di mchog yin zhes gsungs pa ltar /
ngo bo nyid dang rgyu dang 'bras bu dang las dang ldan pa dang dbye ba'i don drug gi khyad par dang ldan pa /
de'ang bsam pa dang sbyor ba gnyis kyis rdzogs pa'i byang chub mchog thob byar khas len pa'i mtshan nyid can te /
gang zhig dka' ba mang pos byang chub mchog don gnyer / /
gang zhig skyo ba med par dka' ba yang dag spyod / /
gang zhig rnam sangs rgyas nas sangs rgyas kun mnyam 'gyur / /
blo ldan de ni khas len mchog tu shes par bya zhes gsungs pa'o / /
'o na de'ang 'gro ba'i don du sangs rgyas 'dod pa las ma 'das pa'i phyir na smon pa'i sems dang khyad par ci yod ce na /
de ni 'di ltar lta ste /
skyabs 'gro 'di ni sngar bshad pa ltar dang por theg pa chen po'i chos mnyan te bsams shing bsgoms pa'am dge ba'i bshes gnyen gyis bsgo zhing bskul ba sngon du byas pa'i cho ga la sogs pa las snying rjes 'gro ba'i don du sangs rgyas nyid 'dod pas bsam pa dang sbyor ba'i sgo nas thob byar khas len pa'i blo rkyang pa 'byung ba yin la /
smon pa'i sems ni de'i 'og tu sdom pa 'ga' zhig sngar med na'ang yang dag par blang ba la sogs pa'i rgyu gzhan la'ang bltos nas /
sngar gyi bsam pa de dam 'cha' ba'i lcags kyu khas len gyi shes pa gnyis pa zhig gis 'di snying po byang chub kyi mthar thug par skad cig kyang yal bar mi 'dor bar bskyed par bya'o zhes rgyud la brtan par bcings shing dbang du byas pa'i gnas skabs phyi ma thob pa'i khyad par can gyi bsam pa rin po che bskyed pa'o / /
des na dbus mtha' las /
sems bskyed ba'i rgyu ni ngo bo skye ba'i byed rgyu ma yin gyi /
lus grub zin pa la sa la sogs pa ltar yang dag par 'dzin pa'i byed rgyur gsal bar gsungs so / /
de nas sngar gyi sbyor ba de dam 'cha' ba'i shes pas brtan par bzung ba'i gnas skabs thob pa ni byang chub sems dpa'i bslab pa'am spyod pa ste /
de 'dzin pa ni sdom pa blang ba'i cho ga las 'chad par 'gyur bas ha cang spros pas chog go /
skyabs 'gro de'ang 'jam dpal rnam par rol pa las / /
pha ma khyod kyi skyabs ma yin / /
mdza' bshes rtsa lag rnams kyang yin / /
de dag gis ni khyod bor nas / /
ji ltar 'dod pa bzhin du 'gro / /
'jigs 'gyur 'jigs pa sel mdzad cing / /
skyabs med skyob pa'i sangs rgyas dang / /
chos dang tshogs mchog dge 'dun la / /
de ring skyabs su 'gro bar gyis / /
lha dang dri za mi rnams las / /
gang dag de la skyabs song ba / /
'jigs pa kun las thar bar 'gyur / /
bde ba rnyed pa dka' ba med ces so / /
ma dros pas zhus pa las kyang /
zang zing med pa'i sems kyis skyabs su song ba gang zhe na /
chos thams cad bdag med par shes nas gzugs su ma yin /
mtshan ma ma yin chos su ma yin par /
sangs rgyas yang dag par mthong ba ni sangs rgyas la skyabs su song ba'o / /
sangs rgyas kyi chos nyid ni chos kyi dbyings so / /
de ni thams cad kyi rjes su song ba ste /
de ltar chos thams cad chos kyi dbyings kyi rjes su song bar mthong ba ni /
chos la skyabs su song ba'o / /
chos kyi dbyings 'dus ma byas bsgom zhing /
nyan thos rnams la 'dus ma byas ston la /
'dus byas dang 'dus ma byas gnyis su med par mthong ba ni zang zing med pa'i sems kyis dge 'dun la skyabs su song ba'o zhes so /
! /
sems sbyang ba ston pa na tshad med pa'i gzhi ni /
thog med 'khor bar 'gro kun bdag gi mar / /
gyur nas dka' ba mang pos bskyangs pa yang / /
grangs las 'das pa'i drin bsams byas gzo bas / /
gces shing yid 'ong mnyes gshin mang du bsgom / /
ma yi thug mtha' rgya shug tshig gu tsam / /
ril bur bgrangs kyang sa yis lang mi 'gyur / /
zhes gsungs pas /
'khor ba thog ma med pa nas sems can re res bdag gi ma byas shing de'i ltor nyal ba la sogs pa dka' ba dang sdug bsngal shin tu mang pos rang gi bde sdug khyad du bsad nas bdag bskyangs shing /
phan pa dpag tu med pas phan btags pa'ang grangs kyis mi chod pas na /
tha na nu zho nyi tshe 'thungs pa dang smra ba nyi tshe bslabs pa la sogs panu zho'i mi'i gnas skabs gcig tsam gyi drin yang 'khor bar dka' bar bsams la /
sems can thams cad la phan btags pa'i drin de lta bu la byas pa shes shing gzo ba las byung ba'i gces shing yid du 'ong ba dang sdug par 'dzin pa'i blo yang nas yang du bsten cing bsgom pa mang du bya ba'o / /
! /
de las byung ba tshad med pa'i ngo bo dang gtso bo dang byed pa gsum bsdus pa na /
de las tshad med bzhi yi brtser ldan pas / /
gtso cher byams dang snying rje rab brtan sbyang / /
'di nyid bde mchog tshad med 'byung gnas te / /
de la lhag bsam dam pas 'gro la lta / /
ngo bo ni de ltar goms pa las ma drin can rnams la lan du phan pa dang bde ba dang phrad par 'dod pa ni byams pa'o / /
de ltar 'dod kyang ma rnams sdug bsngal rgyu dang bcas pas yongs su gdungs par shes nas de dang bral bar 'dod pa ni snying rje'o / /
bde ba thob pa dang sdug bsngal dang bral bas sems tshim zhing yi rangs pa ni dga' ba'o / /
de dag phrad pa dang bral ba'i yul bde sdug la sogs pa la chags sdang la sogs pa'i nyon mongs pa med pas gtan du bde zhing sdug bsngal dang bral bar 'dod pa ni btang snyoms so / /
snga ma gsum ni bde ba'i bsam pa yin la /
tha ma ni phan pa'i bsam pa ste thams cad kyang brtse ba'i bsam pa yin pas na /
sems can rnams la brtse ba can / /
phrad dang bral ba'i dgongs pa can / /
mi 'bral ba yi dgongs pa can /
phan bde dgongs khyod la phyag 'tshal / /
zhes bstod pa'ang gsungs pa'o / /
'di sems bskyed pa'i rgyu yin par ni 'das chen las /
tshad med pa bzhis ni pha rol tu phyin pa drug rdzogs par 'gyur gyi spyod pa gzhan gyis ni ma yin no / /
tshad med pa bzhi las ni byang chub kyi sems skye ste rim gyis 'jig rten las 'das pa'ang 'thob bo zhes so / /
de la rtsod pa spang ba'ang gsungs te /
gal te phan bde 'dod pa tsam gyis de mi 'thob pas tshig tsam du mi 'gyur ram /
thob na ji ltar sangs rgyas dang byang chub sems dpa' rnams kyi thugs rjes thams cad bde bar mi mdzad /
des na dge slong mi sdug pa bsgom pa gos la pags pa dang /
zan la srin bu dang /
sran tshod la rnag dang zho la klad pa dang phye la rus phyer 'du shes kyang de dag yang dag pa ma yin pa ltar /
des phan pa dang bde bar mi 'gyur ro snyam na 'di ni brdzun pa ma yin te /
ji ltar mngon shes ldan pa yi / /
drang srong sa chen gang ba la / /
dbang ldan rgyal pos glang chen sogs / /
longs spyod kun bstob bsod nams kyis / /
byams pa bsgoms pa'i dge ba yi / /
bcu drug char yang mi phod do / /
zhes bya ba la sogs pa ltar ro zhes so / /
gzhan yang sems ma bsrung na lus ngag kyang bsrung bar mi 'gyur la /
sems bsrung na lus ngag kyang bsrung bar 'gyur ro / /
lus ngag ma bsrung na ni ngan song du ltung la bsrung na ni bde 'gro dang thar pa 'thob bo zhes gsungs te /
des na rtsa ba sems nyid mthu che bas tshig tsam du mi 'gyur par dgongs pa'o / /
yang byang chub kyi sems ni dngos po bzhi la brten te tshad med pa bzhi'o / /
des byang chub kyi sems 'thob pas rtse gcig pas brten to zhes so / /
de las kyang gtso bo ni byams pa'i brlan las 'byung ba'i snying rje ste /
khyi la dbyug pa bsnun pas dge tshul yang brgyal ba la sogs pa ltar /
gzhan gces par 'dzin pas de'i sdug bsngal mi bzod pa las ni de dag bskyab pa'i phyir sangs rgyas 'dod ches pas byang chub kyi sems bde blag tu skye bas so / /
des na rnam snang mngon par byang chub pa las thams cad mkhyen pa ni snying brtse'i rtsa ba can byang chub sems kyi rgyu las byung bar gsungs la /
rje btsun gyis kyang /
de'i rtsa ba snying rjer 'dod ces so / /
gzhan las kyang bdag gi sdug bsngal chen pos kyang / /
snying rje'i bdag nyid brtan pa gsal / /
gzhan gyi sdug bsngal chung ngus kyang / /
'dar bar 'gyur bar byed zhes so / /
byed pa'am che ba ni nyi ma'i snying po las su zhig dmigs pa med pa'i tshad med pa bsgom pa de la bdud bye bas kyang mtho btsams pa'am bar chad byed nus pa ni gnas med do zhes te tshad med thams cad la'ang de ltar dgongs pa'o / /
sprin chen po las kyang byams pa la gnas na dug dang mtshon dang me dang chus mi tshugs so / /
pha rol gyis dmag tshogs kyis zil gyis mi non to / /
bde bar gnyid log cing bde bar sad par 'gyur ro / /
rang gi bsod nams kyis bsrung bar 'gyur ro / /
bsod nams chen po'i gzi brjid kyis brjid par 'gyur ro / /
lha dang bcas pa'i 'jig rten gyis brdzi ba med do / /
mdzes shing mthong na dga' la /
'gro ba thams cad du thags thogs med do / /
sdug bsngal thams cad rgyun chad do / /
rab tu dga' zhing bde ba dang ldan par 'gyur ro / /
mi'i chos bla ma rtogs par 'gyur ro / /
shi 'phos na yang tshangs pa'i 'jig rten du skye'o / /
des na byams pa'i lus dang ngag dang yid kyi las kyis gnas par bya'o / /
zhes so / /
gzhan yang snying rje las sems can la snying thag pa nas bde ba stob cing sdug bsngal sel bas phan 'dogs pa'i lhag pa'i bsam pa bskyed la /
de las ni dngos su byang chub kyi sems skye bas na /
bzhi po bsgrub pa las byang chub sems dpa'i lhag pa'i bsam pa'i sems bskyed pa ni bzhi ste /
sems can dpag tu med pa yongs su bsdu ba'i phyir dang /
sems can dpag tu med pa smin par bya ba'i phyir dang /
dge ba'i rtsa ba dpag tu med pa bsags pa'i phyir dang /
sangs rgyas kyi chos dpag tu med pa yongs su rdzogs par bya ba'i phyir sems bskyed par bya'o zhes so / /
! /
de ltar sems bskyed pa'i rgyu bshad nas mtshan nyid rnam pa lnga las /
ngo bo nyid kyi mtshan nyid ni /
chos rnams mkha' dang rmi lam 'drar rtogs nas / /
'gro kun 'khrul pas sdug bsngal rgyar chud pa / /
kun tu bsgral phyir rdzogs pa'i sangs rgyas nyid / /
rab tu don gnyer byang chub sems su brjod / /
shes rab kyis chos thams cad kyi rang bzhin don dam par spros pa'i tshogs mtha' dag dang bral ba nam mkha' lta bu la /
'khrul pa'i ngo bo kun rdzob pa rmi lam lta bu yang dag pa ma yin pa'i kun tu rtog pa las /
'gro ba rnams kun nas nyon mongs pa gsum gyi 'khor lo chen pos zo ba'i chu skor ltar khams gsum gyi mtho dman sna tshogs su kun tu 'khor zhing 'gro ba rgyud lngar sdug bsngal 'ba' zhig gis rab tu mnar ba ste /
de rnams kyang bdag gi ma la sogs par gyur nas dka' ba mang pos phan 'dogs pa sha stag yin par shes nas /
snying rjes de thams cad kyi sdug bsngal rgyu dang bcas pa mi bzod pas de rnams kun tu bsgral bar 'dod la /
de'ang bdag gi spyod yul las thag ring ste /
de thams cad pas 'ga' zhig tsam mam de bas ni rang gi skye ba la sogs pa'i sdug bsngal gcig tsam bsal ba la dbang bar yang ma gyur pas /
de lta bu la dbang ba'i go 'phang btsal dgos na 'jig rten pa'i chos sam zag bcas kyi bde ba gong ma dag gam /
rang nyid zhi ba'i 'bras bu rnams ni thob kyang de la dbang ba ma yin pas na /
da 'gro ba skal ldan thams cad kyi don mdzad pa la sangs rgyas thams cad ni ye shes sgrib med dang thugs rje bshol med dang mthu thogs med du mtshungs shing 'dres pa yin pas na /
bdag gis kyang sangs rgyas thob par byas la /
'jig rten long ba 'dren pa med pa rnams kyi 'dren pa dang mgon dang skyabs bya'o zhes /
'gro ba'i don du sangs rgyas nyid don du gnyer ba'i rnam pa can gyi sems ni byang chub kyi sems kyi mtshan nyid do / /
'di ni sems dang sems las byung ba mang po'i tshogs pa yin pas na bdag nyid chen po dag gis gtso bo'i cha la dgongs nas /
sems bskyed pa ni gzhan don phyir / /
yang dag rdzogs pa'i byang chub 'dod ces don khyad par can don du gnyer ba'i 'dun pa dang /
sems yul khyad par du 'phags pa snang ba can zhes rdzogs pa'i byang chub thob byar 'dzin pa'i sems dang /
spro ba che dang rtsom pa che / /
don che ba dang 'byung ba che / /
byang chub sems dpa'i sems pa ste / /
don gnyis ldan pa'i sems 'byung ba / /
zhes yon tan gsum dang ldan pa dmigs pa gnyis la 'jug pa'i khyad par can gyi sems pa dang /
stong nyid snying rje'i snying po can zhes chos kyi dbyings dang sems can la lta ba dang /
byams pa dang snying rje dang /
shes rab chen pos brgyan pa yi /
sangs rgyas sa bon byang chub sems zhes kyang gsungs pa'o / /
gtso bo'i cha ston pa ni rigs pa ste /
gang tshe skyes bu dge yid kyis / /
rang gi rdzas dag sbyin byed pa / /
de tshe dge ba'i phung po rnams / /
sbyin pa zhes ni nges par brjod / /
ces gsungs pa ltar ro / /
! /
mtshungs ldan gyi mtshan nyid ni /
dang po'i smon lam bzhi dang mtshungs ldan te / /
sdug bsngal nyer len bcas bcings rab dgrol dang / /
ma rig dpyis 'phyin nga rgyal drungs nas dbyung / /
'khor bar rnam 'khor zlog phyir chos bstan 'dod / /
rgya cher rol pa las /
rang byung thams cad mkhyen pa 'dod pa'i dang po'i smon lam bzhi ste /
sems can sdug bsngal dang ldan pa mthong nas kye ma ngas 'jig rten gnas pa bcing bas bcings te /
'khor ba'i btson rar 'jug pa la bcing ba dral te dgrol ba'i sgra bsgrag go /
sred pa'i zhags pa dang sgrog dam pos bcings pa'ang dgrol lo zhes bya ba dang /
kye ma ngas ma rig pa'i mun pa chen por zhugs pa mi shes pa'i rab rib dang ling tog gis mig bsgribs pa /
shes rab kyi mig dang bral ba /
gti mug gis ldongs pa la chos kyi snang ba chen po bya zhing ye shes sgron ma bsgrubs la /
rnam par thar pa'i sgo gsum shes pa'i ril bu dang sman thabs dang shes rab dang ye shes dang ldan pa btang ste /
mun pa la sogs pa thams cad bsal nas shes rab kyi mig sbyang ngo zhes bya ba dang /
kye ma ngas 'jig rten nga rgyal gyi rgyal mtshan bsgreng ba /
nga dang nga yir 'dzin pa la mngon par zhen pa'i yid can /
'du shes dang lta ba dang sems phyin ci log tu gyur pa /
bzung ba ngan pas zin pa la 'phags pa'i lam bstan te nga rgyal gyi rgyal mtshan bsnyal lo zhes bya ba dang /
kye ma ngas 'jig rten rnam par ma zhi ba thags 'khrugs pa'am dru gu 'dzings pa lta bu /
'jig rten 'di dang pha rol tu song zhing 'gro ba kun tu brgyug cing 'khor ba las mi ldog pa 'gal me 'khor ba lta bu rnams la /
nye bar zhi bar byed pa'i shes rab kyis chog par byed pa'i chos bstan par bya'o zhes bya ba smon lam gyi tshig bzhi mngon du bya bar gsungs pa'o / /
! /
byed pa'i las kyi mtshan nyid ni /
mngon 'phags bzhi dang snying po mi phyed bzhi / /
bsnyen dka' bzhi dang bla na med chos bzhi / /
phan brtse brtse chen byams dang rnam dag dang / /
dri med 'od gsal sgyu ma dngos bral brtan / /
ji skad smras bzhin byed dang 'gro kun sgrol / /
ston pa mchod cing sems can thar bya dang / /
dam chos yongs 'dzin sangs rgyas tshul rgyun gnas / /
bya ba sum cu gnyis kyis don kun sgrub / /
las ni bya ba sum cu rtsa gnyis kyis rang dang gzhan gyi don thams cad sgrub par byed pa'o / /
bzhi pa bsgrub pa las sems bskyed pa mngon par 'phags pa ni bzhi ste /
tshul khrims dang thos pa dang byams pa dang snying rje chen pos mngon par 'phags pa'o / /
sems bskyed pa brtan pa mi phyed pa /
snying po dang ldan pa rdo rje lta bu bzhi ste /
bsam pa las mi phyed pa dang /
mdza' ba las dang /
nan tan las dang /
theg pa chen po las mi phyed pa'o / /
sems bskyed pa bsnyen par dka' ba bzhi ste /
nyon mongs pa dang ma 'dres pa dang /
rnyed pa dang bkur sti dang tshigs su bcad pa dang ma 'dres pa dang /
theg pa dman pa dang ma 'dres pa dang /
skye bo sems ni mi bsrungs pa thams cad dang ma 'dres pa'o / /
sems bskyed pa bla na med pa bzhi ste /
phangs pa'i dngos po thams cad gtong ba'i sems dang /
de la 'gyod pa med pa'i sems dang /
rnam smin la mi re ba'i sems dang /
yongs su bsngo ba'i sems so zhes so / /
bden smra'i le'u las kyang /
byang chub kyi sems ni sems can thams cad bde bar bya ba'i phyir phan pa'i sems so / /
sdig pa thams cad mi byed pas snying rje'i sems so / /
sems can thams cad kyis khur bkur ba'i phyir snying rje chen po'i sems so / /
ngan 'gro thams cad sim par byed pa'i phyir byams pa'i sems so / /
theg pa gzhan la 'dod pa med pas dag pa'i sems so / /
nyon mongs pa'i rnyog pa sel bas nyon mongs pa med pa'i sems so| |rang bzhin gyis 'od gsal bas 'od gsal ba'i sems so / /
rdzas med pas sgyu ma'i sems so / /
dngos po dang bral bas dngos po med pa'i sems so / /
mi bsgul bas brtan pa'i sems so / /
chos thams cad nges par rtogs pas phyir mi ldog pa'i sems so| |ji skad smras pa bzhin byed pa'i phyir sems can thams cad sgrol ba'i sems te mtshan nyid bcu gnyis dang ldan pa'o zhes so / /
dpa' bar 'gro ba'i ting nge 'dzin las ni sangs rgyas mchod pa dang /
sems can gyi sdug bsngal zhi ba dang /
dam pa'i chos yongs su bzung ba dang /
sangs rgyas kyi tshul rgyun mi chad par bya ba'i phyir byang chub kyi sems bskyed do / /
zhes so / /
! /
de kho na'i mtshan nyid dngos ni /
byang chub nyid ni brjod sogs kun 'das shing / /
sems kyang de las gud na mi dmigs te / /
'di dag phan tshun rang bzhin dben pa ltar / /
chos kun nges rtogs byang chub sems dpar brjod / /
byang chub dus gsum las 'das sems de bzhin / /
chos kun dben rtogs byang chub sems zhes bya / /
gser 'od dam pa las /
byang chub kyi sems dang ldan pa zhes bya ba ni /
byang chub la sems sam sems dpa' ma dmigs dmigs par mi 'gyur /
byang chub las gud na'ang byang chub kyi sems mi dmigs te /
byang chub ni brjod du med la /
sems ni gzugs med bstan du med /
thogs pa med /
rnam rig med sems par yang mi dmigs na don 'di ji ltar rtogs par bya zhe na /
byang chub ni brda'am tha snyad dam gdags par mi dmigs shing /
byang chub las gud na byang chub kyi sems mi dmigs te /
byang chub ni brjod du med la /
sems ni gzugs med bstan du med thogs pa med rnam rig med sems par yang mi dmigs so / /
de ci'i phyir zhe na /
sems dang byang chub phan tshun ji lta bar brjod du med /
de gnyis ji lta bar sems dpa' rnams kyang de bzhin /
sems dpa' ji lta bar dus gsum gyi chos thams cad kyang de bzhin te /
de ltar na byang chub sems dpa' chen po byang chub sems dpa'i ming 'thob bo / /
chos thams cad kyi rjes su song ba'i sems ni byang chub kyi sems zhes bya'o / /
byang chub ni 'das pa dang ma 'ongs pa dang da ltar byung ba ma yin pa ste /
sems kyang de bzhin pas 'di la chos ji'ang mi rnyed do zhes so / /
! /
de'i byed pa ni /
mngon zhen las grol rang bzhin sems kyis ni / /
sems can bdag med ya ma brlar shes nas / /
'gro kun byang chub chen por yongs 'dren pa'i / /
thabs dang shes rab gnyis med byang chub sems / /
lha'i bu rab rtsal sems kyis zhus pa las /
gang tshe sems ni chags med pas / /
bla med byang chub sems yin te / /
sems kyi rang bzhin mngon sum pa / /
de ni shes rab mtshan nyid do / /
sems rnams bskyed pa thams cad ni / /
byang chub tu ni yongs bsngo zhing / /
byang chub sems la rab brtas pa / /
de ni thabs kyi mtshan nyid do / /
sems sogs thams cad bdag med cing / /
mi bden ya ma brla gsog tu / /
gang tshe shes pas shes byed pa / /
de ni shes rab mtshan nyid do / /
gang phyir sems can thams cad dag /
byang chub phyir ni smin byed cing / /
bsam pa thag pas sdud byed pa / /
de ni thabs kyi mtshan nyid do / /
zhes so / /
! /
mtshan nyid kyi don bsdu ba ni /
yang dag smon lam kun sdud dang po ste / /
bdag gzhan don bsgrub tshul gyi byang chub dang / /
sems can la dmigs dge mchog dri med ldan / /
phul byung smon lam theg chen la 'jug pa / /
byang chub chen po'i rtsa ba snying rjes brtan / /
rgyal sras lam tshogs kun la sbyor byed pa'i / /
sa las byang chub sems dpa'i dang po sems bskyed pa ni yang dag pa'i smon lam thams cad kyi nang na yang dag pa'i smon lam gyi dang po'i ngo bo ste /
de las gzhan pa'i yang dag pa'i smon lam rnams sdud pa'o / /
tshul ni byang chub sems dpa' byang chub tu sems kyis smon pa na 'di ltar sems mngon par 'du byed cing tshig tu'ang brjod de /
kye ma bdag bla na med pa yang dag par rdzogs pa'i byang chub tu mngon par 'tshang rgya bar gyur cig /
sems can thams cad kyi don yang byed cing shin tu mthar phyin pa'i mya ngan las 'das pa dang /
de bzhin gshegs pa'i ye shes la 'god par gyur cig ces bdag gi byang chub dang sems can gyi don bsgrub par sems bskyed pas na bsgrub pa'i tshul yin no| |de'i dmigs pa ni byang chub dang sems can gyi don yin pas de gnyis la dmigs pa'o / /
yon tan ni byang chub kyi phyogs thams cad sdud pa'i thog mar 'gro bas dge ba dang bzang ba dang legs pa'i mchog ste sems can thams cad la brten pa'i lus ngag yid kyi nyes par spyod pa dang mi mthun pa'o / /
khyad par du 'phags pa ni de las gzhan /
'jig rten dang 'jig rten las 'das pa'i don dag la smon lam dge ba kun gyi nang na yang dag pa'i smon lam gyi mchog bla na med pa'o / /
yang bsdu ba ni sems de bskyed ma thag tu bla na med pa yang dag par rdzogs pa'i byang chub theg pa chen po la zhugs pa ste brda' dang tha snyad kyi tshul gyis byang chub sems dpa' zhes bya ba'i grangs su 'gro bas na 'jug par bsdus pa'o / /
rtsa ba ni sems de bskyed nas rim gyis mngon par 'tshang rgya'i ma bskyed par ma yin pas byang chub chen po'i rtsa ba'o / /
rgyu ni snying rje ste sems can sdug bsngal rnams la brtse bas bskyab pa'i don du sems bskyed pas so / /
rten ni de la brten nas byang chub kyi phyogs dang bslab pa thams cad la sbyor zhing sems can gyi don byed pas na bslab pa rnams kyi rten to / /
byang chub kyi sems de'i rab tu dbye ba'i dbang du byas nas rgyu'i sgo nas ni /
yang dag blangs dang chos nyid 'thob pa ste /
cho gas yang dag par blangs pa la sogs pa 'bad rtsol gyis thob pa dang /
bsgoms pa'i stobs las chos nyid kyis thob pa gnyis so / /
rje btsun gyis /
grogs stobs rgyu stobs rtsa ba'i stobs / /
thos stobs dge ba goms pa las / /
mi brtan pa dang brtan 'byung ba / /
gzhan gyis bstan pa'i sems bskyed bshad / /
ces mos pas spyod pa'i sar stobs lnga'i dang po dang /
gzhan las mi brtan pa dang brtan pa gnyis 'byung ba ni gzhan gyi rig byed kyis 'bad rtsol las thob pa kun mtshon pas dang po gsungs la /
gnyis pa ni /
rdzogs pa'i sangs rgyas rab bsnyen byas / /
bsod nams ye shes tshogs rab bsags / /
chos la mi rtog ye shes ni / /
skyes phyir de ni dam par 'dod / /
ces yongs su 'dzin pa dam pa dang /
rjes su bsgrub pa dam pa dang /
yang dag par rtogs pa dam pa gsum las don dam pa'i khyad par can sa dang por 'thob pa gsungs pa'o / /
yul las ni kun rdzob dang don dam bden pa'i yul can gnyis te /
gtsor sems can dang chos kyi dbyings la dmigs pa'i dbye bas kun rdzob byang chub kyi sems dang don dam byang chub kyi sems gnyis so / /
rnam pa las ni /
de'ang byang chub smon dang 'jug pa dag ste /
'gro ba'i don du byang chub 'thob par 'dod pa'i bsam pa tsam sbyor bas ma zin pa dang /
de nyid 'gro ba la phan pa'i sbyor bas zin pa byang chub sems dpa'i spyod pa dang ldan pa'i sems bskyed pa gnyis te /
sdong po bkod pa las /
sems can gang dag bla na med pa'i byang chub tu smon pa de dag ni sems can gyi khams na dkon no / /
de bas kyang gang bla na med pa'i byang chub tu chas pa dag ni ches dkon no zhes so / /
bstan bcos las kyang /
byang chub sems de mdor bsdu na / /
rnam pa gnyis su shes bya ste / /
byang chub smon pa'i sems dang ni / /
byang chub 'jug pa nyid yin no / /
'gro bar 'dod dang 'gro ba yi / /
bye brag ji ltar shes pa ltar / /
de bzhin mkhas pas 'di gnyis kyi / /
bye brag rim bzhin shes par bya / /
zhes so / /
!sa'i dbye ba bsdus pa ni /
mos dang lhag bsam rnam smin sgrib spangs te / /
tshogs dang sbyor bar mos pa las byung ba / /
sa dang po nas bdun pa'i bar du lhag pa'i bsam pa rnam par dag pa dang /
sa brgyad pa la sogs pa gsum du rnam par smin pa dang /
sangs rgyas kyi sa la sgrib pa spangs pa'i sems bskyed pa'o / /
rje btsun gyis /
sems bskyed de ni sa rnams la / /
mos dang lhag bsam dag pa dang / /
rnam par smin pa gzhan du 'dod / /
de bzhin sgrib pa spangs pa'o zhes so / /
sa'i dbye ba rgyas pa ni gnyis las sa bcur dbye bas bcu gnyis te /
snga ma bzhi'i lhag pa'i bsam pa dag pa dang rnam par smin pa gnyis nyid las sa dang po rab tu dga' ba la sems bskyed pa dang po la sogs pa bcur phye bas bcu gnyis su dbye ba'o / /
bcu po de ni gser 'od dam pa las /
sems bskyed pa dang po ni ri rab ltar dge ba'i rtsa ba rnams kyis mngon par 'phags pa ste /
'di la rgyu ni sbyin pa'i pha rol tu phyin pa'o / /
sems bskyed pa gnyis pa ni chos thams cad kyi bya ba'i gnas kyi sa lta bu ste rgyu ni tshul khrims kyi pha rol tu phyin pa'o / /
sems bskyed pa gsum pa ni 'jigs pa dang bag tsha ba dang skrag pa med pas /
seng ge ral pa can gyi rtsal lta bu ste rgyu ni bzod pa'i pha rol tu phyin pa'o / /
bzhi pa ni phyir mi ldog pas sred med kyi bu'i stobs lta bu ste rgyu ni brtson 'grus kyi pha rol tu phyin pa'o / /
lnga pa ni bsod nams kyi tshogs kyis chog mi shes pas dge ba'i tshogs kyis 'phags pa lta bu ste rgyu ni bsam gtan gyi pha rol tu phyin pa'o / /
drug pa ni mun pa chen po sel bas nyi ma lta bu ste rgyu ni shes rab kyi pha rol tu phyin pa'o / /
bdun pa ni 'khor ba'i 'brog dgon pa las sgrol bas ded dpon phyug po lta bu ste rgyu ni thabs kyi pha rol tu phyin pa'o / /
brgyad pa ni sgrib pa thams cad dag par byed pas zla ba nya ba lta bu ste rgyu ni smon lam gyi pha rol tu phyin pa'o / /
dgu pa ni sangs rgyas kyi zhing yongs su dag pa'i yon tan gyi dkyil 'khor gyis bsam pa thams cad rdzogs par byed pa lta bu ste /
rgyu ni stobs kyi pha rol tu phyin pa'o / /
sems bskyed pa bcu pa ni yon tan dang ye shes dang chos thams cad la dbang bsgyur ba 'khor los bsgyur ba'i rgyal po lta bu ste /
de la rgyu ni ye shes kyi pha rol tu phyin pa'o zhes so / /
! /
mtshungs par ldan pa'i grogs las dbye ba ni /
'dun dang bsam sbyor lhag bsam sbyin sogs drug /
tshad med bsdu dngos mngon shes so sor rig /
rton bzhi zhi gnas lhag mthong phyogs chos tshogs / /
gzungs spobs chos kyi dga' ston bgrod gcig thabs / /
mi zad pa brgyad cu ste /
blo gros mi zad pa las /
byang chub sems dpa' rnams kyi 'dun pa ni mi zad pa zhes bya ba la sogs pa mi zad pa brgyad cu gsungs pa dang mtshungs par ldan pa las so / /
de nyid dpe'i sgo nas dbye ba ni /
dpe las nyi shu gnyis te /
rje btsun gyis /
de yang sa gser zla ba me / /
gter dang rin chen 'byung gnas mtsho / /
rdo rje ri sman bshes gnyen dang / /
yid bzhin nor bu nyi ma glu / /
rgyal po mdzod dang lam po che / /
bzhon pa bkod ma'i chu dang ni / /
sgra snyan chu bo sprin rnams kyis / /
rnam pa nyi shu rtsa gnyis so zhes so / /
de la tshogs kyi lam dang por sems bskyed pa nyid ni 'dun pa dang ldan pa sa lta bu ste dkar po'i chos thams cad kyi gzhir gyur pa'i phyir ro / /
bar du ma nyams par gnas pa ni bsam pa dang ldan pa gser lta bu ste /
thams cad du mi 'gyur ba rten par gnas pa'i phyir ro / /
tha mar sbyor bas kyang zin pa ni sbyor ba dang ldan pa zla ba yar tshes lta bu ste /
gong nas gong du dge ba'i chos kyis rgyas pa'i phyir ro / /
sbyor ba'i lam gyi lhag pa'i bsam pa dang ldan pa ni me lta bu ste rgyu'i stobs kyis khyad par du 'phel ba'i phyir ro / /
mthong lam dang sgom lam sa dang po nas drug pa'i bar du pha rol tu phyin pa drug so sor shas che bas de dag dang ldan par drug go /
sa dang por sbyin pa dang ldan pa ni gter lta bu ste /
zang zing la sogs pas sems can tshad med pa tshims par byed kyang mi zad pa'i phyir ro / /
gnyis par tshul khrims dang ldan pa ni rin po che'i 'byung gnas lta bu ste yon tan rin po che thams cad kyi gzhir gyur pa'i phyir ro / /
gsum par bzod pa dang ldan pa ni rgya mtsho lta bu ste /
mi 'dod pa thog tu bab pa thams cad kyis mi 'khrugs pa'i phyir ro / /
bzhi par brtson 'grus dang ldan pa ni rdo rje lta bu ste mi mthun pa'i rkyen gyis mi phyed pas sra ba'i phyir ro / /
lnga bar bsam gtan dang ldan pa ni ri rgyal lta bu ste /
dmigs pa'i g.yeng bas mi bsgul ba'i phyir ro / /
drug par shes rab dang ldan pa ni sman mchog bdud rtsi lta bu ste sgrib pa'i nad sel ba'i phyir ro / /
bdun par thabs kyi khyad par lnga las sems can mi 'dor ba'i thabs tshad med bzhi dang ldan pa ni dge ba'i bshes gnyen lta bu ste /
gnas skabs thams cad du gdul bya mi 'dor bar brtse bas 'dzin pa'i phyir ro / /
'bras bu la dbang bsgyur ba'i thabs mngon shes lnga dang ldan pa ni yid bzhin gyi nor bu ste ji ltar 'dod pa'i 'bras bu 'byor bar nus pa'i phyir ro / /
sems can smin pa'i thabs bsdu bzhi dang ldan pa ni nyi ma lta bu ste /
gdul bya'i dge ba'i lo tog smin par byed pa'i phyir ro / /
sems can rnam par grol bar byed pa'i thabs so so yang dag par rig pa bzhi dang ldan pa ni glu dbyangs snyan pa lta bu ste /
gdul bya'i yid tshim par byed pa'i phyir ro / /
chud mi za bar byed pa'i thabs rton pa bzhi ni rgyal po lta bu ste de la brten pa don yod pa'i phyir ro / /
sa brgyad pa'i smon lam las bsngo bar bya ba phun sum tshogs pa gnyis kyis rnam pa thams cad mkhyen pa bsgrub pa'i tshogs gnyis ni bang mdzod lta bu ste /
bsod nams dang ye shes mang po dang mchog gi snod yin pa'i phyir ro / /
mya ngan las 'das pa bsgrub pa byang chub kyi phyogs kyi chos sum cu rtsa bdun dang ldan pa ni lam po che lta bu ste dus gsum du'ang 'phags pa thams cad kyi gshegs shul yin pa'i phyir ro / /
sngo byed kyi sems phun sum tshogs pa zhi gnas dang lhag mthong gnyis dang ldan pa ni bzhon pa lta bu ste gang du 'gro bar 'dod par mi ngal bar phyin par byed pa'i phyir ro / /
sa dgu pa'i stobs rnam pa gnyis las rang gi mi mthun pa'i phyogs gtsor zil gyis gnon pa'i stobs gzungs dang spobs pa gnyis dang ldan pa ni bkod ma'i chu lta bu ste thos pa la sogs pa'i chos zad mi shes par 'dzin cing 'byin par nus pa'i phyir ro / /
gtsor gzhan gyis mi mthun pa'i phyogs zil gyis gnon pa'i stobs chos kyi dga' ston bzhi dang ldan pa ni gtam snyan pa'i sgra lta bu ste chos kyi sdom bzhi legs par ston pas thar pa 'dod pa'i gdul bya dga' ba bskyed pa'i phyir ro / /
sa bcu par bgrod pa gcig pa'i lam dang ldan pa ni /
chu klung chen po'i rgyun lta bu ste /
mi skye ba'i chos la bzod pa thob pas gzhan don ngang gis 'byung ba'i phyir ro / /
sa brgyad pa la sogs pa gsum dang /
sangs rgyas kyi sa thun mong gi thabs la mkhas pa chen po dang ldan pa ni sprin lta bu ste /
'jig rten dang 'jig rten las 'das pa'i yon tan gyi 'byor ba thams cad de la rag las pa'i phyir ro /
! /
'jug pa dang ldog pa'i sgo nas dbye ba ni /
gzhan yang 'jug dang ldog pa'i rnam dbye ba / /
brtan dang mi brtan gnyis gnyis dag tu gsungs / /
sa las sems bskyed pa de'ang mdor na rnam pa gnyis te nges par 'byin pa dang nges par 'byin pa ma yin pa'o / /
dang po ni /
gang skyes nas gtan du 'jug la phyir mi ldog pa'o / /
gnyis pa ni gang skyes nas gtan du mi 'jug la phyir ldog pa'o / /
de'i ldog pa'ang gnyis te /
gtan du ba ni sems lan cig log nas phyis mi skye ba'o / /
gtan du ba ma yin pa ni log kyang yang dang yang du skye ba'o zhes so / /
rnam par gtan la dbab pa ni /
dogs pa'i gnas phra ba sum cu rtsa drug bsal nas yongs su 'dzin pa la sogs pa gtan la dbab pa ste /
byang chub kyi sems 'di rnams kyi yongs su 'dzin pa ni gang gang gis ni yongs su bsdus zhes bya ba dang /
!dge ba gzhan las ni gang gis khyad par du 'phags zhes dogs pa la /
sangs rgyas chos rnams kun 'dzin bsam pa dang /
lhag bsam la sogs sum cu gnyis kyis bsdus / /
bcu drug tshogs bsags kun mkhyen rjes su 'gro /
lam ngan nyi shu gnyis spangs kun mkhyen 'thob / /
rgyal mtshan bcu gnyis kyis 'phags bdud las rgyal / /
gnas gnyis chud mi za gnyis zil gnon gnyis / /
yi ge gnyis dang rton gnyis rgyun 'chad gnyis / /
sgrib dang sgrib med gsum gsum bzhi pa gnyis / /
rin thang med chos lnga thob brtul ba lnga / /
khyad zhugs lnga dang mchog tu dga' ba lnga / /
stobs lnga rigs pa lnga dang shing ljon de'i / /
snang ba sa bon rtsa sdong yal ga dang / /
lo ma me tog 'bras bu lnga tshan brgyad / /
byang chub phyogs sogs yon tan kun yongs bzung gzhan yang lhag bsam gnyis dang sbyor ba gnyis / /
dge chos chen po'i 'du sgo gnyis dang ni / /
tshogs chen gnyis dang dpag med phung po gnyis / /
rgyu 'bras khyad 'phags brtan pa'i khyad par ro zhes smos te /
ma dros pas zhus pa las /
chos gcig gis rnam pa thams cad kyi mchog dang ldan pa sangs rgyas kyi chos rnams yongs su 'dzin te /
sems can thams cad mi gtong ba'i byang chub kyi sems so / /
de'ang rnam pa sum cu rtsa gnyis kyis shin tu bsdus pa ste /
bsam pas bsdus pa yin /
de bzhin du lhag pa'i bsam pa dang /
byams pa chen po dang /
snying rje chen po dang /
yongs su mi skyo ba dang /
stobs dang /
rnam par gnon pa dang /
mthu dang /
so sor brtags pa dang /
dge ba'i bshes gnyen dang /
chos spyod pa dang /
dge ba spyod pa dang /
bsdu ba'i dngos po dang /
sdom pa dang /
thabs dang /
bcos ma ma yin pa dang /
ji skad smras pa bzhin byed pa dang /
phyir bya ba la mi re ba dang /
ngo tsha shes pa dang /
khrel yod pa dang /
mchog tu dga' ba dang /
dad pa dang /
brtson 'grus dang /
dran pa dang /
ting nge 'dzin dang /
shes rab dang /
dge ba'i rtsa ba thams cad dang /
theg pa dman pa la 'dod pa med pa dang /
rgya che ba la mos pa dang /
sems can la lta ba dang /
sangs rgyas dang chos dang dge 'dun gyi rigs mi gcod pas bsdus pa yin no / /
yang de tshogs bsags pa bcu drug gis thams cad mkhyen pa'i ye shes kyi rjes su 'gro bar 'gyur te /
tshul khrims kyi tshogs bsags pa yin / /
de bzhin du thos pa dang /
shes rab dang sangs rgyas mchod cing rim gro bya ba dang /
dgon par gnas pa dang /
thos pa'i chos ston pa dang /
tshangs pa'i gnas bzhi dang /
mgu bar 'gyur ba'i chos drug dang /
dge ba bcu'i las kyi lam dang /
lus dang ngag dang sems kyi rgyan dang /
sbyangs pa'i yon tan dang /
yo byad bsnyungs pa dang /
'dod pa chung zhing chog shes la rab tu dben pa dang /
phung po gsum gyi bsngo ba dang /
zhi gnas dang lhag mthong dang /
dge ba'i rtsa ba thams cad kyi tshogs bsags pa'o / /
yang sems de lam log pa dang lam ngan pa nyi shu rtsa gnyis dang bral te de dag spangs nas thams cad mkhyen pa nyid thob par byed pa ste /
nyan thos kyi sems dang bral ba dang /
de bzhin du rang rgyal gyi sems dang /
nga rgyal dang /
lhag pa'i nga rgyal dang /
g.yo dang /
'jig rten rgyang phan gyi gsang tshig 'dzin pa dang /
log par zhugs pa dang /
skyo ba dang /
skrag pa dang /
khengs pa dang /
rtsod pa dang /
dug gsum dang /
las kyi sgrib pa dang /
chos kyi sgrib pa dang /
bdag bstod gzhan smod dang /
slob dpon 'chab pa dang /
brjed ngas pa dang /
sdig pa'i grogs po dang /
dge ba'i bshes gnyen la 'khu ba dang /
ser sna dang 'chal pa'i tshul khrims la sogs pa drug dang /
rtag chad du lta ba dang /
thabs mi mkhas pa'i bsdu ba dang /
sdig pa thams cad dang bral pa'o / /
yang de rgyal mtshan bcu gnyis kyi 'phags na bdud dang phyir rgol ba thams cad kyis mi tshugs te /
tshul khrims kyi rgyal mtshan gyis 'phags pa dang /
de bzhin du ting nge 'dzin dang /
shes rab dang /
rnam par grol ba dang /
snying rje dang /
thabs dang /
stong pa nyid dang /
mtshan ma med pa dang smon pa med pa dang /
gang zag med pa dang /
rten 'brel rtogs pas mtha' gnyis su lta ba dang bral ba dang /
sems yongs su dag pas sangs rgyas kyi byin gyis brlabs pa dang /
thams cad mkhyen pa la rlom sems dang rtog pa dang bral ba'i rgyal mtshan gyis 'phags pa'o / /
byang chub kyi sems de'i gnas gnyis te /
ji skad smras pa bzhin du byed pa dang /
dge ba'i rtsa ba thams cad byang chub tu bsngo ba'o / /
de'i chud mi za gnyis te /
sems can la zhe sdang med pa dang /
log par zhugs pa dag la cher brtse ba'o / /
zung du 'brel ba gnyis kyis nyan thos dang rang rgyal zil gyis gnon te thabs dang /
shes rab bo / /
rton pa gnyis te bsgrub pa la 'gyod pa med pa dang /
'gyur ba la yid mi ches pa'o / /
yi ge gnyis te /
theg pa gnyis mi 'dod pa dang /
theg pa chen po'i phan yon mthong ba'o / /
rgyun chad pa gnyis te /
g.yo sgyu dang /
mi drang ba chad pa'o / /
sgrib pa gsum ste /
lus dang ngag dang yid kyi nyes par spyod pa'o / /
sgrib pa med pa gsum ste /
de gsum gyi legs par spyod pa'o / /
yang sgrib pa bzhi ste /
chos spong ba dang /
bla ma la mi gus pa dang /
byang chub sems dpa' la sdang ba dang /
bdud kyi las mi rigs pa'o / /
sgrib pa med pa bzhi ste /
de bzhi las ldog pa'o / /
rin thang med pa'i chos thob pa lnga ste /
re ba med pa'i sbyin pa dang /
skye ba la mi gnas pa'i tshul khrims dang /
sems can mi gtong ba'i snying rje dang /
byams pa dang mi byams pa la mi lta bar lus dang srog gtong ba dang /
rnyed pa dang bkur sti mi tshol bar chos ston pa'o / /
brtul ba lnga ste /
dge ba'i bshes gnyen bsten pa dang /
'khor bas mi skyo ba dang /
ye shes la nga rgyal med pa dang /
dus ma yin pa'i rnyed pa spong ba dang /
sangs rgyas kyi ye shes la mi zhum pa'o / /
nyan thos dang rang rgyal las khyad par du 'phags pa lnga ste /
de gnyis las rnam par grol ba dang /
ye shes khyad par du 'phags pa gnyis dang /
chos thams cad bdag med pa shes pa dang /
sems can thams cad kyi sems dang spyod pa shes pa dang /
bag chags kyi mtshams sbyor ba 'joms pa shes pa'o / /
mchog tu dga' ba lnga ste /
ngan 'gro las 'das pas dga' ba dang /
thams cad mkhyen pa dang nye bar gyur pa dang /
sangs rgyas kyi ye shes mthong ba rdzogs pa'i nan tan dang /
tshul khrims kyi nan tan gyis 'gyod pa med pa dang /
sems can gyi don bya ba myong bas dga' ba'o / /
stobs lnga ste /
nga rgyal bcom pas ye shes kyi stobs dang /
thos pa dang ma bral bas shes rab kyi stobs dang /
khong khro ba med pas byams pa'i stobs dang /
mtshan rdzogs pas bzod pa'i stobs dang /
'khor du bag mi tsha bas mi 'jigs pa'i stobs so / /
rigs pa ma yin par mi ltung ba'i rigs pa lnga ste /
las dang 'bras bu la yid ches pa'i rigs pa dang /
rten 'brel dang mi 'gal ba dang /
dus dang dus ma yin pa la rtogs pa dang /
yang dag par sbyor ba dang /
dge ba'i chos thams cad bsgrub pa'i rigs pa'o / /
byang chub kyi sems kyi shing ljon pa de'i snang ba lnga ste /
nyon mongs pa dang brel ba dang /
rang gi sems nges par sems pa dang /
shes rab dang /
mig lnga dang /
thams cad mkhyen pa'i ye shes kyi snang ba'o / /
sa bon lnga ste /
bsam pa dang /
lhag pa'i bsam pa dang /
sems can la lta ba dang /
mos pa dang /
rgya chen po la mos pa'o / /
rtsa ba lnga ste /
byams pa dang /
snying rje dang /
dge ba'i rtsa bas mi ngoms shing bsngo ba dang /
nyes pa 'chags pa dang /
de dag gzhan mi 'dod pa'o / /
sdong po lnga ste /
thabs la mkhas pa dang /
shes rab kyi pha rol tu phyin pa dang /
sems can smin par byed pa dang /
dam pa'i chos 'dzin pa dang /
chags sdang med pa'i btang snyoms so / /
yal ga lnga ste /
sbyin pa nas bsam gtan gyi bar ro / /
lam lnga ste /
tshul khrims dang /
thos pa dang /
khyim gyi gnas nas mngon par 'byung ba dang /
dgon par gnas pa dang /
'phags pa'i rigs kyi chog shes pa'o / /
me tog lnga ste /
bsod nams bsags pas mtshan phun sum tshogs pa dang /
sbyin pa sna tshogs kyis dpe byad phun sum tshogs pa dang /
sems nges par sems pas byang chub kyi yan lag phun sum tshogs pa dang /
chos rnam par 'grel pa spobs pa phun sum tshogs pa dang /
gzungs thob pas brjed pa med pa phun sum tshogs pa'o / /
'bras bu lnga ste /
slob pa'i 'bras bu dang /
mi slob pa'i 'bras bu dang /
rang rgyal ba'i dang /
byang chub sems dpa' phyir mi ldog pa'i dang /
thams cad mkhyen pa'i 'bras bu'o / /
byang chub kyi sems shin tu bzung ba des gang ma zin pa'i yon tan phun sum tshogs pa de ngas ma mthong ngo / /
shing gi sa bon bzung bas yal ga la sogs pa bzung ba ltar /
'di yongs su bzung bas byang chub kyi phyogs kyi chos thams cad yongs su bzung ba'o zhes so / /
sa las sems dang po bskyed pa brtan pa'i sems can la lhag pa'i bsam pa bzang po 'jug pa ni gnyis te /
phan par bya ba'i lhag pa'i bsam pa ni mi dge ba'i gnas nas bton nas dge ba'i gnas su 'god par 'dod pa'o / /
bde bar bya ba'i lhag pa'i bsam pa ni sems can phongs pa dang mgon med pa dag la nyon mongs can spangs te phan pa bsgrub par 'dod pa'o / /
de'i sbyor ba ni gnyis te lhag pa'i bsam pa'i sbyor ba ni bsam pa de gnyis nyin gcig bzhin du yang dag par spel ba'o / /
sgrub pa'i sbyor ba ni nyin gcig bzhin du bdag gis sangs rgyas kyi chos smin par byed pa'i sbyor ba dang /
lhag pa'i bsam pa'i sbyor ba de nyid la brten nas ci nus ci lcogs kyis sems can rnams la phan bde bsgrub pa'i sbyor ba'o / /
de'i dge ba'i chos chen po 'du ba'i sgo ni gnyis te /
rdzogs pa'i byang chub yang dag par bsgrub pa'i phyir bdag gi don la sbyor ba dang /
sems can thams cad kyi sdug bsngal bsal ba'i phyir /
gzhan gyi don la sbyor ba'o / /
dge ba'i chos kyi tshogs chen po gnyis dang /
dge ba'i chos kyi phung po dpag tu med pa gnyis kyang de gnyis nyid la blta bar bya'o / /
de'i dge ba yongs su 'dzin pa gzhan thams cad las khyad par du 'phags pa ni gnyis te /
rgyu khyad par du 'phags pa ni bla na med pa'i byang chub kyi rgyu'i dge ba yongs su 'dzin pa'o / /
'bras bu khyad par du 'phags pa ni bla na med pa'i byang chub de nyid yin no zhes so / /
!de ltar sems bskyed pa rnam par nges par byas nas rjes su bsgrub pa ston pa na dang por skye ba rjes su bsgrub pa'i dbang du byas te sbyor ba'i cho ga ni /
bde gshegs sras bcas sku gzugs mchod rten dang / /
dam chos 'phags pa'i tshogs mchog bla ma la / /
cho ga ji bzhin maN+Dal byas nas ni / /
bsod nams ci nus bsag phyir sta gon bya / /
byang chub sems bskyed sdom pa mchog ldan zhing / /
theg chen bslab gzhi legs sbyangs brtser ldan pa / /
cho ga bzang pos rjes 'dzin bla ma la / /
rab gus gsol gdab ci nus tshogs bsags bya zhes bya ba'o / /
!dngos gzhi'i cho ga ni /
de nas 'gro ba mtha' dag drang don du / /
rnam pa kun gyi mchog ldan sangs rgyas nyid / /
rab tu don gnyer dmigs pa kun bral ba / /
stong nyid snying rje'i snying po can gyi sems / /
rgyal ba sras bcas kun gyi rjes slob bas / /
byang chub snying po'i mthar thug rab brtan bzung /
zhes bya ba'o / /
!rjes kyi cho ga ni /
de la sogs pa'i dge tshogs gang bsags kun / /
'gro ba'i don phyir kun mkhyen rgya mtshor bsngo / /
brtul zhugs mchog 'di yongs su bskyang don du / /
bslab gzhi mdor bsdus legs par brda sprad bya zhes bya ba'o / /
'di la dam pa'i skye bo mkhas pa dag gis lung so so la brten pa bla ma brgyud pa'i man ngag cho ga'i tshul tha dad pa du ma snang ste /
slob dpon rje m+tsun dpal mar me mdzad ye shes kyis ni mgon po byams pa nas bla ma gser gling pa la thug pa'i man ngan brgyud pa las /
dang por ston pa sh+'.kya'i rgyal po'i sku gzugs gtsor byas pa'i rten rnams la maN+Dal dang mchod pa ci 'byor pa legs par bshams nas bla ma mtshan nyid dang ldan pas blo legs par khrid de /
dang por gsol ba lan gsum gdab bo / /
de nas dkon mchog dang bla ma la phyag 'tshal ba dang me tog la sogs pa mchod pa ci 'byor pa so sor dbul ba la sogs pas tshogs bsags shing /
sngar ma blangs na theg pa chen po'i skyabs su 'gro ba yang dag par blang ba bslab pa brjod pa dang bcas pas thog drangs pa ni sbyor ba'o / /
dngos gzhi ni blo sbyang ba sngon du btang ste /
rgyu dang rnam pa dang dus dang yul dang byed pa'i khyad par lnga dang ldan pa'i cho ga lan gsum bla ma'i rjes su brjod pas sems rin po che de yang dag par bzung ba khas len pa'i cho gas nod pa'o / /
rjes ni de mi nyams shing 'phel bar byed pa'i bslab pa lnga dang /
'phags pa spyan ras gzigs kyis zhus pa'i chos bdun pa brjod par bya bar gsungs te rgyas par ni gzhan du lta'o / /
slob dpon byang chub sems dpa' zhi ba lhas ni bden pa gzigs pa'i slob dpon klu sgrub nas brgyud pa'i man ngag las /
ston pa de'i sku gzugs la sogs pa'i mdun du yan lag bdun gyis tshogs ci 'byor ba bsag pa sngon du byas nas bla mar 'os pa la gsol ba btab ste /
theg pa chen po'i skyabs su 'gro ba nod pa ni sbyor ba'o / /
dngos gzhi ni lus la sogs pa bltos pa med par btang bas byang chub chen po thob par bya ba la sogs pas sems de'i mtshan nyid mngon gyur du bsgoM pa sngon du byas nas dam bca' ba tshig tu brjod pa /
rje btsun 'jam dpal sngon rgyal po nam mkhar gyur pa na sangs rgyas 'brug sgra dbyangs kyi rgyal po la sems bskyed pa dang sdom pa gnyi ga ji ltar mnos pa'i cho ga lan gsum brjod pa ltar /
nod pa ste bslab pa kun las btus pas gsung pa ltar ro / /
spyod 'jug nas kyang de gnyi ga mdor bsdu ba gsungs pa'o / /
'di dag kyang so sor len par 'dod na ni gang rung de dag gis brjod par bya ba ste /
slob dpon dgra las rnam rgyal gyis mdor bsdus pa las gnyis su phye ba ltar ro / /
bslab pa kun las btus par yang so so'i cho ga brjod pa don gyis go bar bya'o / /
rjes ni ltung ba'i mtshan nyid la sogs pa bslab pa'i spyi tsam brjod de de la slob pa phan yon brjod pas spro ba 'phel bar bya'o / /
'dir slob dpon tsan+d+ra go mi zhes bya ba skye bas thob pa'i shes rab zab la rgya che ba mnga' ba des ni 'di ltar gsungs te /
sbyor ba'i cho ga rnam pa drug las /
gsol ba gdab pa ni dang por ston pa'i sku gzugs la sogs pa la cho ga ji lta bas maN+Dan la byas nas /
ci 'byor pa'i mchod pa bshams te| bla ma mtshan nyid dang ldan pa la sangs rgyas su 'du shes pas gus par phyag byas la ci 'byor ba'i me tog phul nas /
dgongs su gsol zhes gang 'os pa'i ming dang bcas pas thugs gtad par gsol zhing /
ji ltar sangs rgyas bcom ldan 'das rkang gnyis kyi mchog rnams dang /
sa chen por chud pa'i byang chub sems dpa'i mchog rnams kyis bla na med pa yang dag par rdzogs pa'i byang chub chen por thugs bskyed par mdzad pa de bzhin du /
bdag ming 'di zhes bgyi ba yang khyed kyis bla na med pa yang dag par rdzogs pa'i byang chub chen por sems bskyed par mdzad du gsol zhes lan gsum gyis so / /
phyag btsal zhing mchod pa dbul ba ni phyogs bcu'i 'jig rten gyi khams mtha' yas mu med pa dag na bzhugs pa'i de bzhin gshegs pa dgra bcom pa yang dag par rdzogs pa'i sangs rgyas dang dam pa'i chos dang byang chub sems dpa'i dge 'dun chen po dang bcas pa thams cad la phyag 'tshal lo zhes brjod de /
mchod pa'i tshogs ci 'byor cing ci 'os pa yang dbul ba'o / /
sdig pa bshags pa ni sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi ba thog ma dang tha ma ma mchis pa'i 'khor ba na 'khor ba'i tshe lus dang ngag dang yid kyis sangs rgyas dang chos dang dge 'dun dang pha ma dang sems can gzhan dag la /
sdig pa mi dge ba'i las bgyis pa dang bgyid du stsal ba dang /
bgyid pa la rjes su yi rang ba ci mchis pa de dag thams cad gcig tu bsdoms shing bsdus te /
sangs rgyas dang byang chub sems dpa' thams cad kyi spyan sngar /
bla na med pa'i so sor bshags pas 'chags so mi 'chab bo / /
slan chad kyang 'di lta bu mi bgyid do zhes lan gsum brjod pa'o / /
bsod nams kyi rjes su yi rang ba ni /
sangs rgyas dang byang chub sems dpa' thams cad bdag la dgongs su gsol /
ji ltar sangs rgyas bcom ldan 'das rnams kyi bsod nams kyi rjes su yi rang ba bla na med pa thugs su chud pa de bzhin du /
bdag ming 'di zhes bgyi bas sangs rgyas dang byang chub sems dpa' dang rang sangs rgyas dang 'phags pa nyan thos thams cad dang 'gro ba ma lus pa'i bsod nams thams cad la rjes su yi rang ngo zhes lan gsum brjod do / /
skyabs su 'gro ba ni sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi bas sangs rgyas kyi gdung rgyun mi 'chad par bgyi ba'i slad du /
dus 'di nas bzung ste byang chub kyi snying po la gnas kyi bar du /
yang dag par rdzogs pa'i sangs rgyas rkang gnyis rnams kyi mchog la skyabs su mchi ste /
thugs rje chen po dang ldan pa /
thams cad mkhyen pa /
thams cad gzigs pa /
'jigs pa thams cad dang bral ba /
skyes bu chen po'i khyu mchog /
sku bsam gyis mi khyab pa bla na med pa'i sku chos kyi sku mnga' ba la skyabs su mchi'o / /
chos 'dod chags dang bral ba'i mchog la skyabs su mchi ste /
bla na med pa /
de bzhin gshegs pa la mnga' ba /
zhi ba chos kyi sku so so rang gis rig pa la skyabs su mchi'o / /
dge 'dun 'dul ba tshogs kyi mchog la skyabs su mchi ste /
phyogs bzhi'i 'phags pa phyir mi ldog pa byang chub sems dpa' chen po'i dge 'dun la skyabs su mchi'o zhes lan gsum brjod pas so / /
bdag 'bul ba ni sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi ba dus 'di nas bzung ste byang chub kyi snying po la gnas kyi bar du sangs rgyas dang byang chub sems dpa' thams cad la dus ji lta ba dang stobs ji lta ba bzhin du bdag nyid 'bul zhing mchis na /
mgon po thugs rje chen po dang ldan pa dag bdag la bzhes su gsol zhes lan gsum brjod pas so / /
dngos gzhi'i cho ga ni sangs rgyas dang byang chub sems dpa' thams cad bdag la dgongs su gsol /
sngon gyi de bzhin gshegs pa dgra bcom pa yang dag par rdzogs pa'i sangs rgyas de dag sngon byang chub sems dpa'i spyad pa spyod pa'i tshe /
sems can thams cad bsgral ba dang /
sems can thams cad dgrol ba dang /
sems can thams cad dbugs dbyung ba dang /
sems can thams cad yongs su mya ngan las bzla ba dang /
sems can thams cad thams cad mkhyen pa'i ye shes la 'god pa'i slad du /
bla na med par yang dag par rdzogs pa'i byang chub tu thugs bskyed pa de bzhin du /
bdag ming 'di zhes bgyi ba yang dus 'di nas bzung ste /
byang chub kyi snying po la gnas kyi bar du /
sems can thams cad bsgral ba dang /
sems can thams cad dgrol ba dang /
sems can thams cad dbugs dbyung ba dang /
sems can thams cad yongs su mya ngan las bzla ba dang /
sems can thams cad thams cad mkhyen pa'i ye shes la 'god pa'i slad du /
bla na med pa yang dag par rdzogs pa'i byang chub tu sems bskyed do / /
ji ltar sngon gyi sangs rgyas bcom ldan 'das dang byang chub sems dpa' de dag gis dngos po thams cad dang bral ba /
phung po dang khams dang skye mched dang gzung ba dang 'dzin pa rnam par spangs pa /
chos bdag med par mnyam pa nyid kyis sam /
rang gi sems gzod ma nas ma skyes pa stong pa nyid kyi rang bzhin gyi byang chub tu thugs bskyed pa de bzhin du /
bdag ming 'di zhes bgyi ba yang dus 'di nas bzung ste snying po byang chub la gnas kyi bar du byang chub tu sems bskyed do / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas bcom ldan 'das de dag gis bdud dpung dang bcas pa pham par mdzad de nyid mngon par rdzogs par sangs rgyas pa de bzhin du /
bdag ming 'di zhes bgyi ba yang bdud dpung dang bcas pa pham par bgyis te bdag nyid mngon par rdzogs par 'tshang rgya bar bgyi'o / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag gis /
nyid mngon par rdzogs par sangs rgyas nas chos kyi 'khor lo rab tu bskor ba de bzhin du /
bdag ming 'di zhes bgyi ba yang nyid mngon par rdzogs par sangs rgyas te chos kyi 'khor lo rab tu bskor bar bgyi'o / /
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas de dag gis nyid mngon par rdzogs par sangs rgyas nas tshogs yongs su bsdus pa de bzhin du /
bdag ming 'di zhes bgyi ba yang nyid mngon par rdzogs par sangs rgyas te tshogs bsdu bar bgyi'o / /
byang chub mchog gi sems ni bskyed par bgyi /
sems can thams cad bdag gis mgron du gnyer / /
byang chub spyod mchog yid 'ong spyad par bgyi / /
'gro la phan phyir sangs rgyas myur 'grub shog /
ces lan gsum bzlas pas te /
snying rje dang shes rab kyi rnam pa gnyis dang ldan pas 'gro ba'i don kho nar byang chub 'dod pa'i byang chub kyi sems khas blang bas so / /
rjes ni bsod nams yongs su bsngo ba ste /
de la sogs pa dus gsum dang 'brel ba'i dge ba chung ngu yan chad kyang pha ma la sogs pa thog mar byas pa'i 'gro ba ma lus pa'i don du thams cad mkhyen pa'i rgya mtshor bsngo ba /
bdag gis byang chub tu sems bskyed pa'i dge ba'i rtsa ba 'di dang /
gzhan yang bdag gis bsod nams cung zad ci bgyis pa dang bgyid pa dang bgyid par 'gyur ba de dag thams cad /
pha ma la sogs pa sems can thams cad dang bdag gi don du bla na med pa yang dag par rdzogs pa'i byang chub tu yongs su bsngo'o / /
bdag gis bsod nams kyis pha ma la sogs pa sems can ma brgal ba thams cad ni bsgral lo / /
ma grol ba thams cad ni dgrol lo / /
dbugs ma phyin pa thams cad ni dbugs dbyung ngo / /
yongs su mya ngan las ma 'das pa thams cad ni yongs su mya ngan las zla'o / /
mngon par rdzogs par sangs ma rgyas pa rnams ni mngon par rdzogs par sangs rgyas par bgyi'o / /
skyabs ma mchis pa dang gnas ma mchis pa dang dpung gnyen ma mchis pa'i 'jig rten rnams la skyabs dang gnas dang dpung gnyen du gyur cig / /
bsod nams 'di yis thams cad gzigs pa nyid / /
thob nas nyes pa'i dgra rnams pham byas nas / /
rga nad 'chi ba'i rlabs chen 'khrug pa yi / /
srid pa'i mtsho las 'gro ba bton par bgyi| |da slan chad bdag gis sbyin pa stsol ba dang /
tshul khrims bsrung ba dang /
bzod pa bsgom pa dang /
brtson 'grus rtsom pa dang /
bsam gtan la mnyam par 'jog pa dang /
shes rab rnam par dpyod pa dang /
thabs la mkhas pa la slob pa ci'ang rung ste /
de dag thams cad sems can thams cad kyi don dang phan pa dang bde ba'i slad du bla na med pa yang dag par rdzogs pa'i byang chub las brtsams nas /
'das pa dang ma 'ongs pa dang /
da ltar byung ba'i byang chub sems dpa' sems dpa' chen po snying rje chen po dang ldan pa /
theg pa chen po la yang dag par zhugs pa /
sa chen po la gnas pa rnams kyi rjes su mthun par 'jug go /
'phags pa dag bdag byang chub sems dpa' lags kyis /
byang chub sems dpa' lags par bzung du gsol /
sa dang chu dang me dang rlung / /
rtsi dang nags kyi shing bzhin du / /
rtag tu sems can thams cad kyi / /
'dod dgur dgag med spyod par shog /
mthong ba dang ni reg pa dang / /
thos pa dang ni dran pas kyang / /
bdag ni sems can thams cad kyi / /
nad rnams gso bar bgyid gyur cig /
sems can thams cad bde dang ldan gyur cig /
ngan song dag ni rtag tu stong par shog /
byang chub sems dpa' gang dag su bzhugs pa / /
de dag kun gyi smon lam 'grub gyur cig /
ces lan gsum brjod par gsungs pa'o / /
sems kyi rgyal po de rjes su bsgrub pa'i ched du 'dir yang bslab pa brjod pa ni don gyis lta'o / /
cho ga'i tshul de thams cad la yang bla mar 'os pa rnyed na ni tshegs la sogs pa'i dka' ba la mi lta bar de las nod pa la nan tan bya ste /
de bslus par dogs pa'i 'jigs pa dang /
ngo tsha shes pa dang khrel yod brtan po skye bas ngang gis bslab pa la gus pa 'byung ba'i phyir ro / /
bla mar 'os pa ma rnyed na ni gsol ba gdab pa la sogs pa sngar brjod pa'i cho ga de rnams sangs rgyas dang byang chub sems dpa' thams cad la bya bas sku gzugs kyi spyan sngar nod par bya'o / /
maN+Dal byed pa nas brtsams pa'i tshogs thams cad la'ang rang rang gi cho ga dang phan yon ni khang bu brtsegs pa dang /
spyan ras gzigs dang /
gsal rgyal gyi tshigs su bcad pa la sogs pa'i mdo las /
ji skad gsungs pa lta bu yid la bya bas spro ba dang gus pa dang /
nan tan gyis bsgrub par bya ste /
khang bu brtsegs pa las /
kun dga' bo gang la la sems dang bas de bzhin gshegs pa'i ched du gru bzhi'am zla gam mam zlum po'am sog kar maN+Dal byas na /
de rim pa ji lta bar byang gi sgra mi snyan dang shar gyi lus 'phags dang nub kyi ba lang spyod dang lho'i 'dzam bu gling gi dbang phyug gi bdag por 'gyur zhing /
rim pa ji lta bar sum cu rtsa gsum dang 'thab bral dang dga' ldan dang 'phrul dgar skye bar 'gyur bar nga smra'o / /
zhes gsungs pa dang /
yang kun dga' bo gang la la thal mo sbyar te /
bcom ldan 'das de la phyag 'tshal lo zhes phyag byed pa'i sems can de rnams ngas yongs su bzung zhing mya ngan las 'das pa yin no zhes bya ba la sogs pa gsungs so / /
!de ltar bskyed nas de gnas pa dang 'phel ba rjes su bsgrub pa la dgag sgrub kyi bya ba spyir bstan pa'i dbang du byas te brjed pa'i rgyu spang zhing skye ba gzhan du'ang mi brjed pa'i rgyu la bslab pa ni /
bla ma mchod 'os bslu dang sems can la / /
g.yo dang sgyus spyod rgyal sras sdang bas smod / /
dge ba'i rtsom la 'gyod pas gdung byed bzhis / /
byang chub sems ni ma rungs byed pa yin / /
srog la bab kyang brdzun tshig mi smra zhing / /
'gro la lhag bsam gyis brtse rgyal sras la'ang / /
ston par lta bas bsngags brjod sems can rnams / /
theg mchog la 'god tshe 'phos gyur kyang ldan / /
'od srung gis zhus pa las /
chos bzhi dang ldan na byang chub kyi sems brjed par 'gyur te /
bla ma dang mchod par 'os pa rnams bslu bar byed pa dang /
sems can la g.yo dang sgyus spyod pa dang /
sems bskyed pa rnams la mi snyan pa dang brjod pa ma yin pa dang tshigs su bcad pa ma yin pa sgrogs pa dang /
gzhan dag 'gyod pa med pa'i gnas la 'gyod pa bskyed pa'o / /
chos bzhi dang ldan na gang du skyes par byang chub kyi sems mi brjed par 'gyur te /
shes bzhin du brdzun gyi tshig srog gi phyir yang mi smra ba dang /
sems can thams cad la phan pa dang bde bar bya ba'i lhag pa'i bsam pas gnas pa dang /
byang chub sems dpa' rnams la ston par 'du shes pas yang dag pa'i bsngags pa phyogs bzhir sgrogs pa dang /
sems can dge ba la 'god pa dag rdzogs pa'i sangs rgyas kyi theg pa la 'god kyi /
nyi tshe ba'i theg pa la ma yin pa'i don du gsungs pa'o / /
!sems can yal bar mi 'dor ba la sogs pa bzhi la bslab pa ni /
ci la bab kyang sems can mi spang zhing / /
phan yon rjes bsams rgyun du sbyang bya ste / /
ci nus bsod nams ye shes tshogs bsags pas / /
stobs bskyed mi nyams khyad par 'gro bar 'bad / /
gzhan yang sems can 'ga' tsam gyi'ang bde sdug la lta ba med par 'di'i don mi byed kyang bla'o zhes yal bar 'dor ba la 'dzem pa med par thun tshod las 'da' bas ni gtong bar 'gyur bas /
gnod pa chen po byed pa la sogs pas ci la bab kyang de ltar dor bar mi bya'o / /
sngar bshad pa lta bu'i phan yon mang du bsams pas spro ba las bsgrim pa drag pos mi nyams shing 'phel bar bslab par bya'o / /
rgyun tu ci nus su bsgom zhing /
nyin mtshan dus drug tu cho ga rgyas bsdus ci rigs pas spel bas kyang rtag tu rgyun mi 'chad par sbyang bar bya'o / /
bsam pa rin po che de nyid kyis 'phangs pa dkon mchog mchod pa la brtson par bya ba la sogs pa tshogs rnam pa gnyis po ci nus su bsags pas ni gong nas gong du stobs spel bar bya ba'o / /
!dgag pa'i bya ba la nyams par byed pa'i chos kyi dbye ba'i dbang du byas nas /
nga rgyal sogs bzhi dman zhugs bsten sogs bzhi / /
g.yo sgyu sogs bzhi bdud las mi shes sogs / /
bzhi dang srid pa'i bde ba don gnyer bas / /
byang chub sems mchog gtong bar byed pa yin / /
sred med kyi bus zhus pa las /
chos bzhis byang chub kyi sems bskyed gtong bar 'gyur te /
nga rgyal dang chos la ma gus pa dang bla ma khyad du gsod pa dang /
log pa'i tshig smra ba'o / /
yang bzhi ste /
nyan thos dang rang rgyal ba'i rnal 'byor ba bsten pa dang /
theg pa dman pa la mos pa dang /
byang chub sems dpa' la sdang zhing skur ba dang /
chos la dpe mkhyud byed pa'o / /
yang bzhi ste /
sgyu dang /
g.yo dang /
bla ma la lce gnyis byed pa dang /
rnyed pa dang bkur sti la zhen pa'o / /
yang bzhi ste /
bdud kyi las ma shes pa dang /
las kyi sgrib pas bsgribs pa dang /
lhag pa'i bsam pa stobs chung ba dang /
thabs dang shes rab dang mi ldan pa'o / /
nga rgyal gyis ni chos lnga dang yang bral bar byed de /
sangs rgyas mthong ba dang /
chos thos pa dang /
byang chub sems dpa' rnams la 'bel btam 'gro ba dang /
dge ba'i rtsa ba bsngo ba dang /
byang chub kyi sems brtan por bya ba dang 'bral pa'o / /
srid pa'i bde ba don du gnyer ba ni yang de nyid las /
dper na mi zhig shes rab 'chal / /
byis pa'i rang bzhin gyur pas na / /
rgyal po bsnyen bkur byas nas ni / /
bya dga' chung ngu gsol bar byed / /
de bzhin la las sangs rgyas la / /
bsam gyis mi khyab mchod byas nas / /
tshangs dang brgya byin rgyal po'i srid / /
dma' sa'i gnas la 'dod par byed / /
rgyal por gyur dang brgya byin dang / /
de bzhin tshangs par gyur pa rnams / /
thams cad mi rtag bstan pa yin / /
brtan ma yin te 'jig tshul can / /
des na 'gro kun phan don du / /
byang chub sems ni bskyed par gyis / /
sangs rgyas 'jig rten mkhas rnams kyis / /
de 'dra'i sems ni bsngags pa yin zhes so /
! gzhan yang ma dad la sogs bcu gnyis dang / /
chos la ser sna byed sogs drug dang ni / /
mu stegs byed chos la mos sbyor sogs lnga / /
'dod pa lnga la chags sogs gnyis kyis gtong / /
'das chen las /
byang chub sems dpa' chos bcu gnyis kyis phyir ldog par 'gyur te /
ma dad pa dang /
nan tan mi byed pa dang /
the tshom za ba dang /
lus dang longs spyod la chags shing ser sna byed pa dang /
mya ngan las 'das pa chen pos skrag ste sems can thams cad ji ltar mya ngan las bzla bar nus snyam pa dang /
bzod sems med pa dang /
ma dul ba dang /
mya ngan gyis gdungs pa dang /
mi bde ba dang /
bag med pa dang /
bdag gi lus la brnyas pa dang /
nyon mongs pa gzhig mi nus par lta ba dang /
byang chub kyi phyogs kyi chos la 'jug par mi mos pa'o / /
chos drug gis ni byang chub kyi sems 'jig par byed de /
chos la ser sna byed pa dang /
sems can la sdig pa'i sems bskyed pa dang /
sdig pa'i bshes gnyen bsten pa dang /
le lo byed pa dang /
nga rgyal byed pa dang /
'jig rten pa'i las byed pa'o / /
chos lngas ni byang chub kyi sems las ldog par 'gyur te /
mu stegs kyi chos las rab tu 'byung bar dga' ba dang /
byams pa chen po mi sgom pa dang /
chos smra ba'i skyon 'tshol bar dga' ba dang /
rtag tu 'khor ba nyid la dga' ba dang /
gsung rab yan lag bcu gnyis po 'dzin pa la sogs pa la mi mos pa'o / /
yang gnyis kyis gtong ste /
'dod pa'i yon tan lnga la chags pa dang /
dkon mchog gsum la mi gus pa'o / /
sa las kyang skye ba'i rgyu bzhi las ldog pa rigs med pa dang /
grogs ngan pa dang /
snying rje chung ba dang /
sdug bsngal mi bzod pa bzhi ni sems de las ldog pa'i rgyur gsungs so / /
!de las ldog pa'i rgyu ni /
'di la grangs med zhugs kyang 'khor ba yi / /
nyes mang mthong sogs rkyen gyis bzlog pas na / /
bsgrub dka' gzhig sla sngar ma g.yul 'jug pa / /
go mtshon brtan yang skrag nas ldog dang 'dra /
'das chen nyid las sems can grangs med pa sems bskyed du zin kyang rkyen cung zad kyis bzlog ste /
chu 'gul na chu zla ltar ram /
ri mo'i sku gzugs ltar bsgrub dka' la gzhig sla bas so / /
yang mi sdar ma go mtshon bstar te g.yul du phyin kyang dgras skrag nas phyir ldog go / /
sems can dag kyang sems bskyed pa'i go mtshon gyis brgyan nas 'khor ba'i skyon mthong ste skrag nas ldog pa'o zhes so / /
!de'i bar chad byed pa'i nyes pa ni /
rin chen rin thang med dang sman sdong la / /
gnod byas nor tshogs mang dang nad pa mang / /
gsod par zhugs ltar sems mchog gcig gi yang / /
gegs byas yon tan rin chen dpag med dang / /
'gro ba kun gyi nyon mongs nad chen rnams / /
zhi ba chen pos gso ba'i bar chad do / /
dge ba'i rtsa ba yongs su 'dzin pa las / /
rin thang med pa'i rin po che la bar chad byas na nor gyi phung po chen po la bar chad byas pa ltar /
byang chub tu sems bskyed pa gcig gi bar chad byas na yon tan rin po che'i phung po 'bum phrag mang po dpag tu med pa'i bar chad do / /
sman gyi sdong po bskrun pa la bar chad byas na nad pa mang po gsod pa yin pa ltar byang chub kyi sems kyi sman la bar chad byas na sems can grangs med pa 'dod chags la sogs pa'i nad chen pos gang ba rnams mya ngan las 'das pa chen po'i nad med par 'gro ba'i bar chad do zhes so / /
!skabs kyi 'bras bu bsdu ba ni /
des na zhar ba mig gcig bsrung sogs ltar / /
rtag tu bsgrims pas gcig po 'di bsrung ste / /
de las theg pa gcig tu blo sbyang bas / /
rtag sogs bzhi ldan byang chub mchog thob bya / /
'das chen las /
byang chub sems dpas dngos po gcig rtag tu brtson bas bsrung bar bya ste byang chub kyi sems so / /
'jig rten pa bu gcig po bsrung ba dang /
zhar ba mig gcig po bsrung ba dang /
dbye dgon par 'gro ba ded dpon bsrung ba ltar gces par 'dzin pas so / /
des byang chub chen po thob pas rtag pa la sogs pa'i pha rol tu phyin pa bzhi dang ldan pa'o / /
yang dag pa gcig la dad cing gzhol te theg pa gcig par sbyong ngo / /
gsum ni gdul bya'i rim pa tsam yin pas mi 'gal lo zhes so / /
!bsgrub pa'i bya ba las go cha'i khyad par ni /
gzhan yang 'di ltar sems ni sbyang bya ste / /
sngon gyi rgyal rnams 'gro la brtse chen gyis / /
theg mchog lam la sbyangs bas sangs rgyas pas / /
bdag kyang nges par bsgrub ces go cha bgo /
de nyid las /
byang chub kyi sems las phyir mi ldog pa'i thabs ni sangs rgyas rnams kyis sems can skye ba la sogs pa las bzlog par mdzad de gzhan la rag ma las pa'i nan tan gyis byang chub thob par thos nas byang chub kyi lam thob na bdag gis kyang /
shin tu nan tan byas te nges par thob par bya'o snyam mo zhes so / /
!smon lam gyi khyad par ni /
dge rtsa bsags kun byang chub chen por ni / /
yongs su bsngo zhing de las mi ldog par / /
gong du khyad zhugs 'gro ba'i tshogs pa kun / /
legs 'byor dngos dang brgyud pas de yi ni / /
gegs su gyur ba mtha' dag dang bral bar / /
smon lam rgya chen rtag tu gdab par bya / /
de nyid las byang chub kyi sems bskyed pas dge ba'i rtsa ba che'ang rung /
chung yang rung ci bsags pa thams cad byang chub chen por bsngos nas 'di ltar smon lam gdab ste /
bdag rtag tu sangs rgyas rnams dang de'i slob ma rnams la bsnyen bkur byed cing chos zab mo thos la dbang po lnga ldan de sdug bsngal gyis gdungs kyang byang chub kyi sems mi stor bar shog cig /
sangs rgyas dang de'i slob ma rnams kyis bdag la rtag tu dgongs shing dge ba'i rtsa ba lnga dang ldan te /
sems can rnams kyis bdag gi lus bcad pa la sogs pa byas kyang de dag la byams pa chen po bskyed de dga' bas /
'dis ni bdag gi byang chub bskyed pa dang 'phel bar byas so / /
'di med na bdag ci'i rkyen gyis mngon par rdzogs par 'tshang rgya snyam pas so / /
yang 'di ltar smon lam gdab ste| bdag mtshan med pa'am mtshan gnyis pa'am mo'i lus su ma gyur cig /
gzhan gyi dbang byed par ma gyur cig /
rje po ngan pa dang phrad par ma gyur cig /
rgyal po ngan pas dbang byed par ma gyur cig /
yul ngan par skye bar ma gyur cig /
lus byad bzang po thob cing cho rigs btsun pa dang nor dang rin po che mang po bdog kyang dregs par ma gyur cig /
rtag tu gsung rab sde snod bcu gnyis thos nas 'dzin cing klog pa la sogs pa byed par gyur cig /
de sems can la bshad pas yid ches shing 'dzin pa dang dad nas the tsom med de rtag tu bdag la ngan sems mi skye bar gyur cig /
nyung ngu thos la mang du shes par gyur cig /
mang du thos la don mi shes par ma gyur cig /
sems kyi ston par gyur la ston pa'i sems su ma gyur cig /
lus dang ngag dang yid kyi las sdig pa dang 'dres par ma gyur cig /
sems can thams cad la bde ba sbyin par gyur cig /
lus kyi tshul khrims dang sems kyi shes rab ri rab dang 'dra bar mi g.yo bar gyur cig /
bla na med pa'i dam pa'i chos 'dzin pa'i phyir lus dang srog dang zang zing la 'jungs par ma gyur cig /
ma brtags pa'i rdzas kyis bsod nams kyi las byed par ma gyur cig /
yang dag pa'i 'tsho bas bdag gso zhing g.yo sgyu'i sems med par gyur cig /
rtag tu drin dran zhing drin chung ngu la'ang lan ldon par gyur cig /
'jig rten gyi rtsal gyi dngos po la mkhas par gyur cig /
sems can thams cad kyi skad la mkhas par gyur cig /
gsung rab sde bcu gnyis klog pa la sogs pa la le lo dang snyoms las med par gyur cig /
gal te sems can la la thos par mi dga' na thabs kyis thos par dga' ba byed par gyur cig /
smra ba mnyen des shing mi dga' ba'i ngag brjod par ma gyur cig /
mi bzlum pa rnams kyi sdums byed par gyur cig /
mya ngan dang 'jigs pa dag gi mya ngan dang 'jigs pa spong bar gyur cig /
mu ge byung na chog shes 'grangs par gyur cig /
nad dang gor byung na sman pa'i rgyal por gyur te /
nad kyi rkyen sman dang nor la sogs pa ci dgos pa sbyin pas nad rnams sel bar gyur cig /
mtshon gyi bskal par stobs chen pos gnod pa dang 'tshe ba thams cad gcod par gyur cig /
sems can gyi 'jigs pa sna tshogs 'chi ba dang 'ching ba dang brdeg pa dang me dang chu dang rgyal po dang rkun po dang dbul ba dang khrims 'jig pa dang mi snyan pa dang ngan song la sogs pa gcod par gyur cig /
pha dang ma dang mkhan po dang bla ma la shin tu bkur sti'i gus pa byed par gyur cig /
khon dang sdo ba la byams pa chen po byed par gyur cig /
rtag tu rjes su dran pa drug dang /
stong pa'i ting nge 'dzin gyi rnam grangs dang /
rten cing 'brel bar 'byung ba'i yan lag bcu gnyis dang /
skye zhing 'gog pa la sogs pa'i lhag mthong dang /
dbugs bgrang ba dang /
lha dang tshangs pa dang 'phags pa'i gnas pa dang /
rdo rje lta bu dang dpa' bar 'gro ba la sogs pa'i ting nge 'dzin bsgom par gyur cig /
dkon mchog gsum mi bzhugs pa'i sar yang rang nyid kyis rab tu zhi ba'i sems thob cing /
lus dang sems nyon mongs pa cher myong yang byang chub kyi sems stor bar ma gyur cig /
nyan thos dang rang sangs rgyas kyis sems kyis chog par mi 'dzin par gyur cig /
dkon mchog gsum mi bzhugs pa'i gnas su mu stegs kyi chos la rab tu byung ste ngan par lta ba 'jig cing /
mu stegs kyi chas mi sgom par sems dang chos la dbang thob par gyur cig /
'dus byas kyi skyon gsal bar mthong bar gyur cig /
srog phangs par 'dzin pa lus gtong ba la 'jigs pa ltar nyan thos dang rang rgyal ba'i sems dang 'bras bu la 'jigs par lta bar gyur cig /
ji ltar sems can dag sum cu rtsa gsum pa'i lha'i bde ba la mos pa ltar /
'gro ba'i don byed par ngan song gsum la mos par gyur cig /
sems can gcig gi phyir yang bskal pa tshad med par dmyal ba'i sdug bsngal myong yang 'gyod pa'i sems mi skye bar gyur cig /
gzhan gyi rnyed pa la phrag dog med par bdag gi bde ba ltar rtag tu dga' bar gyur cig /
dkon mchog gsum dang 'phrad pa na na bza' dang zhal zas dang gzims cha dang me tog la sogs pa dang /
rin po che bdun gyis mchod pa byed par gyur cig /
sangs rgyas kyi bcas pa'i tshul khrims mnos nas brtan par 'dzin cing nam yang 'jig pa'i sems med par gyur cig /
byang chub sems dpa'i bya dka' ba'i spyod pa rnams thos na rab tu dga' zhing chos la 'gyod sems mi skye bar gyur cig /
sngon gyi gnas rjes su dran zhing nam yang 'dod chags dang zhe sdang dang gti mug gi las gsog par ma gyur cig /
'bras bu la re bas rgyu dang rkyen gsog par ma gyur cig /
da ltar gyi bde ba la nam yang chags par ma gyur cig ces so / /
!de dag gi byed pa'i khyad par ni /
de lta'i yi dam la gnas nams kyang ni / /
mi ldog 'gro ba'i ded dpon chen por 'gyur / /
des ni chos phyir mar mer lus gtong ba'i / /
tshor ba myong tshe 'di ni don med par / /
dmyal ba'i sdug bsngal mang myong char mi phod / /
ces brtags bzod byas sems can bsgral ba'i phyir / /
dmyal ba'ang len na sdug bsngal gzhan ci smos / /
'di 'dra'i go cha'i khur chen khyer bar bslab / /
de nyid las de ltar yi dam 'cha' ba ni nams kyang byang chub kyi sems las mi ldog cing byang chub kyi sems mi stor ba'o / /
sbyin bdag chen po de bzhin gshegs pa'i sangs rgyas kyi rang bzhin mthong ba /
'khor ba las sgrol ba /
bla na med pa'i chos 'dzin cing bsrung ba /
pha rol tu phyin pa drug dang ldan pa zhes kyang bya'o / /
byang chub sems dpa' chos 'dod pas lus la ras dkris te mar byugs nas mar mer gtong ba na /
sdug bsngal chen po myong ba'i tshe rang gi sems la 'di ltar smod de /
'di ni dmyal ba'i sdug bsngal gyi brgya stong gi cha tsam du'ang mi phod na /
khyod don med par de ni bskal pa tshad med par yang bzod la /
chung ngu 'di tsam yang mi bzod na dmyal bar sems can bsgral ba'i phyir ci ltar 'gro bar nus /
de ltar bsams na lus kyis kyang sdug bsngal de mi tshor la sems kyang mi ldog go /
de'i tshe ni bdag nges par mngon par rdzogs par 'tshang rgya bar rtogs te /
lus gtong ba'i sdug bsngal gzhan ci lta bu yang bzod do zhes gsungs te /
sems de spyad pa'i ched du zhes dgongs pa'o / /
bstan pa la 'jug pa'i rim pa rnam par bshad pa las /
byang chub kyi sems bsgom pa la 'jug pa bshad pa ste /
le'u drug pa'o / /
!de ltar byang chub kyi sems smon pa la bslab pa brjod nas de tsam gyis sngar brjod pa'i phan yon thams cad yongs su rdzogs shing mthar thug pa'i sangs rgyas nyid mi 'grub pas na| bcom ldan 'das kyis rnam pa thams cad mkhyen pa nyid ni snying rje'i rtsa ba las byung ba /
byang chub kyi sems kyi rgyu las byung ba /
thabs kyis mthar phyin par byed par gsungs pas /
byang chub sems dpa'i bslab pa la bslabs pa las byang chub kyi sems snga ma'ang brtan zhing mthar phyin par 'gyur ba'i phyir 'jug pa'i byang chub kyi sems zhes bya ba byang chub sems dpa'i sdom pa'i mtshan nyid can la bslab par bya bas na /
'jug sems bdag nyid sdom pa ma gtogs pa / /
yang dag smon pa 'phel bar 'gyur ma yin / /
rdzogs pa'i byang chub sdom pa spel 'dod pas / /
de phyir 'bad pas 'di ni nges par blang zhes gsungs pa'o / /
!dang por sbyor ba dang dngos dang rjes dag gis yang dag par blang ba'i cho ga bstan par 'dod nas /
bsam pa tsam gyis kun mkhyen mi 'grub pas / /
tshul khrims phung po gsum gyi bslab pa blang / /
bla mar 'os la gsol gdab bar chad dri / /
bslab gzhi lci yang nyes dmigs phan yon dag /
bsgo zhing tshogs bsags myur du bskul nas ni / /
bsam pa sbyang zhing mdor bsdus dri ba brjod / /
phyogs bcu dus gsum bzhugs pa'i rgyal sras rnams / /
bslab pa'i gzhi dang tshul khrims gang dag la / /
bslabs shing slob dang slob 'gyur ma lus pa / /
bsdus pa'i tshul khrims phung po gsum mnos bya / /
bder gshegs sras bcas ji snyed bzhugs pa la /
mkhyen par gsol gdab gzigs shing dgongs pa dang / /
mchog tu gsang dang bslab pa mdor bsdus brjod / /
bka' drin gzo bas mchod cing phyag bya bsngo / /
'di dag byang chub sems dpa'i sa las gsungs pa bla ma brgyud pa'i man ngag gi go rim gyis brjod par bya ste /
sbyor ba'i cho ga rnam pa bcu las gsol ba gdab pa ni byang chub sems dpa' khyim pa'am rab tu byung ba byang chub sems dpa'i bslab pa tshul khrims kyi phung po gsum la slob ? par 'dod cing bla na med pa'i byang chub tu smon lam btab pas /
byang chub sems dpa' byang chub tu smon lam btab pas chos mthun pa sdom pa dang ldan pa mkhas pa dag gi rnam par rig byed kyi don 'dzin pa dang go bar nus pa la phyag byas nas snying thag pa nas len par 'dod pas gsol ba gdab ste /
slob dpon dgongs su gsol /
bdag ming 'di zhes bgyi ba slob dpon khyed las byang chub sems dpa'i tshul khrims kyi sdom pa yang dag par blang ba mnod par 'tshal gyi /
de las khyed la gnod pa ma mchis na bdag la thugs brtse ba'i slad du cung zad gcig gsan cing stsal ba'i rigs so zhes lan gsum rjes su bzlas pas so / /
bar chad dri ba gnyis las thun mong ba dri ba ni /
rigs kyi bu ming 'di zhes bya ba khyod /
byang chub sems dpa'i tshul khrims kyi sdom pa yang dag par len pa gzhan dang 'gran pa'i phyir ma yin nam /
gzhan gyis rang dbang med par len du bcug pa ma yin nam /
byang chub sems dpa'i sde snod dam sde snod kyi ma mo thos sam /
shes sam dad dam cung zad bsrung nus sam /
sems can ma brgal ba rnams bsgral bar 'dod dam /
ma grol ba rnams dgrol bar 'dod dam /
dbugs ma phyin pa rnams dbugs dbyung bar 'dod dam /
yongs su mya ngan las ma 'das pa rnams yongs su mya ngan las bzla bar 'dod dam /
sangs rgyas kyi gdung rgyun mi 'chad par 'dod dam zhes so / /
des kyang lan ci rigs pa dang ci nus pas gdab pa'o / /
bslab pa'i gzhi lci yang brjod pa ni rnyed pa dang bkur sti la lhag par chags nas bdag la bstod cing gzhan la smod pa la sogs pa pham pa'i gnas lta bu bzhi po byas nas /
rgyun ma chad par kun tu spyod pa dang /
ngo tsha shes pa dang khrel yod chung ngu tsam yang mi bskyed pa dang /
des mgu bar byed cing de la dga' ba dang /
de nyid la yon tan du lta bar gyur pas ni kun nas dkris pa chen por bskyed la /
ngo tsha khrel yod chung ngu tsam skyes na 'bring bskyed cing /
ngo tsha khrel yod myur du skye na chung ngu bskyed par ro / /
bslab pa de nyams pa'i nyes dmigs ni kun nas dkris pa chen pos nyams na blo gros rgya mtsho dang /
sa'i snying po dang chos yang dag par sdud pa la sogs pa las gsungs pa ltar shes par bya'o / /
bslab pa'i phan yon ni de las ma nyams na byang chub chen po myur du 'thob pa dang /
sangs rgyas thams cad kyis dgongs pa dang /
tshul khrims mnyams pa'am lhag pa'i dge ba'i bshes gnyen gyi thad du du skye ba dang /
skye ba thams cad du rang bzhin gyis tshul khrims dang mi 'bral ba dang /
bdag dang gzhan gyi rgyud la tshul khrims kyi phung po rgyas par byed pa dang /
dga' bzhin du 'chi ba'i dus byed pa dang /
de ma thag tu ngan 'gro gcod par 'gyur ba'o / /
tshogs bsags pa ni de lta bu'i nyes dmigs spangs pas mi skrag pa dang phan yon la spro bas dus gsum gyi sangs rgyas dang byang chub sems dpa' sa chen po la bzhugs pa ye shes dang mthu chen po thob pa phyogs bcu na bzhugs pa rnams dang /
bla ma la mchod pa bshams nas /
de dag gi yon tan rnams mngon sum du byas te bsam pa thag pa nas dad pa'i sems kyis ci nus pa dang /
rgyu'i stobs ci yod pas chung ngu'ang bskyed la /
sangs rgyas kyi sku gzugs bdun du bzhugs ba la sogs pa la phyag dang mchod pa so sor 'bul ba'o / /
bar chad thun mong ma yin pa dri ba ni de la byang chub sems dpa' mkhas pa 'greng ba'am 'dug kyang rung sems ma g.yengs pas /
rigs kyi bu'am chos kyi spun ming 'di zhes bya ba khyod byang chub sems dpa' yin nam /
byang chub tu smon lam btab bam /
byang chub sems dpa'i tshul khrims kyi sdom pa nga las yang dag bar len par 'dod dam zhes so / /
des kyang de ltar lags so zhes khas blang ba'o / /
bla ma la myur du bskul ba ni 'dud pa'i tshul gyis pus mo'i lha nga sa la btsugs pa'am tsog tsog por 'dug kyang rung /
rigs kyi bu'am tshe dang ldan pa'aM btsun pa'am slob dpon dgongs su gsol /
khyed kyis byang chub sems dpa'i tshul khrims kyi sdom pa yang dag par blang ba bdag la stsal du gsol /
shin tu myur bar stsal du gsol zhes lan gsum rjes su brjod pas so / /
bsam pa sbyang ba ni byams pa dang snying rje chen po mngon du byas nas dran pa rtse gcig tu bzhag ste sems dang ba kho na bskyed nas da ni bdag gi ring po mi thogs par /
byang chub sems dpa'i tshul khrims kyi sdom pa bsod nams kyi gter chen po bla na med pa zad mi shes shing dpag tu med pa de 'thob par 'gyur ro / /
@# / /
zhes mchog tu dga' bas don de nyid rjes su bsam zhing cang mi smra bar gnas par bya'o / /
bslab pa mdor bsdus brjod pa ni rigs kyi bu khyod byang chub sems dpa'i bslab pa'i gzhi thams cad dang byang chub sems dpa'i tshul khrims thams cad nga las len par 'dod dam zhes dri zhing /
des 'tshal lags zhes khas blang ba'o / /
dngos gzhi ni rigs kyi bu ming 'di zhes bya ba khyod 'das pa'i byang chub sems dpa' thams cad kyi bslab pa'i gzhir gyur pa gang yin pa rnams dang tshul khrims su 'gyur pa gang yin pa rnams dang /
ma 'ongs pa'i byang chub sems dpa' thams cad kyi bslab pa'i gzhir 'gyur ba gang yin pa rnams dang tshul khrims su 'gyur ba gang yin pa rnams dang /
da ltar phyogs bcu dag na da ltar byung ba'i byang chub sems dpa' thams cad kyi bslab pa'i gzhi gang yin pa rnams dang tshul khrims gang yin pa bslab pa'i gzhi gang dag dang tshul khrims gang la 'das pa'i byang chub sems dpa' thams cad kyis bslabs par gyur pa dang /
ma 'ongs pa'i byang chub sems dpa' thams cad slob par 'gyur ba dang /
phyogs bcu dag na da ltar byung ba'i byang chub sems dpa' thams cad da ltar na slob pa /
byang chub sems dpa'i bslab pa'i gzhi thams cad dang /
byang chub sems dpa'i tshul khrims thams cad de sdom pa'i tshul khrim dang dge ba'i chos sdud pa'i tshul khrims dang sems can gyi don bya ba'i tshul khrims nga las nod dam zhes lan gsum brjod cing /
nod pa'i byang chub sems dpa' nas kyang /
nod lags so zhes lan gsum khas blang bar bya'o / /
rjes kyi cho ga las mkhyen bar gsol ba ni nod pa de ma langs par 'dug tu bcug la slob dpon gyi sku gzugs de'i spyan sngar phyogs bcu'i sangs rgyas dang byang chub sems dpa' thams cad la phyogs re re'i zhabs la gtugs par bsam zhing phyag lan gsum gsum btsal la me tog lan re re gtor nas thal mo sbyar te 'greng bzhin du 'dud pa dang bcas pas phyogs bcu rnams na bzhugs pa'i sangs rgyas dang byang chub sems dpa' thams cad bdag la dgongs su gsol /
byang chub sems dpa' ming 'di zhes bgyi ba 'dis bdag byang chub sems dpa' ming 'di zhes bgyi ba las /
byang chub sems dpa'i tshul khrims kyi sdom pa yang dag par blangs pa lan gsum gyi bar du mnos lags te /
bdag ming 'di zhes bgyi ba las byang chub sems dpa' ming 'di zhes bgyi ba 'dis byang chub sems dpa'i tshul khrims kyi sdom pa yang dag par blangs pa la bdag dbang du gyur par 'phags pa'i mchog lkog tu gyur kyang /
sems can thams cad la thams cad du lkog tu ma gyur ba'i thugs mnga' ba phyogs bcu'i 'jig rten gyi khams mtha' yas mu med pa na bzhugs pa rnams la mkhyen par gsol lo zhes lan gsuM brjod pas so / /
ye shes kyi gzigs pa 'jug pa cho ga'i phan yon 'di ni chos nyid yin te /
de ltar tshul khrims kyi sdom pa yang dag par blang pa'i las rdzogs ma thag tu /
phyogs bcu mtha' yas mu med pa na bzhugs pa'i sangs rgyas dang byang chub sems dpa' sa chen por chud pa rnams la /
gang gis de dag 'di snyam du byang chub sems dpa' des tshul khrims kyi sdom pa yang dag par blangs so / /
snyam du dgongs par 'gyur ba'i ltas sa g.yo ba dang me tog lhags pa la sogs pa 'byung ngo / /
de'i rjes la de dag kyang rgyal sras de la dgongs par 'gyur te ye shes gzigs pa 'jug go /
des 'di ltar byang chub sems dpa' ming 'di zhes bya bas /
'jig rten gyi khams che ge mo zhig tu byang chub sems dpa' ming 'di zhes bya ba las byang chub sems dpa'i tshul khrims kyi sdom pa yang dag par legs par mnos so zhes thugs su chud par 'gyur ro / /
thams cad kyang de la spun dang 'dra ba dang sbun dang 'dra ba'i dgongs pa bzang pos so so nas thugs brtse bar mdzad do / /
de las de'i dge ba'i chos rnams rgya cher 'phel bar 'gyur te nyams par mi 'gyur bar shes par bya'o / /
mkhyen par gsol ba de yang de dag gi thugs su chud par rig par bya'o / /
sdom pa gya tshom du mi sgrag pa ni rigs kyi bu khyod kyis byang chub sems dpa'i tshul khrims kyi sdom pa nod pa 'di byang chub sems dpa'i sde snod la sdang zhing ma dad pa la sogs pa'i sems can rnams la mchog tu gsang bar bya'i /
gya tshom du bsgrag par mi bya zhing bshad par mi bya'o / /
de ci'i phyir zhe na /
de dag gis thos na ma mos shing mi shes pa'i sgrib pa chen pos bsgribs pas skur par 'gyur ba'i phyir te /
de la skur pa 'debs pa de ni sdom pa la gnas pa de'i bsod nams kyi phung po dpag tu med pa ci tsam pa de tsam du sdig pa'i tshig dang sdig pa'i lta ba de dag ji srid thams cad du ma spangs pa de srid du bsod nams ma yin pa'i phung po dpag tu med pa de tsam de kho na dang ldan par 'gyur bas so / /
bslab pa mdor bsdus pa brjod pas rjes su bsrung ba la sbyar ba ni /
gzhan rnams dang ni bdag la'ang rung / /
sdug bsngal yin yang gang phan dang / /
phan dang bde ba rnams bya ste / /
bde yang mi phan mi bya'o zhes spyir bstan pa dang /
nyon mongs drag las byung ba yi / /
sdom pa zhig bar gang 'gyur ba / /
de yi nyes pa bzhi po ni / /
pham pa 'dra bar dgongs pa yin / /
rnyed dang bkur stir chags pa yis / /
bdag bstod gzhan la smod pa dang / /
sdug bsngal mgon med gyur pa la / /
ser snas chos nor mi ster dang / /
gzhan gyis bshags kyang mi nyan par / /
khros bas gzhan la 'tshog pa dang / /
theg pa chen po spong byed cing / /
dam chos 'drar snang ston pa'o / /
zhes pham pa'i nyes pa dang /
sdom pa slar yang blang bar bya / /
zag pa 'bring ni gsum la bshags / /
gcig gi mdun du lhag ma rnams / /
nyon mongs mi mongs bdag sems bzhin / /
zhes nyes pa rnams phyir gso ba'i thabs dang /
dkon mchog gsum la gsum mi mchod ces bya ba la sogs pa nyes byas kyi rigs bzhi bcu rtsa drug dang /
de dag gi lci yang gi khyad par yang nyon mongs pa can dang nyon mongs pa can ma yin pa'i nyes pa dag dang /
nyes pa med pa'i khyad par rnams kyang /
'dod chags khong khro nga rgyal sogs / /
nyon mongs ltung bar 'dir bstan te / /
le lo brjed ngas la sogs pa / /
mched las gzhan du nyon mongs min / /
sems ni shin tu nyon mongs dang / /
sdug bsngal tshor bas nyen pa dang / /
gnyid dang smyos pa dag la yang / /
byung ba la ni nyes pa med / /
snying rje'i phyir dang byams phyir dang / /
sems dge ba la nyes pa med / /
ces gsungs pa rnams lung 'bog pa ste /
'di rnams ni rgyas par sa'i tshul khrims le'u dang /
de las bsdus pa sdom pa nyi shu pa las blta bar bya bas 'dir ma spros te gzhung ha cang lci ba spang bas so / /
bka' drin gzo ba'i mchod pa ni sdom pa blang ba'i las de rdzogs nas slob ma'ang spyi bo sa la gtugs shing ldang du bcug la gnyi gas phyogs bcu'i sangs rgyas dang byang chub sems dpa' thams cad la phyag dang mchod pa rgyas par byas nas zhabs la gtugs te ldang bar bya ba'o / /
de nas ni dge ba'i rtsa ba bsngo ba rgya cher bya'o / /
!de ltar sdom pa yongs su bzung ba'i byang chub sems dpa'i bslab pa 'chad pa na bsgrub pa'i bslab pa spyir rnam pa bzhag par 'dod nas dgos pa bstan pa ni /
de ltar rgyal sras bslab mchog legs bzung nas / /
ji skad smras bzhin bsgrub pas rdzogs bya ste / /
tshig tu bros pas bdag gzhan kun bslu'i phyir / /
bsgrub la brten cing lan mang rab brtson sbyang / /
byang chub kyi sems dang sdom pa rin po che de legs par bzung nas /
'gro ba mtha' dag bsgral bar bsam pa dang sbyor ba dag gis ji ltar dam bcas pa'i don de dag rjes su mthun pa'i bslab pa bsgrub pas yongs su rdzogs par bya ba la sems thams cad kyis bsams shing bsgrim pa chen pos brtson par bya ste /
gzhan du na gal te de ltar dam bcas nas /
las kyis bsgrub pa ma byas na / /
sems can de dag kun bslus pas / /
bdag gi 'gro ba ci 'drar 'gyur / /
dngos po phal ba cung zad la'ang / /
yid kyis sbyin par bsams byas nas / /
mi gang sbyin par mi byed pa / /
de yang yi dwags rgyur gsungs na / /
bla na med pa'i bde ba la / /
bsaM pa thag pas mgron gnyer nas / /
'gro ba thams cad bslus byas na / /
bde 'gror ci ga 'gro 'gyur ram / /
zhes bstan bcos las bsdus pa ltar /
blo gros rgya mtshos zhus pa las /
byang chub sems dpas tshig tu bros shing tshig lhur blang bar mi bya'o / /
ji skad smras pa bzhin bya'o / /
ji ltar zhe na /
sangs rgyas su 'gyur bar bya'o zhes bya ba'i tshig 'di brjod par sla'i /
dge ba'i phyogs byang chub kyi phyogs rnams ni bsgrub par dka'o snyam pas so / /
yang dper na rgyal po'am blon po chen pos grong khyer gyi skye bo thams cad sang zan sbyin no zhes mgron du gnyer nas yal bar dor te bza' btung ma sbyar na /
des skye bo'i tshogs de bslus pas /
de dag bza' btung ma thob pas 'phya zhing 'gro'o / /
de bzhin du byang chub sems dpa' sems can ma brgal ba bsgral ba la sogs par khas blangs nas mang du thos pa dang byang chub kyi phyogs rnams la brtson par mi byed na /
de ni ji skad smras pa bzhin byed pa ma yin pas lha dang bcas pa'i 'jig rten bslu ba'o / /
de sngon sangs rgyas mthong ba'i lha dag gis mthong na 'phya zhing smod de /
mchod sbyin bya bar dam bcas pa nyams 'og tu chud par byed pa ni dkon no / /
de bas na tshig gang gis lha dang bcas pa'i 'jig rten bslu ba'i tshig de lta bu smra bar mi bya'o zhes so / /
dran pa nyer gzhag las kyang cung zad gcig bsams nas mi sbyin na yi dwags su skye la /
khas blangs nas mi sbyin pa ni dmyal bar skye bar gsungs na /
'gro ba ma lus pa'i bla na med pa'i don dam bcas nas bsgrub par mi byed pa lta ci smos /
chos yang dag par sdud pa las kyang bden pa yang dag par brjod pa ni chos yang dag par brjod pa'o / /
bden pa gang zhe na byang chub tu sems bskyed nas de srog gi phyir yang mi gtong zhing sems can la log pa mi byed pa ni bden pa'o / /
sems bskyed nas de phyir 'dor zhing sems can la log pa byed pa ni brdzun du smra ba tha chad do zhes so / /
sa'i snying po'i mdo las kyang /
dge ba bcu po 'di dag gis sangs rgyas su 'gyur gyi /
ji srid 'tsho'i bar du dge ba'i las gcig tsam yang mi sgrub la /
nga ni theg pa chen po ba ste bla na med pa'i byang chub 'tshol lo zhes tshig tsam smra na /
de ni shin tu tshul 'chos pa brdzun chen po smra ba sangs rgyas thams cad kyi spyan sngar 'jig rten bslu ba chad par smra ba ste de ni rmongs bzhin du 'chi zhing log par ltung ba'o zhes so / /
da ltar gyi sangs rgyas mngon sum du bzhugs pa'i ting nge 'dzin las kyang /
chos bsgrub pa zhes bya ba ni kun tu bsten /
nges par bsten cing bsgoms la lan mang du byas /
lam du byas /
gzhir byas /
yang dag par blang /
legs par byang bar byas /
shin tu yongs su sbyang /
shin tu mnyam par bzhag /
shin tu yang dag par brtsams pa'o zhes gsungs te /
bslab par bya ba'am bsgrub par bya ba dag la ci nus ci 'os su lus dang ngag dang yid kyis 'bad pa drag pos 'jug par bya pa'i don no / /
de dag gis ni bslab pa'i dgos pa gtsor bstan to / /
! /
shes par byed pa gtsor ston pa ni /
legs gsungs bdud rtsis lam kun rab gsal bar / /
ston mdzad blo gros mig 'chos bstan bcos don / /
ma lus bsdus pa bla ma'i dmigs bu la / /
legs bsten mnyan sogs gus pas rab 'jug bya / /
ye shes rgyas pa las /
byang chub sems dpa' bstan bcos thams cad la mkhas pa ni /
thams cad mkhyen pa nyid la zhugs pa'o / /
thams cad mkhyen pa'i ye shes kyi rtsom pa ni bstan bcos thams cad la mkhas pa yin pa'i phyir ro / /
de ni bstan bcos byed pa thams cad kyi ngo bo nyid kyi rjes su 'gro ste ngo bo nyid 'dis bstan bcos de ston pas so / /
zhes so / /
de la yang don gyi gnad bsdus pa'i tshul gyis 'jug par bya'i /
tshig gi spros pa ni mtha' yas pas thams cad bsgrub par mi nus pas na /
zla ba sgron ma las /
ngas ni 'jig rten stong rnams su / /
mdo sde du ma rab bshad pa / /
tshig 'bru tha dad don gcig ste / /
yongs su brjod par mi nus so / /
gcig gi don cig bsams na ni / /
thams cad shin tu bsgoms par 'gyur / /
ji snyed sangs rgyas thams cad kyis| |chos rnams mang po bshad pa yang / /
chos rnams kun la bdag med pa / /
mi gang don la mkhas pa yis / /
tshig 'di la yang bslabs pa ni / /
sangs rgyas chos rnams rnyed mi dka' zhes so / /
'das chen las kyang /
chos bsrung ba zhes bya ba ni chos 'chad pa dang klog pa dang kha ton byed pa dang yi ger 'dri ba dang don sems pa dang rgyas par byed pa dang ston pa dang /
gzhan yi ger 'dri ba la sogs pa la gos la sogs pa 'tsho ba sbyin pa dang /
lus dang srog la mi lta bar chos bsrung ba'o zhes so / /
sa las kyang /
byang chub sems dpa'i mdo sde'i sde snod las kyang bsgrims te mnyan pa'am /
yang na byang chub sems dpa'i mdo sde'i sde snod kyi ma mo bsdus pa 'di las kyang mnyan te /
'di ltar bcom ldan 'das kyis mdo sde de dang de dag tu byang chub sems dpa' rnams kyi bslab pa'i gzhi stong phrag du ma gsungs pa dag bsgrub pa'i phyir de kho na bzhin du bslab par bya'o zhes so / /
gzhan las kyang /
byang chub sems dpa'i sdom pa ni /
rgyas par theg pa che las 'byung / /
dge ba'i bshes gnyen mi btang zhing / /
mdo sde dag la rtag lta bas zhes so / /
!slob pa'i rnam pa ni| des na 'jig rten shes pa bcus gnas te / /
'jig rten mi gos byed chos bcu bsten cing / /
byang chub snying po'i lam chen bzhir gnas pas / /
tshul khrims thos dang bsgom zhing ston pa mchod / /
dkon mchog sprin las /
chos bcus 'jig rten shes pa ste /
khengs pa dag la dma' ba rnams yin /
de bzhin du pho theg can la nga rgyal med pa dang /
sgyu can la drang po dang /
brdzun du smra ba la bden pa smra ba dang /
kha mi mkhas pa la snyan pa smra ba dang /
tshig rtsub pa la 'jam pa smra ba dang /
khro ba la bzod pa mang ba dang /
gtum pa la byams pa dang /
sdug bsngal ba la snying rje ba dang /
ser sna can dag la bgo bsha' byed pa'i ngang tshul can dag yin no zhes so / /
'das chen las /
chos bcu dang ldan na 'jig rten dang mi rtsod cing 'jig rten pa'i chos kyis mi gos pa yin te /
dad pa dang /
tshul khrims dang /
dge ba'i bshes gnyen bsten pa dang /
nang du yid la byed pa dang /
brtson 'grus dang /
shes rab dang /
dran pa dang /
yang dag pa'i ngag dang /
chos la mos pa dang /
sems can la snying rje dang ldan pa'o zhes so / /
sgyu ma mkhan bzang po'i mdo las lam gang la zhugs na byang chub kyi snying por 'gro bar 'gyur ba'i lam ni bzhi ste /
byang chub kyi sems mi 'dor ba dang /
sems can yongs su mi gtong ba dang /
dge ba'i rtsa ba thams cad tshol bas mi ngoms pa dang /
dam pa'i chos bsrung ba'i brtson 'grus brtan pa rtsom pa'i zhes so / /
zla ba sgron ma las /
tshul khrims rnam par dag byas nas / /
mang du thos pa bsgrub par bya / /
ting 'dzin yongs su btsal bya zhing / /
ston pa'i ring bsrel mchod par bya / /
byang chub mchog gi don gyi phyir / /
spos dang phreng ba bdug pa dang / /
gos dang phye ma la sogs pa / /
de dag kun gyis mgon mchod bya zhes so / /
!bslab pa'i gzhi'i khyad par las ngo bo nyid ni /
bdag gzhan 'di dang phyi ma'i bde sdug rnams / /
che chung mang nyung phan bde legs brtags nas / /
gzhan la phyi ma'i phan pa gtsor byas te / /
don chen brtsams pas bslab pa mchog la bslab / /
bslab pa mchog ni dkon mchog sprin las /
ji ltar byang chub sems dpa'i bslab pas bsdams pa yin zhe na /
'di la byang chub sems dpa' 'di ltar spyod de /
so sor thar pa'i sdom pa tsam gyis bdag bla na med pa'i byang chub tu 'tshang rgya bar mi nus gyi /
de bzhin gshegs pas gang 'di mdo sde de dang de dag las byang chub sems dpa'i spyod pa dang byang chub sems dpa'i bslab pa'i gnas bcas pa gang yin pa de dag la bdag gis bslab par bya'o zhes so / /
sa las kyang /
byang chub sems dpa'i tshul khrims kyi sdom pa yang dag par blang ba 'di ni sdom pa yang dag par blang ba thams cad las khyad par du 'phags ba ste /
bla na med pa dang bsod nams kyi phung po dpag tu med pa dang ldan pa dang sems kyi bsam pa mchog tu dge bas bskyed pa dang sems can thams cad la nyes par spyod pa rnam pa thams cad kyi gnyen por gyur pa'o / /
so sor thar pa'i sdom pa ni /
bsod nams yongs bzung ba la brten nas 'di'i brgya stong gi cha dang grangs dang cha dang bgrang ba dang dpe dang rgyur yang nye bar mi 'gro'o zhes so / /
'di'i spyi'i rang bzhin yang de nyid las /
sdom pa de la gnas pa'i byang chub sems dpa' 'di ltar bdag nyid kyis kyang brtag cing brtag cing 'di ni byang chub sems dpa'i bya ba'i cha yin no / /
'di ni bya ba'i cha ma yin no zhes de phyin chad de kho na bzhin du las su bsgrub par bya zhing bsrung bar bya'o zhes so / /
brtags pa yang slob dpon btsun pa zla bas /
gzhan rnams dang ni bdag la'ang rung / /
sdug bsngal yin yang gang phan dang /
phan dang bde ba rnams bya ste / /
bde yang mi phan mi bya'o zhes bya ba bshad pa dang bcas pas rgyas par gsungs la /
bslab pa kun las btus pa las kyang /
gang tshe bdag dang gzhan dag kyang / /
'jigs dang sdug bsngal mi 'dod pa / /
de tshe de bsrung gzhan min gang / /
bdag dang bye brag ci zhig yod snyam pa de lta bu'i bsam pa skyes nas de bdag dang sems can gyi khams rnams kyi sdug bsngal mthar 'byin 'dod pa dang /
bde ba'i mthar yang 'gro 'dod pas zhes ched du bya ba dang /
rang bzhin yang de ltar sdom pa yang dag par bzung ba la ltung ba'i mtshan nyid gang gi brjod pa'i dngos po bdag nyid kyis brtags te spong ba dang /
ltung ba'i gzugs brnyan dang ltung pa ma yin pa'i gzugs brnyan la rmongs par mi 'gyur bar ltung ba spyi'i mtshan nyid brjod do / /
byang chub sems dpa' sems can thams cad kyi da ltar dang ma 'ongs pa'i sdug bsngal dang yid mi bde ba thams cad bsal ba dang da ltar dang ma 'ongs pa'i bde ba dang yid bde ba thams cad bskyed pa'i phyir /
g.yo med par lus dang ngag dang yid brtson pas nan tan mi byed pa dang de'i rkyen tshogs pa mi tshol ba dang de'i bar du gcod pa'i gnyen po la mi 'bad pa dang /
sdug bsngal dang yid mi bde ba chung ngu'i sdug bsngal dang yid mi bde ba chen po'i gnyen por 'gyur ba mi skyed pa dang /
don chen po bsgrub pa'i phyir don chung ngu nyams par mi byed par skad cig gcig tsam yang yal bar bor na ltung ba dang bcas pa yin no / /
mdor na rang gi nus pa'i yul ma yin pa'i bya ba rnams la ltung ba med de don med pa nyid kyis de la bslab pa bca' ba med pa'i phyir ro / /
gzhan la ni rang bzhin gyi kha na ma tho ba dang bcas pa'i kho na'o / /
rang gi nus pa'i yul ma yin pa la brtson par byed na ltung ba ste de ni spyir sdig pa bshags pas phyir gso bar bya bar zod do / /
yang mdor na byang chub sems dpa'i ltung ba gnyis te /
ci nus su rigs mi rigs ma brtags par rtsom pa'am ldog pa'am btang snyoms su 'jog pa ni ltung ba dang bcas pa'o / /
brtags te gar 'os pa las 'das par byed na tha na gdol pa bran gyis 'phya na'ang ltung ba dang bcas pa'o zhes gsungs te /
'dir don che chung las chen po gtsor bya bar gsungs pa ni gang zag mang nyung dang bzang ngan dang dus ring thung la sogs pa la'ang lta bar bya bas na /
mdor na rang dang gzhan ni gzhan gyi don ches gtso che ba'o / /
gzhan la'ang 'di dang phyi ma gnyis ni phyi ma gtso bo'o / /
'phral du bde zhing 'dod pa bas ni yun du phan pa gtso bo yin pas na /
chung ngu'i phyir ni che mi btang / /
gtso cher gzhan gyi don bsam mo zhes gsungs pa ltar /
rang gi don chen po la'ang yal bar dor zhing khyad du bsad nas sdug bsngal chen pos kyang gzhan gyi don chung du tsam yang gtsigs po cher bsgrub pa ni byang chub sems dpa'i bslab pa'i gzhir shes par bya ste /
rgyal sras brtson 'grus mchog la brten pa de / /
sems can tshogs rab smin par byed pa na / /
pha rol sems dge gcig gi phyir yang ni / /
bskal pa bye ba stong du'ang skyo pa med ces gsungs pa ltar ro / /
!rnam pa'i dbye ba ni /
de yang pha rol phyin dang bsdu dngos dang / /
bslab pa gsum dang tshogs gnyis zung 'brel lam / /
theg mchog dus gsum rgyal sras lam gyi sdom / /
tshul khrims phung po gsum du bsdus pa'o / /
'di la theg pa chen po'i sde snod rgya chen po dag las sangs rgyas kyi chos rdzogs par byed pa dang sems can smin par byed pa dbye bas pha rol tu phyin pa dang bsdu ba'i dngos po dag dang /
legs par spyod pa'i las dang /
sems las su rung ba dang /
de kho na shes pa las sgrib pa dang bcas ba thob par byed pa bslab pa gsum dang /
de kho na shes pa dang /
de khyad par du 'gro ba'i rton pa las rig pa dang rkang pa'i rang bzhin tshogs gnyis dang /
srid pa dang zhi ba'i mtha' gnyis las 'da' bar byed pas rang dang gzhan gyi don gnyis bsgrub pa thabs dang shes rab zung du 'brel ba'i lam dang /
yon tan la dbang bsgyur ba dang phyin ci log sel bar byed pa zhi gnas dang lhag mthong zung du 'brel ba'i lam la sogs pa dang /
de dag bskyed cing 'phel bar byed pa'i yan lag tu gyur pa dkon mchog mchod pa dang dge ba'i bshes gnyen bsten pa la sogs pa theg pa chen po'i lam gyi tshogs su gtogs pa thams cad la slob par byed pa'i sdom du gyur pa /
sngar brjod pa ltar dus gsum gyi rgyal ba'i sras po thams cad kyi bgrod pa gcig pa'i bslab pa rin po che tshul khrims kyi phung po rnam pa gsum gyis mi mthun pa'i phyogs su gtogs pa mtha' dag phra ba'i phra ba nas spang ba dang /
gnyen po'i phyogs su gtogs pa mtha' dag phra ba'i phra ba nas bsgrub pa dang /
de dag gis kyang dngos dang brgyud nas sam /
bsam pa dang sbyor bas gzhan gyi don phra ba'i phra ba la'ang nan tan byed pas slob par bsdus pa bslab pa'i gzhi'i gtso bo'i don du rnam par bzhag pa'o / /
!bsgrub pa'i bslab pa de rgyas par dbye ba la byang chub sems dpa' khyim pa dang /
rab tu byung ba'i phyogs gnyis thun mong gi bslab pa'i dbang du byas nas /
bslab pa'i kun slong gi khyad par ni yi dam dang smon lam dang mos pa dang spro ba'i khyad par bzhis yin pas na /
'di dag mang du bsam zhing bsgom pa la nan tan bya ba ste /
'gro kun rjes 'dzin sbyor ba rgya chen 'di / /
yi dam mchog brtan bcu dang smon lam ni / /
rgya chen gsum dang theg mchog mthong ba'am / /
shes pas mos dang spro shugs chen pos bsgrub ces bya ba'o / /
de'ang yi dam gyi khyad par ni lha mo dpal phreng gi seng ge'i nga ro las /
yi dam chen po bcu la bslab par bya ste /
tshul khrims kyi dus las 'da' ba'i sems mi bskyed par yi dam chen po bca' ba dang /
de bzhin du bla ma la ma gus pa'i sems mi bskyed pa dang /
gang du yang sems can la khro ba dang gnod sems mi bskyed pa dang /
gzhan gyi 'byor ba la phrag dog gi sems mi bskyed pa dang /
tha na kham phyi ma tsam la'ang ser sna'i sems mi bskyed pa dang /
rang spyad pa'i phyir nor dang rdzas mi bzung ste dbul po la sogs pa'i don du bzung ba dang /
bsdu ba bzhis sems can rjes su 'dzin pa yang rang la phan pa la mi ltos par zang zing med pa'i sems kyi bsdu ba dang /
sems can mgon med pa'am na ba'am bcings pa la sogs pa mthong na de dag la ma brtags par gom pa gcig kyang mi 'dor te /
de dag thar bar byas nor gyis bsdu bas bsgrubs nas gdod 'gro ba dang /
phag 'tshong dang bya ba la sogs pa yal bar mi dor bar ci nus kyis tshar bcad pa dang /
phan gdags pa bya ste 'di gnyis kyis ni 'jig rten du dam pa'i chos yun ring du gnas pa las bde 'gro 'phel zhing ngan 'gro 'grib pas sangs rgyas kyi chos kyi 'khor lo rjes su bskor ba dang /
dam pa'i chos bzung ba las brjed pa'am nyams pa'i sems gcig tsam yang mi bskyed de de nyams na theg pa chen po nyams pa las pha rol tu phyin pa las nyams pas theg pa chen po la 'dun pa med par 'gyur la /
de med na dam pa'i chos 'dzin pa la 'dun pa med par rang nyams su 'gyur bas byis pa'i sa la gnas par 'gyur te /
dam pa'i chos 'dzin pas ni rang dang gzhan gyi yon tan dpag tu med pa 'grub pa'i phyir ro zhes so| |smon lam gyi khyad par ni de nyid las smon lam chen po gsum gdab ste /
tshe rabs thams cad du dam pa'i chos rtogs pa 'thob par gyur cig /
de thob nas kyang skyo ba dang dub pa med par gzhan la chos ston par gyur cig /
bstan pa de'ang lus dang srog la mi lta bar chos bsrung zhing yongs su 'dzin par gyur cig ces bya ba'o / /
gzugs thams cad ni nam mkha'i khongs su 'dus pa ltar smon lam gang+gA'i klung gi bye ma snyed thams cad kyang 'di gsum du 'du bas yul che'o / /
yang de thams cad dam pa'i chos yongs su bzung ba'i smon lam gcig tu'ang 'du bas de yul che ste /
de'i phan yon ni rgyas par sangs rgyas nyid kyis bshad kyang mi rdzogs so / /
des ni sangs rgyas kyi chos dpag tu med pa yongs su rdzogs par 'gyur zhing chos kyi sgo brgyad khri bzhi stong yang sdud pa'o / /
dper na 'jig rten chags pa'i dus kyi sprin chen po ni kha dog mtha' yas pa /
rin po che mtha' yas pa'i chu rgyun dang ldan pa ltar /
dam pa'i chos 'dzin pa'ang bsod nams kyi 'bras bu'i rgyun dang /
ye shes kyi rin po che'i rgyun dpag tu med pa dang ldan no / /
'jig rten chags pa'i chu'i phung po stong gsum gyi 'jig rten gyi khams 'di'i skye gnas las ni gling dang gling phran kha dog dang dbyibs sna tshogs can bye ba phrag mang po 'byung ba ltar /
dam pa'i chos 'dzin pa theg pa chen po'i 'byung khungs las kyang /
byang chub sems dpa'i rnam 'phrul thams cad dang /
chos snang ba'i sgo sna tshogs dang /
'jig rten dang 'jig rten las 'das pa'i phun sum tshogs pa ma myong ba thams cad 'byung ngo / /
sa chen po ni khur chen po bzhi'i rten yin te /
chu'i phung po dang /
ri mang po dang /
rtsi shing dang lo tog la sogs pa dang /
sems can thams cad kyi rten no / /
dam pa'i chos 'dzin pa yang lha dang mi dang /
nyan thos dang /
rang rgyal dang /
theg pa chen po'i phun sum tshogs pa bzhi la sbyor bas khur ches che ba khyer ba'o / /
yang sa chen po 'di rin po che rin thang med pa dang /
rin thang che ba dang /
chung ba dang /
chung ba dang /
de bas kyang chung ba bzhi'i 'byung khungs yin pa ltar 'di'ang theg pa bzhi po de'i phun sum tshogs pa thams cad kyi 'byung gnas so / /
gter chen po rin po che mtha' yas pa'i 'byung gnas kyang dam pa'i chos 'dzin pa'o / /
chos dang chos 'dzin pa po'ang gzhan ma yin pas /
pha rol tu phyin pa drug la sogs pa nyid chos 'dzin pa po yin la /
chos 'dzin pa po nyid pha rol tu phyin pa la sogs pa yin te /
chos 'dzin pa po dag gis ni sems can sbyin pa la sogs pas smin par bya ba dag tha na rang gi lus dang yan lag gis kyang pha rol tu phyin pa drug gis smin par byed pas de dag dam pa'i chos la gnas par 'gyur ba'i phyir ro / /
yang chos 'dzin pa de nyid 'dzin pa po'ang yin te /
'dzin pa pos ni chos bzung ba'i don du yan lag gsum po lus dang srog dang longs spyod gtong bas so / /
lus gtong bas ni sangs rgyas kyi sku rtag pa yon tan bsam gyis mi khyab pa 'thob bo / /
srog gtong bas ni chos rtag pa yon tan dpag tu med pa dang ldan pa 'thob bo / /
longs spyod gtong bas ni sems can thams cad kyis mchod pa rtag tu gnas pa yon tan bsam gyis mi khyab pa 'thob bo / /
mi stobs po ches gnad du mi drag par bsnun yang nad chen po bskyed do / /
dam pa'i chos 'dzin pa chung ngus kyang bdud la gnod pa lta bu gzhan med do / /
ba lang khyu mchog gi chu zheng gis ba lang thams cad zil gyis gnon pa ltar /
theg pa chen po'i chos 'dzin pa chung ngus kyang nyan thos dang rang rgyal gyi dge ba'i chos thams cad zil gyis gnon to / /
ri rab che zhing mtho bas ri nag po thams cad zil gyis gnon te lhag ger 'dug go /
theg pa chen po ba lus dang srog la mi lta ba'i dam pa'i chos 'dzin pas kyang theg pa chen po la gsar du zhugs pa lus dang srog la lta ba dang bcas pa thams cad kyang zil gyis gnon na gzhan lta ci smos /
dam pa'i chos zhes bya ba'ang theg pa chen po nyid de /
theg pa gzhan gyi 'jig rten dang 'jig rten las 'das pa'i dge ba'i chos thams cad ni des rab tu phye ba'i phyir ro / /
dam pa'i chos gnas pa dang /
nub pa dang /
so sor thar pa dang /
'dul ba dang /
rab tu byung ba dang /
bsnyen par rdzogs pa ste /
gnas drug po 'di'ang theg pa chen po nyid las bstan cing btags pa ste /
theg pa chen po nyid gnas pa dang nub pa las gnyis dang theg pa chen po nyid kyi bslab pa las gnyis dang /
sangs rgyas nyid kyi phyir rab tu byung ba dang bsnyen par rdzogs pa byed pas theg pa chen po'i cho ga'i tshul khrims las de gnyis te /
nyan thos dang rang sangs rgyas kyi ched du de gnyis byas pas ni mi 'grub pas nyan thos dang rang rgyal la ni rab byung dang bsnyen rdzogs med do / /
de ci'i phyir zhe na /
'di gnyis ni /
'jigs pa dang bcas pa sangs rgyas la skyabs su song bas 'bras bu'i skyabs ma yin pas so / /
de gnyis kyi mya ngan las 'das pa zhes bya ba ni sangs rgyas rnams kyis thabs yin te /
mya ngan las 'das pa zhes bya ba ni nyes pa thams cad spangs pa yon tan thams cad dang ldan pa yin pas na de gnyis la de dag med pa'i phyir ro / /
bdag gi skye ba zad do zhes bya ba la sogs pa dbugs phyin pa bzhi'ang rgyun chad pa'i 'chi 'pho ba la sogs pa la dgongs pa can te /
bsam gyis mi khyab par bsgyur ba la bltos nas med pa'i phyir ro / /
dam pa'i chos 'dzin pa'i smon lam de ni /
ma dros pas zhus pa las kyang /
chos smra ba theg pa chen po la zhugs pa bsrung zhing 'dzin pa ni chos 'dzin pa nyid de /
chos smra ba bzung bas chos bzung ba'o / /
chos 'dzin pa ni rnam pa bcu ste /
khengs pa med pa dang /
lhag pa'i nga rgyal med pa dang /
g.yo med pa dang /
chos don du gnyer ba dang /
chos 'dod pa dang /
chos 'tshol ba dang /
chos la so sor rtog pa dang /
chos la nan tan byed pa dang /
chos bsgrub par gnas pa dang /
chos la mos shing rnam par grol ba'o / /
yang bcu ste /
chos smra ba gang na yod pa thos pa'i sa phyogs der phyag 'tshal ba dang /
mthong na dga' ba dang /
'ongs na mgu bar byed pa dang /
bting bding zhing zas dang gos 'bul ba dang /
kun tu bsrung ba dang /
bsti stong byed pa dang /
chos nyan pa dang /
gang thos pa de gzhan la ston pa dang /
de'i mi snyan pa 'gog pa dang /
bsngags pa brjod pa'o / /
yang bzhi ste /
gro ga dang snag tsha dang snyu gu dang glegs bam sbyin pa dang /
chos smra ba la zas la sogs pa sbyin pa dang /
legs so zhes bya ba sbyin pa dang /
chos sbyin pa'o / /
mos pa'i khyad par yang snga ma de nyid las chos gsum dang ldan na zab mo'i don la rang mi dmas par bsrung zhing bsod nams kyang mang du bskyed la /
theg pa chen po'i lam du'ang zhugs par 'gyur te /
rang gi rig pa'i chos zab mo dang ldan pa dang /
chos dang mthun par sdud pa'i ye shes dang ldan pa dang /
chos zab mo rnams la rang nyid mi shes par rig nas sangs rgyas nyid kyis mkhyen to zhes dad pas 'gro ba'o / /
gzhan ni chos zab mo la nan gyis bzung nas go log gis zhen cing smra bar zad pas /
sa bon rul ba lta bu dam pa'i chos la rgyab kyis phyogs pa mu stegs can no zhes so / /
spro ba'i khyad par ni /
de nyid las brtson 'grus rnam pa bzhis dam pa'i chos 'dzin pa ste /
chos ston pa'i brtson 'grus dang /
chos tshol ba dang /
chos smra ba la bkur sti bya ba dang /
chos spong ba rnams chos dang mthun par tshar gcod pa'i brtson 'grus so / /
yang byang chub sems dpa'i dge ba'i chos thams cad sdud pa'i brtson 'grus na bzhi ste brtsom pa dang brtul ba dang so sor rtog pa dang bsgrub pa bzhis rim pa bzhin du /
byang chub kyi sems bskyed pa dang /
dge ba'i rtsa ba thams cad rtsom pa dang /
sems can thams cad la phan pa'i dngos po dang /
de byed pa'i chos la bzod pa la sogs pa mang ba'o zhes so / /
!yongs su shes pa'i khyad par ni /
bdag dang gzhan la bskyed bya'i lam dang ni / /
'bras bu theg gsum ma lus shes byas nas / /
gnyis pos dman mos rjes bzung theg mchog gis / /
bdag gzhan don kun bsgrub phyir rab 'bad bya| |rgyal sras rnams kyis mi bslab pa / /
de ni gang yang yod min te / /
de ltar gnas pa'i mkhas pa la / /
bsod nams mi 'gyur gang yang med /
ces gsungs pa'am /
rig pa'i gnas lnga dag la brtson par ma byas na / /
'phags mchog gis kyang thams cad mkhyen nyid mi 'gyur te / /
de lta bas na gzhan dag tshar bcad rjes bzung dang / /
bdag nyid kun shes bya phyir de la de brtson bya zhes gsungs pa ltar /
byang chub sems dpa' rnams kyis ni sa gsum gyi ston pa bya bas 'gro ba mtha' dag sgo sna tshogs nas rjes su 'dzin dgos pa'i phyir na shes bya'i gnas mtha' dag la bslab par bya'o / /
gtso cher yang rang dang gzhan la bskyed pa'i lam dang 'bras bus bsdus pa'i theg pa gsum dang /
de ston pa'i sde snod ma lus pa la mkhas par byas nas gnyis po ni shes nas 'da' bar bya ba yin pas /
de dag gis gdul bya gzhan snod ji lta bar rjes su bzung zhing theg pa chen pos ni rang gi 'bras bu mngon sum du bya bas rang dang gzhan gyi don thams cad yongs su rdzogs par bya ba'o / /
de la sde snod gsum ni /
ma skyes dgra'i 'gyod pa bsal ba las /
nyan thos kyi sde snod ni pha rol gyi sgra'i rjes su 'brangs pas 'thob pa'o / /
rang sangs rgyas kyi sde snod ni rten 'brel rtogs pas rgyu zad par rtogs pa'o / /
byang chub sems dpa'i sde snod ni chos tshad med pa rtogs shing rang byung gi ye shes dang mthun pa'o / /
yang byang chub sems dpa' chos 'chad pa na theg pa gsum gyis nges par 'byung ba 'chad pas na byang chub sems dpa' nyid sde snod gsum pa'o / /
bslab pa gsum las nyan thos kyi ni phyogs gcig pa bdag gi rgyud tsam snang ba'i mtshan nyid do / /
rang rgyal gyi ni nan tan bar ma dang ldan zhing snying rje dang bral ba'o / /
byang chub sems dpa' ni gnyis po'i bslab pa'ang shes mod kyi /
theg pa gnyis po mi 'dod cing des nges par mi 'byung ste /
byang chub sems dpa'i bslab pa la slob cing theg pa chen pos nges par 'byung ngo / /
des ni gsum ga'i rnam par grol ba ston pa'o zhes gsungs te /
rang sangs rgyas kyis ni nyan thos kyi sde snod nyid la brten pas don la dgongs par blta'o / /
sa'i snying po'i mdo las kyang /
gang gis yang dag pa'i dran pa la bde bar gnas shing ting nge 'dzin bsgom par mos pas rtag tu brtson pa dang /
g.yo sgyu spangs shing las dang 'bras bu la yid ches pa dang /
'dod pa'i yon tan lnga la mi chags shing 'jig rten pa'i chos brgyad kyis mi gos pa dang /
mgo la me 'bar ba ltar dge ba la shin tu brtson pa dang /
phung po dang khams dang skye mched la shin tu rtogs pa dang /
'phags pa'i rigs la bde bar gnas par rtag tu mos pa ni nyan thos kyi theg pa'i mtshan nyid do / /
rang sangs rgyas kyi ni yon tan snga ma de dag dang ldan zhing nye bar len pa'i phung po lnga la yang dang yang du mi rtag par rtog pa dang /
skye 'gag la yang dang yang du so sor rtog pa dang /
rten cing 'brel par 'byung ba'i chos rnams 'gog pa'i chos can du shin tu rtog pa'o / /
theg pa chen po'i ni phul du gyur pa'i tshul khrims rnam par dag pa bsrung ba dang /
phul du gyur pa'i dge ba'i rtsa ba la spyod pa dang /
phul du gyur pa'i ngo tsha shes pa dang khrel yod pa bsten pa dang /
tshe phyi ma dag gi sdug bsngal la shin tu 'jigs pa dang /
mi dge ba'i chos thams cad spong zhing dge ba'i chos thams cad la nan tan byed pa dang /
byams pa dang snying rje chen pos sems can thams cad la khyab pa dang /
sems can thams cad la phan pa dang bde bar bya bar rtsol ba dang /
sems can thams cad 'khor ba'i sdug bsngal las sgrol ba dang /
bdag bde ba la mi lta bar sems can thams cad la phan pa dang bde ba stobs pa'o zhes so / /
blo gros mi zad pas bstan pa las kyang /
nyan thos kyi theg pa ni bsod nams la sogs pa'i 'du byed gsum la smod pa dang /
khams gsum thams cad la yid 'byung zhing 'dod chags dang bral ba dang /
'du byed thams cad mi rtag pa la sogs pa chos kyi sdom bzhir so sor rtog pa dang /
skad cig tsam yang skye ba don du mi gnyer ba dang /
rtag tu 'jig par lta ba dang /
rtag tu yid mi rton pa dang /
phung po la gsod par 'du shes pa dang /
khams la sbrul gdug par 'du shes pa dang /
skye mched la grong stong par 'du shes pa dang /
skye gnas thams cad la mi smon pa dang /
mya ngan las 'das pa la gnas dang skyabs su 'du shes pa'o / /
rang sangs rgyas kyi theg pa ni rnam pa dang rkyen gang gis rang rgyal bar nges par 'byung bar byed pa ste /
'dun pa dang brtson 'grus dang bag yod pa chen pos /
nyan thos kyi lta ba ma yin pa sbyin pa dang tshul khrims la sogs pa'i tshogs gsog pa dang /
thos pa nyung la chos kyi nan tan che ba dang /
sangs rgyas la rim gro bya ba la mi zhum pa dang /
dbang po bar ma dang ldan pa dang /
rtag tu rab tu byung ba la gzhol ba dang /
don nyung zhing bya ba nyung ba dang /
'du 'dzi la mi dga' zhing dben pa la dga' ba dang /
dben par gnas mal 'cha' ba dang /
bsnyen par dka' ba dang mthu che ba dang /
sbyin gnas kyi sa la dga' ba dang /
rtag tu rten 'brel la so sor rtog pa dang /
nges par 'byung ba'i dbyings gcig la rtog pa dang /
rang byung gi ye shes kyis rab tu brgal ba dang /
dmigs pa la 'dug pa thob pa dang /
bsam gtan dang rnam par thar ba dang ting nge 'dzin la snyoms par 'jug pa rgyun mi chad pa dang /
gzhan gyi dring mi 'jog pa'i ye shes bskyed pa dang /
dmigs pa gang yang rung ba la rkyen gyi ye shes rtogs pa'o / /
theg pa chen po ni sems can thams cad la go skabs 'byed pa la sogs pa dpag tu med pa'i chos dang ldan par gsungs so / /
!rjes su bsgrub pa'i khyad par las spyod pa'i gzhi'am ma rten tshul khrims ni /
rgyal sras rnams kyis tshul khrims thun mong ba / /
so sor thar pa ci rigs legs bsrung zhing / /
thun mong ma yin pham pa'i rigs rnams dang / /
nyes byas che phra'i sdom pa rnam dag bya / /
byang chub sems dpa' tshul khrims thun mong ba so sor thar pa rigs bdun ci rigs pa la ni nges par brten par bya bas na /
de dag gi rtsa ba dang yan lag la sogs pa nyes pa phra bas kyang ma gos par dam pa'i chos 'dul ba las gsungs pa la shin tu gus pas bslab par bya'o / /
thun mong ma yin pa'i pham pa'i rigs bzhi dang las dang po ba'i rtsa ltung brgyad la sogs pa dang nyes byas kyi rigs che phra rnams la ni sngar brjod pa ltar sa'i rjes su 'brangs te bslab bo / /
thun mong ba ni /
sa'i snying po'i mdo las /
byang chub sems dpa'i tshul khrims thun mong ba ni khyim pa'i dge bsnyen pha ma dag gam rab tu byung ba'i so sor thar pa'i sdom pa las bsnyen par rdzogs pa ni /
nyan thos dang thun mong ba ste dman pa'o zhes so / /
sa las kyang /
byang chub sems dpa'i sdom pa'i tshul khrims ni so sor thar pa'i sdom pa yang dag par blangs pa rigs bdun po dag dge slong dang dge slob ma dang dge slob ma dang dge tshul dang dge tshul ma dang dge bsnyen dang dge bsnyen ma'i tshul khrims gang yin pa ste /
de'ang khyim pa dang rab tu byung ba'i phyogs la ci rigs par rigs par bya'o zhes so / /
!bslab pa thams cad kyi rtsa ba ni bag yod pa ste /
de la gnas pa'i mtshan nyid ni /
gang gis rgyal ba mnyes shing brtan rnams kyi / /
spyod pa yongs dag bsgrub pa rab rdzogs pa'i / /
rtsa ba bag yod la gnas mtshan nyid ni / /
rnam pa bcu la rab bsgrims gnas par bya / /
phal chen las /
de ltar bsod nams tshad med pa'i tshogs dang ldan pa sems dang po bskyed pa'i byang chub sems dpa' sangs rgyas kyi bstan pa la brtson pa'i rnam pa gang gis sangs rgyas thams cad mnyes par 'gyur ba dang /
byang chub sems dpa'i spyod pa yongs su dag pa dang /
dkon mchog gsum gyi gdung rgyun mi chad pa dang /
ji ltar dam bcas pa ltar sems can sgrol ba la sogs par 'gyur ba'i spyod pa la 'jug pa rtsom pa gang zhe na /
thog mar bskyed pa'i sems de mi nyams par bsrung zhing rim gro bya ba'i phyir bag yod par bya'o / /
de la gnas pa ni rnam pa bcu ste tshul khrims shin tu bsrungs pa dang /
byang chub kyi sems ma nyams shing sbyangs pa dang /
bsam pa g.yo sgyu med pa dang /
dge ba'i rtsa ba'i sbyor ba las mi ldog pa dang /
rang gi sems bskyed pa shin tu rtogs pa dang /
khyim pa dang mi 'dre ba dang /
sdig pa'i las 'jig rten pa'i 'du shes dang bral ba dang /
byang chub sems dpa'i lam nyan thos dang /
rang rgyal gyi theg pa spangs pa 'thob pa dang /
dge ba'i rtsa ba rtsom pa'i nan tan rgyun mi chad pa dang /
rang gi stobs kyis shugs shin tu brtags pa'o / /
!de yongs su dag pa'i mtshan nyid ni /
de ni ji skad smras bzhin byed pa dang / /
dran dang shes bzhin rab ldan sogs bcus sbyangs / /
yang de nyid las chos bcu dang ldan na bag yod pa yongs su dag par 'gyur te /
ji skad smras pa bzhin byed pa dang /
dran pa dang shes bzhin dang ldan pa dang /
khengs shing g.yeng ba med par bsam gtan la gnas pa dang /
chos zab mo btsal ba la nan tan rgyun mi 'chad pa dang /
lhag mthong la mkhas shing thos pa'i tshul bzhin rtog pa dang /
bsam gtan gyis sangs rgyas kyi rnam par 'phrul pa'i rjes su 'gro ba dang /
sa ltar mtho dman dang bral ba dang /
sbyor ba bzang ngan dang bar ma la sems ma nyams pa dang /
sems can tha na byang chub kyi sems gcig bskyed pa la yang ston par 'dzin pa dang /
bla ma dang chos smra ba la gus par byed pa'o / /
!des ston pa mnyes par byed pa'i mtshan nyid ni /
de ni brtson 'grus brtsam pa thams cad la / /
mi ldog la sogs rnam bcus sangs rgyas rnams / /
rab tu mnyes bya gzhan yang bag yod la /
gnas pa nyid sogs bcus kyang legs mnyes 'gyur / /
yang de nyid las bag yod pa de lta bus ni sangs rgyas mnyes pa chos bcus de mnyes bar bya ste /
brtson 'grus thams cad la mi ldog pa dang /
lus dang srog la mi lta ba dang /
'tsho ba'i yo byad don du mi gnyer ba dang /
chos thams cad nam mkha' ltar mnyam pa bsgom pa dang /
chos kyi dbyings la gzhol ba'i lhag mthong la mkhas pa dang /
mi gnas pa'i chos bsgom pa'i phyag rgya dang /
rgyun mi chad par bsgrubs pa'i smon lam dang /
bzod pa shes pa yongs su sbyangs pa dang /
dge ba'i tshogs bsags pa dang /
ma bsags pa shin tu brtags pa dang /
'du bya ba med pa'i sgo shin tu byang ba'o / /
gzhan yang chos bcu la gnas na sangs rgyas mnyes par 'gyur te /
bag yod pa dang /
mi skye ba'i chos la bzod pa dang /
snying rje dang pha rol tu phyin pa drug rdzogs par bya ba dang /
spyod pa rdzogs par bya ba dang /
smon lam bsgrub par bya ba dang /
thabs la mkhas pa dang /
brtan pa'i stobs kyi shugs dang /
chos thams cad nam mkha' lta bu dang /
len pa med pa rnams la gnas pa'o / /
!des spyod pa yongs su sbyong bar byed pa'i mtshan nyid ni /
'dis ni yo byad yongs 'dzin med la sogs / /
rnam bcus spyod pa'i dkyil 'khor rnam sbyangs te / /
'jig rten gzhan bzhugs rgyal bas dgongs la sogs / /
rnam bcus de ni shin tu rnam dag 'gyur / /
yang de nyid las /
chos bcus spyod pa'i dkyil 'khor yongs su sbyangs te /
yo byad bzung ba med pa dang /
'gro ba thams cad tshim par byed pa dang /
tshul khrims kha na ma tho ba med pa dang /
bzod pa dang des pa mi zad pa dang /
brtson 'grus mi ldog pa dang /
dran pa'i stobs ma rmongs pa dang /
gcig las tha dad pa'i chos rtogs pa dang /
gnas med par dka' ba'i spyod pa ri rab ltar brtan pa dang /
sems can dang ma 'dres pa'i mu stegs su gyur pa dang /
'gro ba kun tu sangs rgyas thams cad dang rgyud kyi tshul gcig pa'o / /
de ltar sbyangs pa'i spyod pa de chos bcus shin tu dag par 'gyur te /
'jig rten gyi khams gzhan gyi sangs rgyas kyis dgongs pa dang /
'das pa'i byang chub sems dpa'i grogs kyis dge ba'i rtsa ba bskyed pa dang /
sangs rgyas kyi byin gyis brlabs bzung ba la mkhas pa dang /
dge ba'i bshes gnyen la brten pa dang /
mos pa dang brtson 'grus dang bag yod pa la gnas pa dang /
chos tha dad pa la tha mi dad par rtogs pa dang /
snying rje'i byin gyis brlabs chen po dang /
chos thams cad ji lta ba bzhin lta ba'i shes rab kyi pha rol tu phyin pa bsgrub pa dang /
thabs la mkhas pa la spyod pa'i sbyor ba dang /
sbyor ba thams cad sangs rgyas kyi stobs kyi rjes su 'brang bas so / /
!de'i smon lam rnam par dag cing rdzogs par byed pa'i mtshan nyid ni /
de yi smon lam rnam bcu sbyang bya ste / /
skyo med sems can smin par 'dod sogs so / /
skye ba med dang rgya chen bsgrub sogs pa / /
rnam bcus de ni yongs su rdzogs par byed / /
yang de nyid las de'i smon lam rnam par dag pa bcu sbyang ste /
skyo ba med par sems can smin par bya bar smon pa dang /
dge ba'i rtsa ba sna tshogs bsags pas zhing dag pa dang /
lus dang srog dang bsngos te dam pa'i chos gzung ba dang /
ye shes kyi sgo la rnam par dpyad pas sangs rgyas kyi zhing la 'jug pa dang /
byang chub sems dpa' thams cad gnyis su med pas tshul gcig tu 'gro ba dang /
sangs rgyas kyi sgo la 'jug pas chos thams cad rdzogs pa dang /
mos pa sbyangs pas mthong na don yod pa dang /
phyi ma'i mthar byin gyis brlabs pas bskal par gnas pa dang /
byang chub sems dpa' kun tu bzang po'i theg pa'i rgyan thams cad nas sbyong ba'i smon lam mo / /
chos bcus de yongs su rdzogs par byed de /
mi skyo ba dang /
rgya chen po bsgrub pa dang /
byang chub sems dpa'i smon lam khyad par du 'phags pa'i rjes su 'jug pa dang /
'jig rten gzhan gyi sangs rgyas kyi zhing thos nas smon lam du bsgrub pa dang /
bsam pa phyi ma'i mur thug pa dang /
sems can thams cad smin par bya bar gtugs pa'i smon lam dang ldan pa dang /
bskal pa thams cad du gnas pas mi 'jigs pa dang /
sdug bsngal thams cad kyis ji mi snyam pa dang /
bde ba thams cad la ye mi rngams pa dang /
bsam pa mnyam pa med pa'i rnam par thar pa bsrung bas so / /
!spyod pa'i nye bar ston pa'i khyad par las rtag tu bya ba'i dge ba bcu gnyis ni /
brtan pas rtag tu bya ba'i dge ba ni / /
sangs rgyas mchod dang rim gro bya sogs kyis / /
ngoms mi shes par bya ba bcu gnyis las / /
spyod pa mchog gi stobs ni rab rgyas pa / /
sdong po bkod pa las /
byang chub sems dpas dge ba bsgrub pas ngoms mi shes pa bcu gnyis te /
sangs rgyas mchod pa dang rim gro bya bas mi ngoms pa dang /
de bzhin du chos mnyan pa dang /
chos 'dzin pa dang /
chos bstan pa dang /
sems can smin par bya ba dang /
dge ba'i rtsa ba bsgrub pa dang /
dgon par gnas pa dang /
pha rol tu phyin pa thams cad bskang ba dang /
ye shes dang zhing smin par bya ba dang /
chos nges par sems shing tshul bzhin la sbyor ba dang /
bsod nams dang ye shes kyi tshogs btsal ba dang /
byang chub kyi phyogs kyi chos thams cad bsgrub par mi ngoms pa'o /
! nges par bya ba'i dge ba sum cu rtsa gnyis ni /
gzhan yang nges par bya ba sum cu gnyis / /
rab tu bsgrub pas byang chub sems sogs kyi / /
snod du 'gyur phyir rgyal la gsol gdab cing / /
bsam sbyor lhag bsam la sogs gong du bsgrub / /
yang de nyid las sum cu rtsa gnyis dang ldan na chos kyi don du 'gyur te /
byang chub kyi sems kyi snod sangs rgyas kyi byin rlabs dang /
lhag pa'i bsam pa'i snod bsam pa dang /
de bzhin du byang chub kyi lam nye bar ston pa'i sbyor ba dang /
dge ba'i rtsa ba khyad par du 'gro ba'i lhag pa'i bsam pa dang /
mang du thos pa'i dran pa dang /
lam la 'jug pa'i blo gros dang /
don rtogs pa'i rtogs pa dang /
longs spyod che ba'i sbyin pa dang /
bsam pa rdzogs pa'i tshul khrims dang /
mtshan sum cu rtsa gnyis kyi bzod pa dang /
sangs rgyas kyi chos thams cad kyi brtson 'grus dang /
sems las su rung ba'i bsam gtan dang /
dogs pa thams cad las 'das pa'i shes rab dang /
sems can thams cad la sems snyoms pa'i byams pa dang /
dbul zhing nyam thag pa bskyab pa'i snying rje dang /
chos la dga' ba'i dga' ba dang /
rjes su chags pa dang khong khro ba spong ba'i btang snyoms dang /
dge ba'i rtsa ba thams cad 'dzin du 'jug pa'i dge ba'i bshes gnyen dang /
shes rab kyi pha rol tu phyin pa'i thos pas mi ngoms pa dang /
mi ltos pa'i rab tu 'byung ba dang /
don nyung ba dang /
bya ba nyung ba'i dgon par gnas pa dang /
bsam gtan dang mngon par shes pa'i dben pa la dga' ba dang /
sems can smin par byed pa'i bsdu ba bzhi dang /
chos snang ba'i dam pa'i chos 'dzin pa dang /
thos pa thams cad 'dzin pa'i gzungs dang /
sems can gyi the tshom gcod pa'i spobs pa dang /
sangs rgyas mthong ba'i sangs rgyas rjes su dran pa dang /
shes rab 'phel ba'i chos rjes su dran pa dang /
dge ba'i rtsa ba bsrung ba'i zhe sdang med pa dang /
lta ba thams cad sel ba'i stong pa nyid la mos pa dang /
mthar 'dzin thams cad spong ba'i rten 'brel shes pa dang /
mi 'khrugs shing phyad par lung ston pa'i snod mi skye ba'i chos la bzod pa dang /
stobs dang mi 'jigs pa dang sangs rgyas kyi chos ma 'dres pa'i snod phyir mi ldog pa'i sa'o zhes so /
! spyod pa'i ngo bo nyid kyi mtshan nyid las pha rol tu phyin pa rgya che ba'i ngo bo nyid ni / /
!rgyal sras spyod mchog sangs rgyas ma lus pas / /
gsungs shing gsung la gsung 'gyur bgrod gcig lam / /
pha rol phyin bcu rgya chen sgrub byed dang / /
yo byad kun gyis 'gro kun tshim byed sogs / /
phal chen las byang chub sems dpa'i spyod pa sangs rgyas 'das pa dang ma 'ongs pa dang da ltar byung ba thams cad kyis gsungs pa dang gsung bar dang gsung bar 'gyur ba'i pha rol tu phyin pa rgya che ba bsgrub pa'i chos ni bcu ste /
sems can thams cad tshims par bya zhing yo byad thams cad kyis sdud la sbyor ba mnyam pas gtong ba dang /
blangs pa mi gtong bar gnas shing nga rgyal med pa dang /
nyes pa thams cad khyad du bsad de sems can thams cad kyis mi 'khrugs la mnyam pa nyid la gzhol ba las mtho dman med cing zad mi shes pa'i sa 'dzin pa dang /
rtsol ba chen po rtsom pa dang zhum pa med pa dang sbyor ba mi ldog pa dang yid la byed pa mi 'gyur ba dang mthu mtha' yas pa dang stobs thub pa med pa dang dad pa'i mthu che ba dang blang dor med pa'i tshogs rgyas shing thams cad mkhyen pa'i sgom pa nyams pa med pa la 'jug pa dang /
'dod pa'i 'du 'dzi spong zhing bsam gtan dang ting 'dzin rim gyis bsgrub pa dang gnas med cing blang dor med pa dang rtog pa dang nyon mongs thams cad sel ba dang mngon shes chen pos rnam par 'phrul ba dang ting nge 'dzin sgo mtha' yas par 'jug pa dang /
snyoms par 'jug pa thams cad kyi ye shes kyi phyag rgyas mi 'khrugs pa thams cad mkhyen pa'i ye shes la nye ba dang /
sangs rgyas kyi chos thams cad nyan pa dang blang ba dang bzung ba dang bcang ba dang bla ma la bsnyen bkur bas mi skyo ba dang /
thos pas mi ngoms pa dang /
gang thos pa tshul bzhin du rtog pa dang /
de sgom pa dang sgro skur dang bral ba dang chos thams cad rnam par 'byed pa dang thams cad mkhyen pa'i ye shes la 'jug pa dang /
shes rab kyi sgo thams cad dang ldan pas thams cad mkhyen pa la 'jug pa dang /
sems can smin par byed pas mi skyo zhing bsam pa bzhin bya ba ston la byis pa dang 'phags pa'i spyod pa ji ltar 'tsham pa ston te 'gro ba kun gyi rjes su 'gro ba sems can thams cad sgrol ba'i spyod pa dang /
sems can mthar thug pa smin par byed cing zhing mthar thug par sbyong la sangs rgyas mthar thug par mchod pa dang bskal pa mthar thug par gnas shing sangs rgyas kyi ye shes mthar thug pa thob par bya ba dang /
bsam pa'i stobs kun nas nyon mongs pa med pa dang /
lhag pa'i bsam pa'i stobs dbang du 'gyur ba dang snying rje'i stobs skyo ba med pa dang /
byams pa'i stobs snyoms pa'i sbyor ba can dang gzugs kyi stobs don thams cad la sgrib pa med pa dang /
spobs pa'i stobs 'gro ba thams cad tshim par byed pa dang /
pha rol tu phyin pa'i stobs theg pa thams cad kyi rgyan byed pa dang smon lam gyi stobs bcad du med pa bsgrub pa dang /
'dod chags kyi spyod pa khong du chud pa dang zhe sdang gi spyod pa rjes su rtog pa dang /
gti mug gi spyod pa rab tu rtog pa dang /
cha mnyam pa'i spyod pa rjes su shes pa dang sems dang bsam pa kun shes par byed pa dang chos thams cad ji lta bar rtog pa dang sangs rgyas kyi stobs kyi rjes su 'jug pa dang chos kyi dbyings kyi sgo thams cad khong du chud pas ye shes kyi pha rol tu phyin pa yongs su dag par byed pas so / /
de ltar sngon las dang po ba'i tshe sems can thams cad sgo sna tshogs nas bzung bar bya'o zhes seng ge'i sgra bsgrags pa ltar /
ye shes thob nas sems can bsgral ba'i phyir zhugs pa'o / /
de'ang rtag tu dkon mchog gsum gyi gdung rgyun mi gcod par zhugs pas te /
rim pa bzhin du gzhan gyi rgyud la byang chub kyi sems 'jog pa dang /
chos kyi mdzod rnam par 'grel pa dang /
bstan pa'i tshul dang 'gal bar mi byed pa'i phyir dang /
yang smon lam chen po brjod pa dang /
rten cing 'brel par 'byung ba yang dag par ston pa dang /
snying rje chen po thob par byed pa'i chos la brtson pa'i phyir dang /
sangs rgyas kyi sa bon sems can la 'debs pa dang /
dam pa'i chos 'dzin pa dang /
tshogs chen po sdud pas mi skyo ba'i phyir dang /
'das pa dang ma 'ongs pa dang da ltar gyi sangs rgyas thams cad kyi mdzad pa rjes su dran pas rtag tu sangs rgyas kyi gdams ngag dang rjes su bstan pa mi gtong ba las gsum ka'i gdung mi gcod pa la zhugs pa'i phyir rtsom pa thams cad kha na ma tho ba med pa la gnas pas na rtsom pa thams cad don yod pa zhes so /
! des 'gro ba la phan par byed pa'i ngo bo nyid ni /
de yi sems can dga' bar bde bskyed cing / /
mi mthun med sogs rnam bcus phan par sbyor / /
yang de nyid las gzhan yang byang chub sems dpa'i spyod pa de'i mtshan nyid bcu ste /
dga' bar byed pa dang /
bde ba bskyed pa dang /
mi mthun pa med pa dang /
mi zad pa dang /
rmongs pa med pa dang /
lta ba bzang po dang /
gnas med pa dang /
thub par dka' ba dang /
chos bzang po dang /
bden pa dang ldan pa'i spyod pa dag pha rol tu phyin pa bcu dang rim pa bzhin no /
! de dag mi zad par byed pa'i ngo bo nyid ni /
de dag mi zad byed pa'i gter bcu ste / /
dad dang tshul khrims ngo tsha khrel yod dang / /
thos dang gtong dang ye shes de bzhin du / /
dran dang rtogs dang blo gros gter chen no / /
yang byang chub sems dpa'i gter bcu ste dad pa la sogs pa'o / /
dad pa ni chos thams cad stong pa la sogs par yid ches pa ste /
des chos thams cad bsam gyis mi khyab pa dang /
sangs rgyas thams cad bsam gyis mi khyab pa la sogs pas mi zhum pa'o / /
tshul khrims ni sems can thams cad la phan pa dang bde ba sems pas thog mar phun sum tshogs pa dang /
dus gsum mnyam pa nyid kyi go chas mu stegs can thams cad dang mi mtshungs pas byin gyis ma brlabs pa dang /
khams gsum la bdag dang bdag gir mi lta bas mi gnas pa dang /
mtshams med pa byed pa la sogs pas mi lhod pa na 'gyod pa med pas lhag par lta ba med pa dang /
legs par brtags te dam 'cha' bas 'gal ba med pa dang /
gzhan la 'tshe ba'i sngags la sogs pa mi bsgrub kyi /
sems can thams cad skyob pas gzhan la mi gnod pa dang /
rtag chad du mi lta zhing rten 'brel la brten pas ma 'dres pa dang /
'byung ba'i lam 'tshol gyi /
gzhan gyi ngor mi lta bas nyon mongs pa med pa dang /
bdag bstod pa dang gzhan smod pa med pas skyon med pa dang /
mi dge ba bcu spangs pas kha na ma tho ba med pa'i tshul khrims so / /
ngo tsha shes pa ni dus gsum du'ang pha ma la sogs pa su dang 'grogs kyang /
nyon mongs pas phan tshun 'tshe ba dang gnod pa la sogs pa byed pa la 'dzem pa ste /
sangs rgyas la sogs pas mkhyen no snyam pas so / /
khrel yod pa ni mtha' med par gzugs la sogs pa 'tshol bas 'dzem pa'o / /
thos pa ni 'di yod pas 'di 'byung zhes bya ba la sogs pa dang /
'jig rten pa dang 'jig rten las 'das pa dang 'dus byas dang 'dus ma byas la sogs pa shes par byed pa thos pa'i mdzod bzung ba'o / /
gtong ba ni gang bsags pa rnams shas kyi rang yang spyod par byed cing gzhan la bgo gsha' byed pa ste /
rang spyod pa'ang srin bu rnams gso ba tsam du zad pas phyi nang gi dngos po rnams yongs su gtong ba'o / /
ye shes ni gzugs la sogs pa bden pa bzhir rnam par gzhag pas shes pa dang /
nyan thos dang rang sangs rgyas la sogs pa'i gang zag shes pa dang /
de thams cad de bzhin gshegs pa nyid du shes nas ston pa'o / /
dran pa ni sngon gyi gnas skye ba dang bskal pa la sogs pa dang /
gsung rab sde bcu gnyis la sogs pa dang /
gzhan gyi dbang po dang khams la sogs pa rjes su dran pa'o / /
rtogs pa ni tshe'i rgyud dang sangs rgyas kyi mtshan dang bskal pa la sogs pa gcig nas gcig tu brjod du med pa'i bar yongs su 'dzin pa'o / /
blo gros ni de dag gi ldog chos kyi dbye ba mtha' yas pa shes shing 'dzin la ston pa'o /
! /
nus pa'i khyad par las spyod pa nyid yongs su rdzogs par byed nus pa ni /
sems can mi gtong rgyal sras thams cad la / /
ston par lta sogs bcu la brtson bya bas / /
spyod mchog de dang sa dang sa rnams su / /
myur du yongs su rdzogs par byed pa'o / /
yang byang chub sems dpa'i spyod pa myur du rdzogs par byed pa'i chos ni bcu ste /
sems can thams cad yongs su mi gtong ba dang /
byang chub sems dpa' thams cad la ston pa'i 'du shes su bya ba dang /
sangs rgyas kyi chos thams cad mi spang ba dang /
sangs rgyas kyi zhing thams cad la mi zad pa'i ye shes kyis 'jug pa dang /
byang chub sems dpa'i spyod pa thams cad la mos shing dad pa dang /
nam mkha'i mthas klas pa'i chos kyi dbyings mnyam pa nyid rnam par bsgoms pa'i byang chub kyi sems mi gtong ba dang /
sangs rgyas kyi stobs la 'jug pas rdzogs pa'i byang chub la rnam par dpyad pa dang /
so so yang dag par rig pa bzhi la brtson pa dang /
sems can yongs su smin par bya bas mi skyo ba dang /
'jig rten gyi khams thams cad du gnas pa la chags pa med pa'o ! spyod pa rnam par dag par byed pa'i nus pa ni /
des ni zab chos la 'jug dge ba'i bshes / /
bsten sogs rnam par dag byed rnam bcu 'thob / /
yang de dag la gnas pas rnam par dag par byed pa'i chos bcu 'thob ste /
chos zab mo la 'jug pa rnam par dag pa dang /
de bzhin du dge ba'i bshes gnyen dang 'grogs pa dang /
sangs rgyas kyi bstan pa bzung ba dang /
nam mkha'i dbyings bsgom pa dang /
chos kyi dbyings la 'jug pa dang /
mtha' dang dbus med pa'i sems la rnam par dpyad pa dang /
byang chub sems dpa' thams cad kyis grogs bya ba'i dge ba'i rtsa ba dang /
bskal pa thams cad la mngon par zhen pa med pa dang /
dus gsum thams cad rab tu brtag pa dang /
sangs rgyas thams cad kyi rigs su nan tan bya ba rnam par dag pa'o zhes so / /
! spyod pa chud mi za bar byed pa'i nus pa las go cha'i khyad par ni /
dus gsum sangs rgyas ma lus mir gyur pa'i / /
rtsol bas thob na bdag gis cis mi 'thob / /
de phyir bdag kyang nges par brtson bya zhes / /
go bgos rgyal sras bslab la ci nus 'bad / /
dpal byin gyis zhus pa las /
sangs rgyas dpag du med cing grangs med pa da ltar bzhugs pa dang 'das pa dang 'byung bar 'gyur ba thams cad ni mir gyur pa dag gis 'bad de brtsal bas thob na bdag gis ci'i phyir mi 'thob ces bsams la /
las dang po ba'i byang chub sems dpas ci ltar bya ba dang ji ltar bsgrub pa la bslab par bya ste zhes so / /
rje btsun gyis kyang gang phyir sems can mir gyur pas / /
tshad med skad cig re re la / /
rdzogs pa'i byang chub thob de'i phyir / /
zhum pa dang du blang mi bya zhes so / /
gzhan las kyang /
bdag lta rigs kyi mir skyes la / /
phan dang gnod pa ngo shes pas / /
byang chub spyod pa ma btang na / /
bdag gis byang chub cis mi 'thob ces so / /
! sbyor ba'i khyad par lnga po dkon mchog gsum la mchod pa dang /
skyabs su 'gro ba dang /
gsol ba gdab pa dang /
sbyin pa btang ba dang /
tshul khrims bsrung ba rnams ni /
bsam pa thag pas nyin rer dus gsum du / /
dkon mchog gsum mchod skyabs 'gro gsol gdab bya / /
dus dang dus su sbyin gnas rnams la ni / /
ci nus gnod med sbyin pa gang 'os btang / /
bslab gzhi lnga sogs tha na gcig tsam yang / /
ci nus bzung ste rab bsgrims mi lhod bsrung zhes bya ba ste /
yang dpal byin las /
des nyin re bzhin du dus gsum du snying thag pa rus pa'i gting nas sems thams cad kyis bsams te dkon mchog gsum la mchod pa dang rim gro bya ba mi btang ngo / /
dus gsum du gsum la skyabs su 'gro ba mi btang ngo / /
de bzhin du 'jig rten gyi khams thams cad du dkon mchog gsum gyis mi stongs par gsol ba gdab bo / /
yang de bzhin du dkon mchog gsum bskal pa du mar gnas par gsol ba gdab bo / /
bskal ba du mar sems can thams cad la chos bstan par gsol ba gdab bo / /
sems can thams cad ci nus ci lcogs su theg pa gsum gyi byang chub kyi sems bskyed par gsol ba gdab bo / /
de bzhin du sems can thams cad dge ba'i rtsa ba thams cad myur zhing rings par rdzogs pa dang /
sems can thams cad kyis byang chub gsum thob par 'gyur ba dang /
sems can ngan 'gror skyes pa thams cad bton pa dang /
sems can thams cad kyi sdig pa thams cad spong ba dang /
'jigs pa thams cad dang sdug bsngal dang yid mi bde ba dang 'khrug pa thams cad spong bar gsol ba gdab pa mi btang ngo / /
dus gsum gyi sangs rgyas dang byang chub sems dpa' rnams dang rang rgyal dang nyan thos thams cad dang sems can thams cad kyi dge ba'i rtsi ba thams cad la rjes su yi rang ba mi btang ngo / /
rdzogs pa'i byang chub tu smon lam gdab pa dang /
rang nyid sdig pa spyod pa la smad pa dang /
bshung ba dang nges par 'byung bar bya'o / /
dge ba'i rtsa ba thams cad 'dod pa dang /
dge ba'i rtsa ba thams cad dang du brang ba dang /
tshe rabs tshe ra bsu dkon mchog gsum la bkur sti bya bar gsol ba gdab bo / /
de bzhin du gcig tu nges par rnam par dag pa'i dge ba'i spyod pa dang /
byang chub chen po'i tshogs rdzogs par bya ba dang /
sangs rgyas kyi chos thams cad 'thob pa dang /
chos kyi 'khor lo bskor ba dang /
bskal pa du mar chos bstan par gsol ba gdab pa yong+s+su mi btang ba'o / /
gzhan yang las dang po ba'i byang chub sems dpas pha ma nas rgan rabs kyi bar la mi gnod par dus dus su ci mos ci nus su sbyin pa btang ngo / /
bslab pa'i gzhi lnga la gnas pa dang brtan por 'dug pa dang /
mi lhod par gnas par bslab bo / /
mi nus na bzhi'am gsum mam gnyis sam gcig tsam la gnas par bslab bo ! dge ba dang mi dge ba la 'jug pa'i bsam pa'i khyad par ni /
! nus rang dbang med par sdig spyod na'ang / /
mi 'dod bzhin du zhen pa drag min pas / /
dgos pa'i dbang bsams thog mtha' bar du yang / /
rnam par smad cing bsdam sems ldan par spyad / /
legs pa'i las dang dge ba gang spyod kyang /
mngon zhen drag cing mi lhod bar ma chad / /
ro myang rjes su yi rang mngon dga' zhing / /
don chen bsgrub phyir rnam dag bsngo bas spyad / /
nyon mongs pa mang ba la sogs pas rang dbang med par sdig pa byed 'dod pa'am /
mi spro bzhin du gzhan gyi ngo tsam du'ang dge ba byed pa'am /
bde ba khyad par myong ba la sogs pa'i tshe bsam pa 'di lta bu nan tan gyis bsgrub pa ste /
mdo de nyid las bslab pa gcig kyang bsgrub mi nus na yang sdig pa gang la spyod pa de la zhen pa ma yin pa dang /
drag po ma yin pa dang /
mi dga' bzhin du dang /
lhod pa dang yang ba'i sems dang /
don dang dgos pa'i dbang tsam gyis spyod de /
mi dge ba bcu ga la khro ba'am khon 'dzin gyi dbang dang /
dga' ba dang mchog tu dga' ba'i dbang gis mi spyod do / /
spyod pa 'dod pa dang /
spyod pa dang spyad nas kyang smad do bshung ngo bshags so nges par 'byung bar bya'o / /
legs pa'i las sam dge ba'i rtsa ba ni gang la spyod kyang de la sems zhen pa dang drag pa dang tshim pa dang mgu ba dang mi lhod dang pa dang mi spang ba dang bar ma chad pa dang dad pa dang dga' ba dang mchog tu dga' ba'i dbang du gyur pa'i sems kyis kun tu spyad par bya'o / /
spyod 'dod pa na yang snying thag pa rus pa'i gting nas sems thams cad kyis bsams te /
sems can thams cad bsgral ba dang /
dgrol ba dang dbugs dbyung ba dang yongs su mya ngan las bzla ba dang /
thams cad mkhyen pa thob pa'i ched du sangs rgyas kyi chos thams cad rdzogs par bya ba'i phyir byang chub chen por bsngo ba'o / /
dge ba'i rtsa ba kun tu spyod pa 'das pa dang /
ma 'ongs pa dang da ltar ba thams cad la'ang snying thag pa nas bsdoms te bzlums nas rjes su yi rang bar bya'o / /
rjes su yi rang ba mchog dang phul nas mya ngan las 'das pa dang mnyam pa'i bar gyis rjes su yi rang ngo / /
rjes su yi rang nas kyang dge ba kun tu spyad pa des sangs rgyas dang byang chub sems dpa' dang rang rgyal dang nyan thos thams cad la dbul lo / /
phul nas kyang sems can thams cad dang thun mong du bya zhing sems can thams cad bsgral ba la sogs pa dang /
sangs rgyas kyi chos thams cad rdzogs par bya ba dang /
thams cad mkhyen pa nyid thob par bya ba'i phyir nyin re bzhin du dus gsum du byang chub chen por bsngo'o / /
yang des ka shi'i gos sam tsan dan dang a ka ru'i bdug pa la sogs pa yo byad mchog sna tshogs myong ngam /
'dod pa'i yon tan lnga la spyod pa'am /
lam du 'gro'am las byed pa la sogs pa thams cad kyi tshe'ang /
rdzogs pa'i byang chub tu 'dun pa dang dad pa dang don du gnyer ba dang smon pa de 'ba' zhig rtag tu rgyun mi chad par rjes su dran par bya'o / /
yid la bya'o / /
bsgom par bya'o / /
lan mang du bya'o / /
! de'i 'bras bu'i khyad par ni /
des ni sdig pa srab lhod gsob yang bas / /
lan tshwa chur bcug lta bur myur 'jig 'gyur / /
dge legs chung ngu'ang don chung nyid med de / /
bsgrub pa yongs rdzogs brtan sra rdo rje 'dra / /
gnas skabs kun tu bdag gzhan dbugs 'byin pas / /
'gro kun 'dren pa'i dad dpon myur du 'thob / /
yang de nyid las de ltar byas pas ni sdig pa spyod na yang sems lhod pa dang yang ba dang chung ba dang /
srab pa dang gsob tu 'gyur ro / /
dge ba spyod na ni sems zhen pa dang drag pa dang mi lhod pa dang mi chung bar 'gyur ro / /
des na srid pa'i 'gro ba gang du don mi chung bar 'gyur ro / /
'khu ba dang gsod pa dang 'ching ba dang 'tshe ba dang spangs pa dang /
'jig rten gyi khams mu med par gtogs pa'i sems can mu med pa rnams kyi thog ma med pa nas bsags pa /
dus mtha' yas par myong bar 'gyur ba'i skye ba dang rga ba la sogs pa sdug bsngal brgyad dang /
'gro ba drug so so'i sdug bsngal dang /
'dod chags dang zhe sdang dang gti mug gi sdug bsngal gcod bar bya ba dang dgag par bya ba dang zhi bar bya ba'i phyir zhugs pa dang /
byams pa'i sems dang brtse ba'i sems su gyur pa dang /
go cha chen po bgos pa dang /
theg pa chen po la zhugs pa dang /
sangs rgyas kyi chos rgya chen po la mos pa dang /
sangs rgyas dang chos dang dge 'dun gyi gdung rgyun mi chad par byed pa'i phyir /
sdig pa kun tu spyod pa rnams 'grib pa dang chung ba dang bsrabs par 'gyur /
dge ba 'phel ba nas dpag tu med pa'i bar du 'gyur ro / /
de'i byang chub sems dpa'i bsam pa gsogs shing bsgom pa yang yongs su rdzogs pa dang sra ba dang brtan pa dang rdo rje lta bur 'gyur ro / /
de ltar las dang po pa go rim 'dis mthar gyis srid pa 'di dang phyi ma dang srid pa gzhan la sdig pa 'grib pa la sogs pa dang /
dge ba 'phel ba la sogs pa dang /
byang chub sems dpa'i bsam pa gsogs shing bsgom ste legs par spyad pa rnams smin pas myur du mngon par rdzogs par 'tshang rgya bar 'gyur ro zhes so /
bras bu sangs rgyas nyid thob par byed pa'i nus pa'i khyad par ni /
! 'di dag las kyang chos kyi rnam pa yi / /
khyad par grangs med bcu dang rgyal rnams kyi / /
chos chen char dang ye shes chen po yi / /
rlung bzhi'i stobs las sangs rgyas myur 'thob 'gyur / /
phal chen las /
sangs rgyas 'byung ba ni /
chos rnam pa tha dad pa grangs med pa bcu las te /
sngon 'gro ba thams cad bskyab pa'i byang chub kyi sems bsgrubs pa dang /
sngon bsam pa dang lhag pa'i bsam pa sbyangs pa dang /
byams pa dang snying rje tshad med pas sems can bskyab pa dang /
spyod pa dang smon lam tshad med pa dang /
bsod nams dang ye shes kyis mi ngoms pa dang /
sangs rgyas mchod pa dang sems can smin par byed pa tshad med pa dang /
thabs dang shes rab rnam par dag pa dang /
yon tan rnam par dag pa dang /
lam gyi yan lag rnam par 'god pa'i ye shes dang /
don dang ldan pa'i chos tshad med pa khong du chud pas mthar phyin par bya ba yang dag par bsgrubs pa'o / /
dper na stong gsum gyi 'jig rten gyi khams rgyu rkyen re res mi 'byung gis tshad med pas 'grub ste /
sprin chen po'i char dus su 'bab pa dang rlung bzhi'ang rgyun mi chad pa las so / /
'di ltar yongs su 'dzin pa'i rlung gis bzung zhing /
yongs su skem pa'i rlung gis chu'i phung po skam mo / /
yongs su gzhog pa'i rlung gis ni gzhal med thams cad rnam par 'god do / /
rnam par 'god pa'i rlung gis ni sems can rnams kyi las dang /
byang chub sems dpa' rnams kyi dge ba'i rtsa ba rnam par 'byed pas so / /
de bzhin du sangs rgyas kyang rgyu tshad med pa las 'grub pa ste /
sngon sangs rgyas kyi drung du chos kyi char chen po bab pa dang /
ye shes kyi rlung chen po bzhi rgyun mi chad pas kyang ste /
dran pas 'dzin cing chud mi za ba'i ye shes kyis ni chos kyi char chen po 'dzin to / /
zhi gnas dang lhag mthong gis bsgrub pas ni nyon mongs pa skems so / /
bsngo ba la mkhas pas ni dge ba'i rtsa ba thams cad bsngo'o / /
sprul ba'i rgyan rnam par 'byed cing 'god pa'i ye shes kyis ni sems can sngon smin par byas pa'i dge ba'i rtsa ba rnam par dag pa dang /
sangs rgyas kyi dge ba'i rtsa ba'i stobs bskyed bas so / /
de dag la sogs pa rgyu rkyen tshad med pa las byung ste don dam par skye ba'ang med do zhes so / /
! phyogs gnyis so so'i bslab pa bshad pa las khyim pa'i dbang du byas nas khyim na gnas pa'i bslab pa'i gzhi la bslab pa ni /
rgyal sras khyim pas gsum la skyabs 'gro zhing / /
dge rtsa bsags rnams kun mkhyen rgya mtshor bsngo / /
snying po med pa'i lus srog longs spyod las / /
bsod nams ci nus bsags pas snying po blang / /
bslab gzhi lnga bzung phra ba'ang rjes bsgrub pas / /
mi dge bcu po ci nus spang bya zhing / /
sangs rgyas nyid las lha gzhan mi bsten pas / /
rgyun tu khyim gyi nyes mang so sor brtag /
der gnas sbyin byung dge tshogs gtso cher bsgrub / /
byin dang bzhag pa'i legs nyes mang bsam zhing / /
slong la dge ba'i bshes sogs 'du shes pas / /
pha rol phyin pa kun rdzogs bya bar bslab / /
drag shul can gyis zhus pa las /
byang chub sems dpa' khyim pas dkon mchog gsum la skyabs su 'gro bar bya'o / /
de'i dge ba'i rtsa ba byang chub chen por bsngo bar bya'o / /
snying po med pa'i lus la snying po blang ste gzhan gyi ci bya'o cog bya bar spro ba dang /
bla ma la gus par smra ba dang /
phyag 'tshal ba dang ldang ba dang thal mo sbyor ba dang 'dud pa la sogs pa'i las byed pas so / /
snying po med pa'i srog la snying po blang ste gang sngar thob pa'i dge ba rnams yongs su mi nyams shing gong du yang 'phel bar bya bas so / /
longs spyod snying po med pas snying po blang ste /
ser sna'i sems tshar gcod cing gtong ba'i sems chen po spel la sbyin pa yang dag par 'ged pas so / /
des bslab pa'i gzhi lnga bzung zhing phra ba'ang rjes su bsgrub la de'ang rdzogs pa'i byang chub tu yongs su bsngo'o / /
gong du yang phra ma la sogs pa mi dge ba bcu car spang ngo / /
sangs rgyas la bsam pa rjes su song bas lhar bzung zhing lha gzhan mi 'dzin par bya'o / /
des khyim na gnas pa'i nyes pa la mkhas shing so sor brtag par bya ste /
khyim zhes bya ba ni dge ba'i rtsa ba thams cad 'joms pa /
'byung ba sun 'byin pa /
dge ba'i sdong po bsgyel bar byed pa ste /
nyon mongs pa thams cad kyi gnas /
mi dge ba la rtog pa'i gnas /
byis pa ma dul ba sdig pa spyod pa rnams kyi gnas /
skye bo ngan pa 'dus pa'i phyir khyim zhes bya'o / /
sdug bsngal thams cad kyi gnas /
sngar goms pa'i dge ba'ang nyams par byed pa /
der gnas nas bya bar mi rigs pa rnams byed pa /
pha ma dang dge sbyong dang bram ze la sogs pa la mi gus par 'gyur ba'o / /
gsod pa dang bcing ba dang brdeg pa dang bsdigs pa dang /
gtse ba dang /
gshe ba la sogs pa'i tshig gi lam rnams 'du ba'o / /
der gnas na bu smad dang bran la sogs pa 'dzin pa la sred pa'o / /
phan tshun du 'thab pa'o / /
las kyi mtha' thug pa med pas rtag tu bkol ba'o / /
ro bro ba chung bas spu gri'i so'i sbrang rtsi lta bu'o / /
der gnas pas ni sbyin pa la sogs pa la 'bad par bya ste /
byin pa dang bzhag pa'i legs nyes mang du bsams nas so / /
slong ba la'ang dge ba'i bshes gnyen dang phyi ma'i longs spyod kyi gzhi dang byang chub kyi lam nye bar ston pa'i 'du shes gsum la sogs pa bskyed par bya ba'o / /
de las pha rol tu phyin pa drug car rdzogs par yang bsam mo /
! /
rab tu byung ba dman pa la'ang gus par bya'i /
brnyas pa spang ba ni /
dge sbyong dman la'ang brnyas spangs gus bya ste / /
nyon mongs glo bur sbyang ba'i skabs yod cing / /
thub pa rab zhi'i ngur smrig 'dzin pas kyang / /
de yi drod bzung smad pas nyams mi bya / /
mdo de nyid las gal te dge sbyong tshul las nyas pa dag mthong na yang drang srong gi rgyal mtshan las gus par bya zhing snying rje bskyed de mi gus pa mi bya'o / /
'di ni da ltar nyon mongs pas rang dbang med par zad kyis /
ston pa'i bstan pa ni nges par 'byung ba dang bcas pa yin pas 'di'ang nyon mongs pa 'di rig nas tshul bzhin du so sor rtog na 'bras bu 'thob pa'i gnas yod de /
nyon mongs pa ni ye shes kyis bsal bar bya ba yin pas /
gang zag gis gang zag gi tshod bzung na nyams par 'gyur bar gsungs pa'i phyir /
ston pa nyid kyis mkhyen gyi bdag gis ni mi shes so snyam pas de la ngan sems mi skyed do / /
des na 'di ma byang ba ma sbas pa ma dul ba yin yang /
drang srong gi rgyal mtshan 'di ni thub pa rnyog pa med pa zhi ba dul ba de'i tshul khrims la sogs pas bsgos pa'i ngur smrig yin no zhes bsam mo / /
! rtag tu rab tu 'byung ba'i bsam pa sbyang ba ni /
gtsug lag khang 'jug gus pas phyag bya zhing / /
'di ni dam chos mchog rab bsgrub gnas te / /
bdag kyang nam zhig rdul gnas khyim spangs nas / /
gso sbyong la sogs bsgrub pas 'dir gnas zhes / /
rab tu 'byung bar 'dod pa'i sems sbyang bya / /
khyim du yun ring gang+gA'i bye snyed kyi / /
mchod sbyin byas pas rab du la zhi ldan pa'i / /
rab byung ? sems kyi char mi phod la sogs / /
khyim dang mngon 'byung legs nyes rnam mang bsgom / /
mdo de nyid las /
des gtsug lag khang du 'jug pa na gus shing dad pas sgo drung nas yan lag lngas phyag byas la 'jug par bya ste /
'di ni stong pa nyid la sogs pa dang byams pa la sogs pa dang bsam gtan pa'i gnas te| bdag kyang rdul gyi gnas khyim nas 'byung zhing nam zhig 'di lta bur gnas nas dge 'dun gyi gso sbyong la sogs pa'i las la gnas par 'gyur zhig gu snyam pas rab tu 'byung ba'i sems la dga' bar bya ste /
khyim na gnas pa dang rab tu 'byung ba'i skyon dang yon tan mang po bsam par bya'o / /
khyim du nyi ma mang por gang+gA'i ? bye ma snyed kyi mchod sbyin bya ste bdog pa thams cad btang bas ni chos 'dul ba la rab tu 'byung ba'i sems skyed pa'i char mi phod do zhes bsam par bya'o / /
sbyin pa ni chom rkun la sogs pa'ang gtong bas de tsam gyis mi chog par tshul khrims dang thos pa la sogs pa'i snying po'ang blang bar bya'o / /
gtsug lag khang du zhugs nas de bzhin gshegs pa'i sku gzugs la sogs pa la phyag byas te 'du shes 'di gsum bskyed do / /
bdag kyang 'di 'dra ba'i mchod 'os su 'gyur bar bya /
sems can rnams la brtse bas bdag gi lus byin ? gyis brlab par bya /
myur du mngon par sangs rgyas nas sangs rgyas kyi bya ba byas te mya ngan 'da' bar bya ba de ltar bslab ces so / /
grong dang gtsug lag khang phan tshun du gsang bsnyad par mi bya'o zhes so / /
! rab tu byung ba'i bslab pa las 'phags pa'i rigs la bslab pa ni /
rab tu byung nas byang chub phyogs kun gyi / /
rten gyur 'phags pa'i rigs bzhi la gnas bya / /
mdo sde de nyid las rab tu byung nas ni /
'phags pa'i rigs bzhi la gnas par bya ste /
byang chub kyi phyogs kyi chos thams cad 'di dag la gnas pa'i phyir ro / /
! 'grogs pa ? bzhi las gzhan spang ba ni /
'dre zhing 'grogs spang dam mchos mnyan sogs phyir / /
'grogs pa rnam bzhi thub pas gnang ba bsten / /
yang de nyid las rab tu byung bas 'grogs pa med cing 'dre ba med par bya ste /
chos mnyan pa'i phyir dang /
sems can smin pa'i phyir dang / /
sangs rgyas mchod pa'i phyir dang /
thams cad mkhyen pa'i sems 'dres pa med pa dang 'grogs pa bzhi ni sangs rgyas kyis gnang ba'o / /
gzhan yang zhal ta ? byed pa'i las ni ci bya'o cog la brtson pa'o / /
lag gi bla'i las ni dngos po gtong len byed pa'o / /
dpon sna byed pa'i las ni yid mi skyo ba yin pas na de la sogs pa ci rigs pa dang du blang ngo zhes so /
! byang chub sems dpa'i bya ba nyi shu la bslab pa ni /
gzhan yang rgyal sras rnams kyis bsgrub pa'i las / /
ser sna tshar gcod gtong ba spel la sogs / /
rnam pa nyi shu rdzogs bya gzhan du na / /
byang chub snying por bgrod pa'i gnas med do / /
byams pa seng ge'i sgra chen po las /
rab tu byung nas byang chub sems dpa'i las nyi shu bya ste /
de dag ma rdzogs par ni byang chub kyi snying por 'gro bar mi nus so / /
nyi shu gang zhe na /
ser sna tshar gcod pa dang /
gtong ba spel ba dang /
'chal ba'i tshul khrims spang ba dang /
tshul khrims yongs su rdzogs par bya ba dang /
gnod sems spang ba dang /
bzod pa'i stobs la gnas par bya ba dang /
le lo rnam par mnan pa dang /
brtson 'grus chen po brtsam pa dang /
brjad ngas pa spang ba dang /
dran pa dang shes bzhin gyis bsam gtan bya ba dang /
zab mo la bzod pa bsgom pa dang /
shes rab kyi pha rol tu phyin pa rtogs par bya ba dang /
rnam par rtog pa spang ba dang /
mtshan ma med pa la gnas pa dang /
smon pa dang bral bar bya ba dang /
smon pa med par rdzogs par bya ba dang /
sems can yongs su mi btang ba dang /
snying rje chen pos gnas pa dang /
nyan thos dang rang rgyal gyi theg pa la dga' ba spang ba dang /
sangs rgyas kyi ye shes la mos shing nem ? nur med la yid ches par bya'o / /
zhes so / /
! bsgrub pa'i bslab pa so sor rnam par dbye ba las /
spyod pa rnams kyi thun mong gi ngo bo thabs dang ldan pa'i las ni /
gzhi gsum dag pas sbyin soD rab bsgrub cing / /
chud mi za dang phul byung nyid du byed / /
phan 'dogs 'dzin dang 'jug byed mthun par sgrub / /
bsdu dngos lan gsum thabs kyis zin pa'o / /
phyed dang po ni mdo sde'i rgyan las 'byung ba ste /
dge ba rnams bsgrub pa'i thabs ni ji ltar sa chen po 'di nye bar spyad bya nags tshal la sogs pa dang /
spyod pa po sems can rnams dang /
brtan pa ri bo la sogs pa dang /
mi brtan pa chu bo la sogs pa bzhi'i rten yin pa ltar /
rgyal sras rnams kyi lus la sogs pa'i las gsum rnam par dag pa yang pha rol tu phyin pa la sogs pa'i spyod pa rnams kyi rten du gyur pa'o / /
dge ba chud mi za ba'i thabs ni las gsum rnam par dag pa des dka' spyad rmad du byung ba dus ring por bsgrub par bya bas kyang yid mi 'byung bas theg pa chen po'i skyo ba spong ba dang /
theg pa dman pa'i lam la 'bras bu dman par bsgyur bas dug dang /
dge ba'i rtsa ba gcod pas mtshon dang /
dge ba'i lo tog 'joms pas gnam lcags dang /
sangs rgyas kyi phun sum tshogs pa 'thob pa'i gegs byed pas dgrar lta ba las theg pa dman pa de spong ba'o / /
dge ba phul du byung ba'i thabs ni dkar po'i phyogs kyi las thams cad la byed pa po dang las dang bya bar mi rtog pas rnam par dag par 'gyur ba'i thabs dam pas khyad par du 'phags par bsgrub pa'o / /
phyed phyi ma ni byang chub sems dpa'i sa las 'byung ba ste /
bsdu ba'i dngos po bzhis zang zing gis phan btags nas tshig nyan par byed pa dang /
snyan par smra bas rmongs pa bsal nas rigs pas ston cing 'dzin du 'jug pa dang /
bstan nas kyang don spyod pas mi dge ba'i gnas nas bslang ste dge ba'i gnas 'dzin cing 'dul ba dang /
'jog pa dang 'god pa dang /
bkod nas de dag dang mthun pa'i tshul kun tu spyad pas mthun par bsgrub pa'o / /
thabs de bzhi so so'am bsdus pas zin pa ni gdul bya sdud pa dang 'dul ba dang smin par bya ba la thabs kyis zin pa zhes bya'o zhes so / /
pha rol tu phyin pa'i spyod pa'i dbang du byas nas sangs rgyas kyi chos rdzogs par byed pa pha rol tu phyin pa drug so sor rnam par gzhag pa dang por ston to / /
'di la byang chub sems dpa'i sde snod las 'byung ba la /
! /
sbyin pa'i yongs su dag pa'i khyad par ni /
byang chub sems dpa' rnams kyi sbyin pa ni / /
bcu tshan bzhi yis rnam kun yongs dag 'gyur / /
mdo de las byang chub sems dpa'i sbyin pa ni rnam pa bcus yongs su dag pa ste /
byang chub sems dpa' rnams la mi mthun pa'i longs spyod tshol zhing sbyin pa med do / /
de bzhin du sems can la gnod pa'i dang /
'jigs shing skrag pa'i dang /
yongs su ma btang ba la mgron du gnyer ba dang /
gdong du blta bas dang /
mdza' bo dang /
sdang ba dang /
zhing tshol ba dang /
sems can la sbyin gnas ma yin zhes brnyas pa'i sbyin pa med pas so / /
yang bcus te las kyi rnam smin la 'dod pa dang /
bsam pa log pa dang /
yongs su skyo ba dang /
nye bar bstan nas dang /
rjes su mi dga' ba dang /
'gyod pa dang /
tshul khrims can la bkur ba dang /
tshul khrims 'chal ba la brnyas pa dang /
rnam smin la re ba'i sbyin pa med pas so / /
yang bcus te smad pa dang /
gzhan du phyogs pa dang /
nyon mongs pa dang /
khro ba dang /
phrag dog dang /
gnod sems ston pa dang /
ri mor mi byed pa dang /
lag nas ma yin pa dang /
ji tsam sbags pa las bri ba dang /
skye ba 'dod pa'i sbyin pa med pas so / /
yang bcus te /
mi brtan pa dang /
tshod 'dzin pa dang /
yongs su chad pa dang /
gzhan gyi dring 'jog pa dang /
nyung zhing chung ba dang /
gzugs dang longs spyod la dga' ba dang /
brgya byin la sogs pa 'dod pa dang /
nyan thos dang rang rgyal du bsngo ba dang /
mkhas pas smad pa dang /
thams cad mkhyen par ma bsngos pa'i sbyin pa med pas so / /
! phan yon gyi dbye ba ni /
srid pa gcod cing 'gog par bsngos pa yi / /
sbyin pa'i phan yon rnam pa sum cu yin / /
yang mdo de nyid las 'dus byas la nges par 'byung zhing 'dus ma byas thob par bya ba'i phyir sbyin pa'i phan yon ni bcu ste /
bza' ba byin pas tshe dang spobs pa dang bde ba dang stobs dang kha dog phun sum tshogs pa 'thob pa dang /
btung ba byin pas nyon mongs pa dang /
sred pa bsal ba phun sum tshogs pa dang /
bzhon pas bde ba thams cad kyi dngos po dang /
bgo bas khrel yod pa dang /
ngo tsha shes pa dang mdog gser ltar yongs su dag pa dang /
spos dang phreng bas tshul khrims dang thos pa dang /
ting nge 'dzin gyi dri dang byug pa dang /
dri zhim pa'i phye ma dang byug pas lus kyi nan tan gyi dri zhim po dang /
ro yis ro bro ba'i mchog mkhyen pa dang /
gnas kyis sems can thams cad kyi gnas dang /
rten dang gling dang skyabs dang dpung gnyen dang /
nad pa la sman byin pas rga ba med pa dang na ba med pa dang 'chi ba med pa'i bde ba yongs su rdzogs pa dang /
yo byad sna tshogs byin pas byang chub kyi phyogs kyi yo byad yongs su rdzogs pa phun sum tshogs pa 'thob pa'o / /
gzhan yang bcu ste /
mar me byin pas sangs rgyas kyi spyan lnga yongs su dag pa phun sum tshogs pa 'thob pa dang /
sil snyan byin pas lha'i rna ba dang /
gser la sogs pa rin po ches mtshan sum cu rtsa gnyis dang /
rin po che tha dad pa sna tshogs dang me tog sna tshogs kyis dpe byad bzang po brgyad cu dang /
rta dang glang po dang shing rtas rgyas pa dang yangs pa dang che ba dang /
skyed mos tshal dang dka' thub kyi nags tshal gyis bsam gtan dang rnam par thar pa la sogs pa dang /
nor dang mdzod dang 'bru dang bang bas chos rin po che'i mdzod yongs su rdzogs pa dang /
bran pho mos dang las byed pa dang rang dbang dang rang nyams dang rang byung gi ye shes yongs su rdzogs pa dang /
bu pho dang bu mos mdza' ba dang sdug pa dang 'dod pa bla na med pa'i byang chub dang /
gling bzhi'i rgyal po'i longs spyod thams cad byin pas byang chub sems dpa'i rnam pa'i mchog thams cad dang ldan pa'i thams cad mkhyen pa'i ye shes phun sum tshogs pa 'thob pa'o / /
yang bcu ste /
'dod pa'i yon tan lnga byin pas tshul khrims la sogs pa'i phung po lnga yongs su dag pa dang /
dga' rtsed thams cad kyis chos kyi dga' rtsed dang /
rkang pas chos kyi rkang pa byang chub kyi snying por 'gro ba dang /
lag pas sems can thams cad la chos kyi lag pa sbyin pa dang /
rna ba dang snas dbang po tshang zhing rdzogs pa dang /
yan lag dang nying lag gis kha na ma tho ba med cing mdzes pa'i yan lag sangs rgyas kyi sku dang /
mig gis sems can thams cad la chos kyi mig sgrib pa med pa dang /
sha khrag gis sems can thams cad kyi lus dang srog snying po med pa las snying po len pas nye bar 'tsho ba la mkhas pa dang /
rkang gis rdo rje ltar mi shigs pa'i lus dang /
yan lag gi dam pa mgo byin pas 'jig rten thams cad las mchog tu gyur pa bla na med cing ltag na med pa thams cad mkhyen pa'i ye shes khong du chud pa yongs su rdzogs pa phun sum tshogs pa 'thob pa'o / /
' bras bu mdor bsdus pa ni /
'di yi 'bras bzang lha mi'i dbang phyug dang / /
sa rnams kun bgrod rnam kun mkhyen nyid 'thob / /
yang khyim bdag gi zhing gi rmo brko rdzogs par byas pas gshol gyis 'tsho ba las rin po che la sogs pa dngos po sna tshogs 'grub ste 'bru dang mtshungs pa'i nor med pas so / /
de bzhin du 'jig rten gyi zang zing la gnas nas kyang byang chub sems dpa' mngon par rdzogs par 'tshang rgya ba'i dus yod do / /
bas rtswa bskam gsher dang chu grang dro 'thungs pa las 'o ma dang zho dang mar dang mar gyi snying po 'grub bo / /
de bzhin du byang chub 'dod pas /
'jig rten gyi zang zing byin pa na mi 'dod kyang 'khor los bsgyur ba dang dbang po dang tshangs pa 'grub la de nas ni sa bcu'o / /
de nas stobs dang mi 'jigs pa dang /
las stong gis 'grub pa ma 'dres pa'i chos bco brgyad dang /
las stong gis 'grub pa'i gsung dbyangs yan lag drug cu pa dang /
las brgyas 'grub pa'i mtshan re re dang /
las nyis brgyas 'grub pa dbu'i gtsug tor dang /
rnam pa dang yon tan brgyas rdzogs pa'i chos kyi dung chen po'ang 'grub pa'o / /
sngon tha ga pa zhig gis sangs rgyas chos mos la dgongs re ras kha tshar re phul zhing /
'dis bdag bsdu ba thams cad dang ldan pa'i sangs rgyas su gyur cig ces te rim gyis kha tshar stong lnga brgya phul bas bskal pa bye ba phrag bco lngar ngan song du ma ltung ngo / /
dge ba'i rtsa ba de nyid kyis 'khor los bsgyur ba dang brgya byin bye ba phrag stong stong myong ngo / /
las dang po pa'i las de nyid kyis sangs rgyas bye ba phrag stong me tog la sogs pa thams cad kyis mnyes par byas te /
de tsam gyis bskal pa grangs med pa na rgyal ba rab tu bsdus pa zhes bya bar gyur to / /
de bas na sems ni rgya che'i sbyin pa tsam ni ma yin par blta'o / /
! tshul khrims kyi rtsa ba dang de rnam par dag par byed pa'i chos kyi dbye ba dang 'bras bu'i khyad par gsum ni /
khrims kyi rtsa ba dge ba'i las lam bcus / /
bsdus pa'i bsam pas dam chos yongs 'dzin byed / /
de nyid rnam par dag byed bcu tshan lnga / /
rang gzhan don kun yongs rdzogs 'bras bur gsungs zhes bya ba ste /
yang tshul khrims ni lus dang ngag dang yid kyis legs par spyad pa bcu kho na rtsa ba'o / /
! lus kyis dag cing ngag gis dag pa dang / /
yid kyis dag cing rtag tu spyod pa dag /
dag pa'i brtul zhugs la ni rtag gnas ba / /
de ni byang chub sems dpa' tshul khrims ldan / /
shin tu bzang po'i las lam bcu po 'di / /
gang dag bsrung ba byang chub sems dpa' mkhas / /
lus dang ngag dang yid kyis gang ma byas / /
de ni mkhas pa tshul khrims can zhes bya / /
der ni bsam pa'i chos bcu 'dus pa ste / /
dad pa dang /
brtson 'grus dang /
rab tu mthun pa dang /
rnam smin rgya chen po la dad pa dang /
'phags pa la ldang ba byed pa dang /
bla ma la rim gro byed pa dang /
slob dpon la bsnyen bkur byed pa dang /
chos 'tshol ba la 'jug par byed pa dang /
byang chub 'tshol zhing lus dang srog la mi blta ba'i bsam pa'o / /
bcu po de la gnas pas ni dam pa'i chos 'tshol zhing bla ma la bkur sti byed de /
tha na chu snod gang cam yang 'bul lo / /
rnam pa bcus ni tshul khrims rnam par dag par 'gyur te /
sems can thams cad la mi 'tshe ba dang /
gzhan gyi rdzas ma byin par mi len pa dang /
gzhan gyi chung ma spangs pa dang /
sems can thams cad mi bslu ba dang /
gzhan gyi 'khor mthun pa mi 'byed pa dang /
tshig drag po bzod pas ngag mi rtsub pa dang /
tshig bsdams pas kyal pa spangs pa dang /
gzhan gyi longs spyod la nga yir mi 'dzin pa dang /
tshig ngan bzod pas gnod sems spangs pa dang /
lha gzhan mi 'dod pas log lta spangs pa'o / /
yang bcu ste /
mi shes pa mi 'dod pas ma nyams pa'i tshul khrims dang /
ngan par skye ba spangs pas skyon med pa dang /
nyon mongs pa thams cad dang ma 'dres pas 'dres ma ma yin pa dang /
gcig tu dkar po'i chos spel bas sra sre med pa dang /
ji ltar 'dod pa bzhin 'gro bas rang dbang yod pa dang /
mkhas pas ma smad pas des bsngags pa dang /
nyes pa thams cad mi bsgrub pas ma smad pa dang /
dbang po bsrungs pas shin tu sbas pa dang /
dran pa dang shes bzhin gyi phyir shin tu bsrungs pa'i tshul khrims so / /
yang bcus te rung ba'i tshod shes pas 'dod pa nyung ba'i tshul khrims dang /
'dod pa spong bas chog shes pa dang /
lus sems dben pas nan tan dang /
'du 'dzi la smod pas dgon par gnas pa dang /
bdag gi khar las pas sbyangs pa'i yon tan dang yo byad bsnyungs ba dang /
pha rol gyi ngor mi lta bas 'phags pa'i rigs la dga' ba dang /
lha dang mi la mi bslu bas ji ltar smras pa ltar byed pa dang /
rang gi sems nges par rtogs pas bdag gi 'khrul pa la rtog pa dang /
gzhan gyi sems bsrung bas gzhan gyi 'khrul pa mi lta ba dang /
bsdu ba'i dngos po mi gtong bas sems can smin par byed pa'i tshul khrims so / /
yang bcu ste /
tha ba'i sems med pas sangs rgyas la dad pa'i tshul khrims dang /
dam pa'i chos bsrung bas chos la dad pa dang /
'phags pa 'dus pa la dad pas dge 'dun la gus pa dang /
sangs rgyas dang byang chub sems dpa' yid la byed pa dang ma bral bas 'dus pa dang /
byang chub kyi yan lag gi tshogs bsags pas dge ba'i bshes gnyen la brten pa dang /
mi dge ba thams cad spong bas sdig pa'i grogs po spangs pa dang /
sems can thams cad smin par byed pas byams pa dang /
nyam thag pa'i sems can smin par byed pas snying rje dang /
chos la dga' zhing mos pas dga' ba dang /
rjes su chags pa dang khong khro ba spangs pas btang snyoms kyi tshul khrims so / /
yang bcu ste /
sems can smin par byed pas sbyin pa'i tshul khrims dang /
sems bsrung pas bzod pa dang /
mi ldog pas brtson 'grus dang /
ting nge 'dzin gyi tshogs rdzogs par byed pas bsam gtan dang /
thos pa dang tshul khrims kyis mi ngoms pas shes rab dang /
byang chub sems dpa'i sde snod tshol bas thos pa tshol ba dang /
mi rtag pa'i 'du shes so sor rtog pas lus la mi lta ba dang /
sems la sgyu mar rtog pas srog la yid mi rton pa dang /
thog ma nas dge bas bsam pa thams cad rdzogs par byed pa dang /
tshul khrims thams cad yongs su bsngo bas de bzhin gshegs pa dang phrad pa'i tshul khrims so / /
de ltar tshul khrims rnam par dag pas ni lha dang mi'i dpal mi myong ba ni gang yang med do / /
'jig rten gyi bzo dang las kyi gnas mi shes pa gang yang med do / /
sems can thams cad la longs spyod dang nye bar spyod pa thob par mi byed pa gang yang med pa la sogs pa'o / /
! bzod pa la de'i 'bras bu bsam pas bsgom pa ni /
lus dang ngag gis gnod chen byed pa la'ang / /
rigs pa'i lam la gnas pa'i go cha ni / /
chen po rnam mang bgo bas dka' thub mchog /
bzod stobs chen pos sengegI ? sgra bsgrag bya / /
byang chub sems dpas ni bzod pa dang ldan pa dang dang du len pa'i ngang tshul can du bya ste /
tsha ba dang gang ba dang bkres pa dang skom pa dang rlung dang nyi ma dang sbrang bu la sogs pa'i reg pa dang /
ngan du brjod pa dang ngan du smra ba'i tshig gi lam la'ang bzod /
lus kyi tshor ba sdug bsngal drag po shin tu rtsub ? cha ba srog 'phrog pa 'chi ba la thug pa la'ang bzod do / /
gshe ba dang mi snyan pa ther ba ltar rnyed sla ba gang yang med mod kyi /
de la btang snyoms bya zhing snying rje bskyed de /
de smra bas ni phyir yang de lta bu kho na rnyed par 'gyur /
gang du skyes par gzugs ngan pa dang mi sdug par 'gyur bas na /
de dag mi 'dod pas ni gshe ba spang ngo / /
de ni mi rigs pa byis pa'i las dang dman pa'i las so / /
des ni ngan song gsum du ltung zhing dmyal ba'i g.yog byed /
gnod sbyin dbul par skyes /
yi dwags dang mi dbul por byed pas na mkhas pa ni de dag mi 'dod do / /
gshe ba la phyir gshe na bdag cag rigs pa dang de dag mi rigs pa'i khyad par yang ci yod /
yang 'di ltar bsam zhing bzod par bya ste /
gling bzhi rin po che bdun dang 'gron bus bkang ba byin pa bas ni de dag la bzod pa'i dge ba ches mang ngo / /
yang pha rol gshe'am mi snyan pa zer na bdag dkon mchog gsum yid la byed dam zhes rang gi mthu brtags te yid la byed na legs /
mi byed na rnam grangs du mar de dag yid la bya zhing bzod par bya'o / /
bzod pa mi byed na bdag de dag dang khyad par ci yod kyis /
bdag gis ni de dag la gnod sems skye ba na dkon mchog gsum yid la bya zhing bzod pa'i go cha bgo bas khyad par du 'phags par bya'o / /
zhes bdag la bskul lo / /
de ci'i phyir zhe na /
bdag ni sangs rgyas thob nas sems can thams cad la chos bstan par dam bcas pa ste /
sangs rgyas thams cad kyis kyang bdag la de ltar mkhyen to| |des na bdag gis dkon mchog gsum yid la byas la bzod pas seng+ge'i sgra bsgrags par bya'i wa'i sgra bsgrag par mi bya ste /
seng+ge'i sgra ni bzod pa ston pa'o / /
wa'i sgra ni gshe ba'am mi snyan pa smra ba'o / /
yang sems can dag ni mi mdza' yang nor byin na mdza' la /
gnod pa byas na phan tshun gsod par byed do / /
bdag ni gzhan gyi don la tsham tshom med de gnod pa byed pa'i yang don bya'o snyam mo / /
bskal pa bye ba mang po brgyar / /
bdag la gnod par gyur kyang ni / /
sems can sdug bsngal rnams mthong na / /
yal bar bor zhing mi 'dug go /
byis pa'i spyod pa gzhan yin te / /
gang gis mya ngan 'da' ba'ang gzhan / /
bdag ni khyad par tshol bas na / /
byis pa dag gis ltar mi slob / /
! khong khro'i nyes pa bsam pas bsgom pa ni / /
khong khros dge ba kun 'joms bdud kyi khar / /
nges par stob pas sdig las kun slong phyir / /
brtan rnams sems can rmu rgod dang po ni / /
brtse bas rjes 'dzin des la de lta min / /
yongs su brtag pa bzung na bdag gom pa bdun 'dor ba'i yun la mgo gang+gA'i bye ma snyed gcod kyang khong khro bar mi bya ste /
khong khro khong khro zhes bya ba ni bskal pa brgya stong du bsgrub pa'i dge ba 'joms pa yin pas na /
yang phyir bskal pa de snyed du dge ba bsgrub dgos pas so / /
de ltar na byang chub ni 'byung dka' la chos ni bsgrub dka' bas bzod pa'i go cha bya dgos so / /
theg pa chen por zhugs pa sems sdang bar gyur pa la ni bdud kyis glags rnyed nas byang chub kyi bar du gcod cing byang chub la g.yel bas /
sems g.yengs pa la bdud kyi las 'dod pa tshol ba thams cad 'byung ngo / /
byang chub sems dpa' ni sems can tshul khrims dang ldan pa dge ba'i chos can nyon mongs pa chung ba dag gi don du dka' ba spyad mi dgos kyi /
rmu rgod gdul dka' ba tshul khrims 'chal ba sdig can nyon mongs pa mang ba dag gi don du dka' ba spyad pas byang chub bsgrubs nas thog mar ma rungs pa de dag gi don bya bar 'dod pa'o / /
! bzod pa bsgom pa'i mtshan nyid bshad pa ni /
bzod pa zhes bya gnod sems sogs spangs shing / /
bdag gzhan lus ngag yid bsrung bde 'gro dang / /
thar pa'i bde ba kun bsgrub stod smad sogs / /
mkha' sogs ltar bltas g.yo med sran thub pa'o / /
de la bzod pa zhes bya ba ni gnod sems med pa /
mi khro ba /
mi 'tshe ba /
rtsod pa med pa /
gnod pa mi byed pa /
bdag bsrung ba /
gzhan bsrung ba /
lus dang ngag dang sems bsrung ba /
tshul bzhin du so sor rtog pa /
zhi ba /
'dod chags dang bral ba /
las kyi rnam par smin pa la rton pa /
lus dang ngag dang sems yongs su dag pa'o / /
yang lha dang mi'i phun sum tshogs pa myong bar byed pa /
sangs rgyas kyi mtshan dang dpe byad yongs su rdzogs par byed pa dang /
tshangs pa'i dbyangs thob par byed pa byang chub sems dpa'i spyod pa dang dge ba'i rtsa ba thams cad chud mi gzon pa /
phas kyi gnod pa byed pa dang phyir rgol ba thams cad bcom pa /
mdor na sangs rgyas kyi stobs dang mi 'jigs pa dang ma 'dres pa'i chos dang byams pa chen po la sogs pa bzhi dang sangs rgyas kyi chos thams cad yongs su rdzogs par byed pa ni bzod pa'o / /
yang sgra brag cha ltar shes pas gshe'ang slar mi gshe /
lus gzugs brnyan ltar shes pas brdegs kyang slar mi rdeg /
sems sgyu ma ltar shes pas khros kyang slar mi khro /
rang gi yon tan rdzogs pas de ma bsngags pa la mi khro'o / /
bsngags pa la mi chags /
dul zhing zhi bas rnyed pa dang /
ma rnyed pa la dga' ba dang zhum pa med /
rab tu brtags pa'i blo rgya che bas /
grags pa dang ma grags pa la ngo mtshar dang 'khrug pa med /
mi g.yo bar gnas pas bstod pa dang smad pas khengs pa dang 'dud pa med /
sems can la lta bas sdug bsngal gyis mi skyo /
'dus byas kyi bde ba mi rtag pas bde ba la dga' ba med /
srid pa'i skye ba thams cad la mi gnas pas 'jig rten gyi chos kyis mi gos /
byang chub kyi tshogs rdzogs par byas pas yan lag bcad kyang bzod /
sangs rgyas kyi sku 'dod pas lus btubs kyang bzod /
legs par byas pa'i las stobs bskyed pas ngan du byas pa thams cad kyang bzod pa'o / /
yang bzod pa zhes bya ba ni stong pa nyid rtogs pas gnyis su 'dzin pa thams cad las grol ba'i phyir ci la'ang bzod pa'o / /
! brtson 'grus kyi rang bzhin gyi khyad par ni /
rgyal sras rnams kyi brtson 'grus mi zlogs pa / /
lus dang srog la gnod chen gyis bsdigs kyang / /
zhum med gnod sems gcig kyang mi bskyed par / /
phyir zhing brtson 'grus brtan pos dam chos 'dzin / /
de ni snying stobs lhag pas sbyin sogs kyi / /
dka' spyod mchog la rab tu dpa' chen te / /
tshangs dbang lhun po dang mtshungs brtse chen bdag /
nyon mongs kun spong 'gro ba'i gsos gyur pa'o / /
yang byang chub sems dpa'i mi zlog pa'i brtson 'grus ni lus dang srog la mi lta bar theg pa chen po'i chos tshol ba ste /
chos 'dzin pa la mda' mdung brgyas phug ste /
bsad pas bsdigs kyang mi skrag pas chos mi spong bar phyir zhing brtson 'grus drag po dang brtan po rtsom pa'o / /
yang gal te stong gsum gyi sems can ji snyed pa yongs su brtag pa bzung ste skad cig la mir gyur cing thams cad kyis mtshon rnon po thogs nas su chos 'dzin pa bzung ba la bsad do zhes zer yang mi skrag ste lhag par yang dam pa'i chos 'dzin par byed do / /
de ni mi zlogs shing mtha' yas pa'i brtson 'grus thob pas brtson 'grus la dpa' ba sems dpa' ba /
sbyin pa dang tshul khrims la sogs pa thams cad la dpa' bas spyod pa'i khyad par gyis dpa' ba'o / /
de dag la tha na gnod sems gcig tsam yang mi skyed pa de ni tshangs pa dang mtshungs pa /
dbang po dang mtshungs pa /
lhun po dang mtshungs pa ste /
mi bsgrul ba'i snying rje can /
byams pa la gnas pa /
sems can thams cad kyi bsam pa gso ba la zhugs pa /
sems dang chu dang me dang rlung dang nam mkha' dang mtshungs pa /
'dod chags dang zhe sdang dang gti mug dang tha ba sel ba la zhugs pa'o / /
! byed pa'i khyad par ni /
zhing mang rin chen bdun bkang rgyal ba la / /
mchod pas theg mchog lam la bslab par ni / /
bsam pa tsam gyis char yang mi phod de / /
sgrib med yongs dag rnam bzhis khyad zhugs phyir / /
yang gang gis gang+gA'i bye ma snyed kyi 'jig rten gyi khams rin po che bdun gyis bkang ste sangs rgyas la phul ba bas /
gang gis chos 'di lta bu thos nas ngas 'di la bslab par bya'o zhes sems la bzhag na ma bslab su zin kyang de bsod nams ches mang ste bla na med pa'i byang chub ni 'di'i kha na las pas so / /
gang 'di lta bu'i chos 'di thos nas 'bad pas 'dzin pa des sgrib pa med cing yongs su dag pa bzhi thob ste /
tshul khrims dang /
dal ba 'byor pa thob pa dang /
sangs rgyas dang 'grogs pa dang /
sangs rgyas byams pa mthong nas de ma thag tu rnam par dag cing sgrib pa med pa'o / /
! bar chad spang ba'i thabs ni /
'di la bdud rnams cher 'bad gegs byed pas / /
nad dang rtsod sogs gnod chen mang 'byung zhing / /
'dod pas zin gnon nyes spyod kun gsog pas / /
dam chos bdud rtsi spong zhing 'jig par bye / /
mkhas pas 'di 'dra shes byas rab bsgrims te / /
g.yul chen bzlog ltar dpa' bas dam chos bsrung / /
yang 'di 'dzin pa la bar chad mang du 'byung ste /
mkhas pas de dag shes par bya zhing dbang du mi 'gyur bar bya'o / /
bdud sdig can gyis tshig 'jig par byed /
mig nad 'byung /
yan lag dang nying lag na bar 'gyur / /
gnas la mi dga' zhing 'gro ba'i sems skye /
phan tshun khro zhing gnod sems skye /
'thab pa dang rtsod pa dang 'gyed par zhugs pas chos don du mi gnyer /
bdud kyis zin pas chos spong bar byed /
chos 'dzin pa gsar bu dag la mkhan po dang slob dpon gyis 'di chos ma yin zhes bzlog pas de dag gis kyang spong bar byed do / /
dge slong 'dod pas zil gyis non pa dag lhung bzed dang chos gos tshol ba dang bza' btung la chags pa dang 'jig rten rgyang pan tshol ba ste las gsum la brtson par byed do / /
yang dge slong bdud kyis byin gyis brlabs pa dag sgrib pas kun tu bsgribs pas /
las la dga' ba dang smra ba la dga' ba dang gnyid la dga' ba dang 'du 'dzi la dga' bas chos spong ste /
sangs rgyas /
kyi bstan pa'i bar chad dang bstan pa 'jig par byed pa ni dge slong sdig pa can lta bu gzhan gang yang med do /
de lta bu mthong nas theg pa chen po la zhugs pa dag gis sangs rgyas kyis bskal pa grangs med pa nas dka' ba spyad pas bzung ba pa'i chos kyi nor mi btang ngo zhes chos yongs su gzung bar bya'o / /
g.yul chen po'i nang na gang zhig skye bo mang po bsrung zhing dmag gi mdun na 'dug pa de lta bu nyung ste /
gang dpa' ba 'os su gyur pa 'ga' zhig nyid der 'then pa ltar /
dam pa'i chos 'jig pa'i dus su'ang lhag pa'i bsam pas mya ngan las 'das pa don du gnyer pa /
brtson 'grus brtan pa go cha sra ba bgos pa dpa' bo dag /
bdud kyi dmag las rgyal zhing chos rin po che 'di lta bu las snying po len par byed de /
'di ni sangs rgyas kyis bshad pa yang dag pa'o zhes sgrogs shing dus gsum gyi rgyal ba rnams kyis legs par bshad pa la rjes su yi rang bar byed pa de dag ni bsod nams kyi phung po chen po dang ldan pas skyes bu mchog dpa' bo nyid do / /
! bras bu'i khyad par ni /
de ni 'dren pa mnyes byed dge bshes bsten / /
dal 'byor thob dang dge bsags chud mi 'dza' / /
brtul zhugs mchog ldan rgyal sras rjes bslabs pas / /
mngon 'phags lnga yis myur bar kun mkhyen 'thob / /
brtson 'grus ma nyams na chos lngas mngon par 'phags par 'gyur te /
sangs rgyas 'byung ba mnyes par byed pas mngon par 'phags pa dang /
dge ba'i bshes gnyen bsten par byed pa dang /
dal 'byor phun sum tshogs pa thob pa dang /
dge ba ji ltar bsgrubs pa rnams chud mi 'dza' ba dang /
sdom pa la gnas pa'i byang chub sems dpa'i rjes su bslabs pas mngon par 'phags pa ste /
'di dag gis myur bar mngon par rdzogs par 'tshang rgya'o / /
! brtson 'grus la log par zhugs pa'i gnod pa ni /
khyim pa dang ni rab byung sdig spyod pa / /
nyes pa lnga lngas de rnams spong byed de / /
khyi ltogs rus bskam ro med mchog 'dzin ltar / /
khyim la chags pa'i dge sbyong g.yang sar ltung / /
khyim pa chos lnga dang ldan na snga ma de rnams mi 'thob par de las ldog pas gnod par 'gyur te /
rgyal pos bkrabs par gyur nas skye bo mang po skrag par byed la /
gzhan gyi don bya bar gsol ba btab pa na khas blangs nas mi sgrub pa dang /
'khor bzhi po tshul khrims las nyams par byed pas grong khyer la 'tshe ba dang /
pha ma dang bu tsha la sogs pa'i chos kyi bar chad byed pa dang /
chos 'di lta bu 'dod pa nyung ba dang yo byad bsnyungs pa dang mthun pa thos na mi dad cing gzhan yang bzlog pas smad pa'i 'gro ba mi khom pa brgyad la phyogs pa dang /
blon po la sogs pa stobs dang ldan pa dag dang bsdongs te skye bo mang po la tshig rtsub pos spyo ba la sogs pas ngan song 'jigs su rung ba la phyogs par 'gyur pa'o / /
rab tu byung ba chos lnga dang ldan pa'ang de bzhin du 'gyur te /
'chal pa'i tshul khrims la spyod pa dang /
dam pa'i chos spong ba dang /
rnyed pa dang bkur sti la chags pa dang /
bdag tu lta ba thibs po dang ldan pa dang /
gzhan gyi khyim la ser sna skyed pa'o / /
dper na khyi bkres pa rus pa bskam po mur ba rang gi kha chu dang khrag gis gos pa 'cha' ba na /
rgyal rigs sA la chen po la sogs pa mthong nas nga'i zas zhim po 'di 'phrog go snyam pas mig tshugs su blta zhing brang bsnyer te shas cher zugs pa ltar /
dge slong khyim gyi ser sna la brtson pa bshang ba dang gci ba'i dkyil 'khor la chags pa dag kyang dal 'byor chud gzon pas khyi lta bu'o / /
byang chub sems dpa' 'gro ba kun la phan pa'i don du sangs rgyas kyi ye shes tshol ba ni rang gi sha'ang yongs su gtong na gzhan gyi khyim la zhen cing ser sna dang phrag dog ci ste byed gang la la dag bla na med pa'i byang chub 'dod la khyim la ser sna dang phrag dog byed na de'i 'jigs pa gsum du shes par bya ste /
gzhan gyi khyim du zas kyi phyir smra zhing kun tu smra ba /
'phags pa'i dge slong gzhan mthong ba na phrag dog dang ser sna bskyed la /
khro bas mi smra ba dang /
mi mthun par byed pa des /
dmyal ba pa'i lam bzung ba dang /
dmus long gi sa bon btab pa dang /
mtha' 'khob tu skye pa'i gnas 'dzin pa'i 'jig pa'o / /
gang dag lhag pa'i bsam pas mya ngan las 'das pa 'dod pa ni shin tu nyung ngo / /
phal cher dngos po gsum la gnas te /
rnyed pa dang bkur sti dang tshigs su bcad pa tshol ba dang /
mdza' bo dang slong mo ster ba'i khyim tshol ba dang /
gnas yongs su 'dzin pa'i phyir phyug pa tshol ba'o / /
de gsum la gnas pas lam bsgrub pa la spro ba chung zhing skye bo kun dang 'dre bar gnas pa'i phyir sred pa 'phel ba las sdig pa sna tshogs spyad nas ngan song gsum las mi thar ba'o / /
! gnod pa de spang ba'i thabs ni /
rgyal sras brtson mchog ldan pas de lta bur / /
nad chen gsum gyis gdungs la rab brtse bas / /
sangs rgyas byang chub sems mchog rnams kyi sman / /
mi sdug la sogs chos kyis rab gso bya / /
byang chub sems dpa' brtson 'grus ma nyams pas ni de lta bu spangs te /
sems can thams cad la 'dod chags dang zhe sdang dang gti mug gi nad chen po gsum gyis rtag tu gdungs pa'i nad par 'du shes bskyed nas /
de dag zhi bar byed pa'i sman dang rtsis bsku ba'i sbyor ba bsgrub par bya'o / /
de'ang sangs rgyas dang byang chub sems dpa' chos kyi lus dang ldan pa rnams kyi sman gsum ste /
mi sdug pa dang byams pa dang rten cing 'brel par 'byung ba bsgom pa'i chos kyi sman chen po'o / /
zhes so / /
! bsam gtan gyi dbang du byas nas /
brtan pa'i bsam gtan mchog gi las rnam gnyis / /
rdzu 'phrul la sogs mngon shes drug dang na / /
de dag nam mkha' ltar mthong ye shes te / /
thabs dang shes rab dag gis rab rdzogs byed / /
byang chub sems dpa'i bsam gtan gyi las ni rnam pa gnyis te /
mngon par shes pa dang ye shes yongs su rdzogs par byed pa'o / /
mngon par shes pa ni rdzu 'phrul la sogs pa rnam pa drug shes pa'o /
ye shes ni de dag nam mkha' ltar shes pa'o / /
bsam gtan de'ang thabs dang shes rab gnyis kyis rab tu bsgrub pa'o / /
! shes rab kyi rnam pa dang 'jug pa'i khyad par ni /
thos rnam brgyad cu la sogs shes rab ste / /
thos nas tshul bzhin sems dpa'i nan tan gyis / /
ji ltar bstan pa'i don la rab gnas te / /
mngon zhen thams cad gcod par byed pa'o / /
shes rab kyi rnam pa ni thos pa'i rnam pa brgyad cu la sogs pa'o / /
'jug pa ni de dag nyid tshul bzhin du yid la byed pa ste /
thos nas shes shing nan tan byed pa'o / /
de'ang ji ltar bstan pa bzhin du gnas pa dang chos thams cad len par mi byed pa'o / /
! byed pa'i khyad par ni /
des ni dge dang mi dge rnams shes pas / /
srog gi phyir yang sdig pa mi byed de / /
dge ba phra la'ang rab bsgrims sbyor byed pas / /
don la mkhas phyir lam mchog bder sgrub byed /
de snang ba thob pas dge ba dang mi dge ba'i chos rnams rab tu shes te /
srog gi phyir yang mi dge ba mi byed de dge ba thob pa zhi ba'o / /
ji ltar mun pas khyab bsgribs pa'i / /
khyim du zhugs par gyur na ni / /
yod par gyur pa'i gzugs rnams kyang / /
mig gis mthong bar mi 'gyur ro / /
de bzhin du ni 'di la yang / /
la la'i mig dag skyes gyur kyang / /
dge ba dang ni sdig pa'i chos / /
ma thos par ni shes mi 'gyur / /
thos nas chos rnams rnam par shes / /
thos nas sdig pa bsten mi byed / /
thos nas gnod pa spong bar byed / /
thos nas mya ngan 'das pa 'thob / /
thos par 'dod pas thos pa 'phel / /
thos 'phel shes rab 'phel bar 'gyur / /
shes rab kyis ni don rnams sbyong / /
don thob pas ni bde 'thob 'gyur /
mkhas pa de dag tshig rnams 'byed la mkhas / /
bslabs pas don rnams khong du chud par byed / /
de dag dkar po'i phyogs ni rtag par sbyong / /
nag po'i phyogs ni rtag tu spong bar byed / /
! rgyu'i khyad par ni /
sbyin rnam bzhi dang kun tu bsrung ba bzhi / /
nyer ston rnam bzhis shes rab rgya chen bsgrub / /
ye shes kyi tshogs su 'gyur ba ni sbyin pa rnam pa bzhi ste /
chos smra ba la gro ga dang snag tsha dang snyu gu dang glegs+bam byin pa dang /
chos kyi gtam sna tshogs sbyin pa dang /
rnyed pa dang bkur sti dang tshigs su bcad pa sbyin pa dang /
chos kun tu bsdu ba'i phyir g.yo med par kun legs so zhes bya ba sbyin pa'o / /
kun tu bsrung ba bzhis ye shes kyi tshogs rdzogs par 'gyur te /
chos smra ba rnams kyi lus bsrung ba dang /
dge ba bsrung ba dang /
yul ljongs la sogs par 'jug pa la bsrung ba dang /
phan pa'i dngos po bsrung ba'o / /
nye bar ston pa bzhi'ang ye shes kyi tshogs su 'gyur te /
chos smra ba'i chos nye bar ston pa dang /
ye shes dang zang zing dang /
byang chub nye bar ston pa'o / /
! mtshan nyid kyi khyad par ni /
stobs lnga tshul khrims bzhi dang bzod pa bzhi / /
brtson 'grus rnam bzhi bsam gtan rnam pa bzhi / /
shes rab snang ba'i chos bzhi ye shes tshogs / /
yongs grub shes rab mtshan nyid yin par gsungs / /
'di rnams ye shes kyi tshogs su 'gyur ba ste /
stobs lnga ni mos pa'i phyir dad pa'i stobs dang /
thos pa tshol bas brtson 'grus kyi stobs dang /
byang chub kyi sems mi brjed pas dran pa'i stobs dang /
mnyam pa nyid kyi chos la nges par rtogs pas ting nge 'dzin gyi stobs dang /
thos pa'i stobs kyi phyir shes rab kyi stobs so / /
tshul khrims bzhi ni chos la nges pa'i tshul khrims dang /
chos tshol ba dang /
chos la nges par rtog pa dang /
byang chub tu bsngo ba'i tshul khrims so / /
bzod pa bzhi ni chos 'tshol ba la brtson pas ngan du smra ba'i tshig bzod pa dang /
rlung dang tsha grang la sogs pa bzod pa dang /
mkhan po dang slob dpon gyi rjes su 'jug pa dang /
rnam par thar pa'i sgo gsum la bzod pa'o / /
brtson 'grus bzhi ni thos pa'i brtson 'grus dang /
gzungs dang /
brtan pa dang /
nan tan gyi brtson 'grus so / /
bsam gtan gyi yan lag bzhi ni dben par gnas pa dang /
gcig pur dga' ba dang /
ye shes dang mngon par shes pa tshol ba dang /
sangs rgyas kyi ye shes la 'jug pa'o / /
shes rab snang ba'i chos bzhi ni chad pa la mi gnas pa dang /
rtag pa la mi 'jug pa dang /
rten 'brel dang mi 'gal ba dang /
bdag med pa la mos pa'o /
! /
mtshungs par ldan pa'i khyad par ni /
thabs rnam bzhi dang lam ni rnam bzhi po / /
shes rab dang ni mtshungs par ldan pa'i chos / /
chos bzhi dang ldan na thabs kyi ye shes kyi tshogs su 'gyur te /
'jig rten pa'i rjes su 'jug pa dang /
mdo sde dang /
chos dang /
ye shes kyi rjes su 'jug pa'o / /
chos bzhi ni lam kyi ye shes kyi tshogs su 'gyur te /
pha rol tu phyin pa'i lam dang /
byang chub kyi phyogs dang /
yan lag brgyad dang /
thams cad mkhyen pa'i ye shes su 'gro ba'i lam mo / /
! shes rab yongs su rdzogs pa'i thabs kyi khyad par ni /
thos la sogs pas mi ngoms rnam bzhi yis / /
ye shes tshogs ni yongs su rdzogs par 'gyur / /
mi ngoms pa rnam pa bzhis ye shes kyi tshogs yongs su rdzogs par 'gyur te /
thos pas mi ngoms pa dang /
bstan pa dang /
dpyod pa dang /
ye shes kyis mi ngoms pa'o / /
zhes gsungs pa'o / /
! lag bzangs kyis zhus pa las /
'byung ba la sbyin pa'i rang bzhin gyi khyad par ni /
chos kyis bsgrub pa'i longs spyod bdog sogs rnams / /
gzhan la gnod dang grags sogs don gnyer dang / /
brnyas dang sbyin gnas gdam sogs spangs nas ni / /
ci nus spro dang rlabs chen sems kyis btang /
mdo de las byang chub sems dpa' myur du mngon par rdzogs par 'tshang rgya bar 'dod pas pha rol tu phyin pa drug rtag par rgyun tu yongs su rdzogs par bya'o / /
sbyin pa ci ltar rdzogs par byed ce na /
chos kyi longs spyod tshol bar byed kyi chos ma yin pas ma yin no / /
btsal nas kyang sems can gzhan la gnod cing nyam nga bar mi byed par sbyin /
grags pa dang 'jigs pa dang lan dang mtho ris kyi phyir ma yin /
tshul 'chos pa'am brnyas pas sbyin pa ma yin gyi /
sbyin gnas mi gdam par thams cad la bkur sti dang bcas par sbyin dga' ba dang 'dun pa dang dad pa drag pos mang nyung la sogs pa ci 'byor pa sbyin /
mang ba dang bzang ba dag rlabs po che'i sems kyis sbyin pa ltar ka ka ni tsam yang de lta bu'i sems kyis sbyin pa'o / /
! ched du bya ba'i khyad par gnyis las dngos po dang 'brel pa ni /
de yang zas skom gos sogs gang 'dod pa / /
sbyin dang ye shes stobs kyis nyer brtan dang / /
nyon mongs gdung bsal ngo tsha khrel yod gos / /
thob sogs rjes mthun 'bras bu'i ched du'o / /
de zas 'dod pa la zas sbyin te sems can thams cad thams cad mkhyen pa'i ye shes kyi stobs kyis nye bar brtan pa thob par bya ba'i phyir ro / /
de bzhin du skom ni nyon mongs pa'i gdung ba thams cad bsal ba'i dang /
gos ni ngo tsha shes pa dang khrel yod pa'i gos thob pa dang /
bzhon pa ni byang chub sems dpa'i theg pa bla na med pa dang /
spos ni tshul khrims kyi dri bsung dang /
me tog ni byang chub kyi yan lag bdun dang /
phye ma ni nyes par spyod pa'i dri nga ba gzhom pa dang /
byug pa ni tshul khrims dang spyod pa'i byug pa dang /
gdugs ni nyon mongs pa'i gdung ba zhi ba dang /
lham ni mngon par shes pa'i bde ba dang /
mal cha ni lha'i gnas la sogs pa gnas pa gsum gyis bde ba dang /
stan ni byang chub kyi snying por sgrib pa thams cad kyis mi phyed pa dpa' bo'i stan dang /
gnas ni mgon skyabs kyi lus dang /
rdza spyad ni chos kyi rdzing dang /
dkon mchog gsum la dka' thub kyi nags tshal ni nye bar zhi ba bla na med pa'i ting nge 'dzin dang /
mchod rten la rgyan ni mtshan dang dpe byad dang /
mun khrod kyi mchod rten nam lam du mar me ni sangs rgyas kyi lha'i spyan dang /
dkon mchog gsum la rol mo'i sgra dbyangs ni sangs rgyas kyi lha'i snyan dang /
lhung bzed dang chos gos ni cha byad dang /
tshul khrims dang spyod pa mdzes pa dang /
chu tshags ni dbugs dbyung ba sbyin pa dang /
shog shog dang snag tsha la sogs pa ni shes rab kyi tshogs bskang ba dang /
sman ni nyon mongs pa'i nad gzhom pa dang /
sa ni byang chub gsum dang bdud rtsi dbyings kyi sa dang /
mchod rten dang sku gzugs mthon po byed pa ni rang byung gi chos mthon po thob par bya ba'i phyir ro / /
! sbyor ba dang 'brel ba ni / /
myur zhing nyon mongs med pa'i sbyor sogs ni / /
mngon shes myur ba thob sogs don du'o / /
yang myur zhing /
nyon ma mongs par sbyin pa ni sems can thams cad kyis mngon par shes pa myur ba thob par bya ba'i phyir ro / /
rung ba ni bar chad med par byang chub thob pa dang /
ma chad pa ni spobs pa mi chod pa dang /
mnyam pa ni snying rje mtshungs pa med pa dang /
gzhan la mi gnod par sbyin pa ni sems can thams cad kyis bdud dang mu stegs la sogs pas gnod par mi nus pa'i chos mngon par byang chub par bya ba'i phyir ro / /
! mngon par dga' ba'i khyad par ni /
dngos su 'byor ba med kyang yid kyis ni / /
'jig rten kun tu 'gro rnams bdag nyid kyis / /
bde bar sbyar ba rgya chen thams cad kyis rab tu tshim bya mngon par dga' zhing spro / /
'di lta bu sbyin du med na yang 'jig rten gyi khams thams cad du sems can thams cad la sbyin pa mtha' yas pa 'di dag sbyin par yid kyis smon par byed de /
'di dag sbyin par nus kyang rung /
mi nus kyang rung /
'jig rten thams cad sems can thams cad bdag gi bde bar sbyar ba dang ldan zhing /
'bad mi dgos par brnag pa thams cad kyi thams cad rdzogs nas bde ba la reg par 'gyur bar bdag gi de bzang por gyur cig dge bar gyur cig ces so / /
yang zhing thams cad du sems can thams cad la rin po che'i rgya mtsho dang dbyig dang gos la sogs pa'i rigs dang gnas legs par byas pa mtha' yas pa'ang sbyin par smon to / /
! rjes su yi rang ba'i khyad par ni /
'gro ba kun gyi sbyin pa ma lus la / /
dus gsum dag tu'ang dga' bas rjes yi rang / /
sems can thams cad kyi gtong ba dang rnam par gtong ba zang zing dang chos dang mi 'jigs pa sbyin pa thams cad la tha na dus gsum du'ang dga' zhing rjes su yi rang ngo / /
! 'jug pa'i khyad par ni tha na btsal grogs tsam mam chu tsam mam / /
sngo rngad tsam mam zan skal tsam nas bslab / /
slong ba dag la nor sbyin du med na yang zan skal tsam mam grogs bya ba'am btsal ba'i thabs tsam yang bstan to / /
chos kyi gtam gyis kyang de'i 'dod pa bsal lo / /
! bsngo ba la sogs pa'i khyad par ni /
sbyin pa kun gyi thog mtha' bar du yang / /
'gro kun bskyab phyir kun mkhyen rgya mtshor bsngo / /
gal te 'di ltar 'jug par ma nus na'ang / /
dus dang dus su cung zad ci nus su / /
kun 'dzin dor zhing gtong ba'i blo sbyang ste / /
skye ba gzhan du'ang bde blag 'jug par bslab / /
byang chub sems bskyed smon lam mang 'debs pa / /
'jig rten kun tu chos sbyin char gyis ni / /
'gro ba tshim byar 'dod phyir sbyin rnams las / /
mchog tu gyur par 'dren pa rnams kyis bsngags / /
sbyin pa de'ang dang po dang tha mar yang sems can thams cad bsgral ba dang dgrol ba dang dbugs dbyung ba dang mya ngan las bzla ba dang thams cad mkhyen pa thob par bya ba dang /
sangs rgyas kyi chos thams cad yongs su rdzogs par bya ba'i don du bla na med pa'i byang chub tu yongs su bsngo bar bya'o / /
gtong ba de lta bu la slob pa'i nus pa med na yang dus dus su'am cung zad du'ang chags pa dang ser sna dor ba dang /
gtong ba dang sbyin pa bsgrub par rtsol lo 'bad do / /
srid pa gzhan du'ang zhum pa dang sgyid lug pa med par 'gyur bar bslab bo / /
byang chub kyi sems bskyed pa dang rjes su dran pa dang bsgom pa dang byang chub tu smon pa dang smon lam 'debs pa nyid ni sbyin pa chen po grangs med pa ste /
'jig rten thams cad du sems can thams cad la chos kyi char sbyin par 'dod pa ni sbyin pa'i mchog yin pa'i phyir ro / /
de ltar bde ba dang yid bde ba dang tshegs chung ngu dang sdug bsngal chung ngus myur du sbyin pa'i pha rol tu phyin pa yongs su rdzogs par byed do / /
bsngo ba la sogs pa 'di dag ni 'og ma lnga la yang ci rigs su sbyar ro / /
! dgag pa'i khyad par ni /
rgyal ba'i sras kyis bsam pa ma smin par / /
yan lag gcod dang pha ma 'khor sogs la / /
gnod pa'i dngos po btang bar mi bya ste / /
kun la brtse bar mtshungs par 'jug phyir ro / /
byang chub sems dpa' ni slong ba la lus bcad nas mi sbyin te /
de dag nyid kyis sems can dmyal ba'i rgyu sdig pa chen po spong bas so / /
gzhan la phan na ni mi gtong ba'ang ma yin no / /
yang bdog pa thams cad bslangs pa na rang gi pha'am bu la sogs pa la gnod pa byas nas mi sbyin te /
sems can thams cad la mtshungs par brtse bas de dag la mi gnod cing mi spong bar sbyin no / /
des gzhan gyi don du thams cad mi gtong bar yang mi 'gyur ro / /
sems can la gnod pa'i sbyin pa smad pa nyid kyis yan lag bcad nas sbyin pa ga la rigs zhes gsungs te /
dgongs pa ni bstan bcos las /
snying rje'i bsam pa ma dag par / /
lus 'di btang bar mi bya ste / /
ci nas 'di dang gzhan du yang / /
don chen bsgrub pa'i rgyur btang ngo zhes gsungs pa'o / /
! de'i zhar la sbyin pa'i pha rol tu phyin pa'i mdo las 'byung ba sbyin pa'i dngos po dang bsam pa'i khyad par ni /
gzhan yang tshe dang kha dog stobs dang bde / /
spobs pa lnga bsgrub ched du zas sbyin zhing / /
nyon mongs sred bsal skom dang bde ba dang / /
rdzu 'phrul don du bzhon pa sbyin la sogs / /
rjes mthun 'bras bu don gnyer de dag la / /
smon pa'i bsam pas ci nus sbyin par bslab / /
mdo sde de las des pha rol tu phyin pa drug la bslab ste /
sbyin pa la ji ltar bslab ce na /
zas sbyin pa ni tshe dang kha dog dang stobs dang bde ba dang spobs pa lnga 'grub pas zas sbyin par bya'o zhes bsams nas so / /
skom byin pas ni nyon mongs pa'i skom pa sel bas de sbyin par bya ste /
sangs rgyas kyis bsngags pa'i smon lam bdag sems can thams cad kyi nyon mongs pa sred pa'i rgya mtsho skems par gyur cig /
rnam par grol ba'i ro'i skom gyis tshim par gyur cig ces 'debs so / /
bzhon pa byin pas ni bde ba dang rdzu 'phrul gyis gzhi sdud par ro / /
gos ni ngo tsha shes pa dang khrel yod pa dang kha dog yongs su dag par ro / /
rgyan ni mtshan dang dpe byad yongs su rdzogs par ro / /
mar me ni lha'i mig rnam par dag par ro / /
rol mo'i sgra ni lha'i rna ba yongs su rdzogs par ro / /
spos dang phye ma dang byug pa ni tshul khrims dang thos pa dang ting nge 'dzin gyi spos dang byug pa thob par ro / /
me tog ni gzungs dang spobs pa dang /
byang chub kyi yan lag gi rin po ches brgyan par ro / /
sbyang rtsi dang bu ram la sogs pa ro bro ba ni mtshan ro bro ba'i mchog mkhyen par ro / /
gnas ni sems can thams cad kyi mgon dang skyabs dang rten byed par ro / /
mal dang sngas ni sgrib pa spong bar byed pa 'phags pa dang lha dang tshangs pa'i gnas pa de bzhin gshegs pa'i gzims mal dang phangs pa thob par ro / /
stan ni stong gsum gyi gzhi la rdo rje'i gdan thob par ro / /
yo byad ni byang chub kyi phyogs kyi yo byad rdzogs par ro / /
sman ni rga shi med par bdud rtsi'i bde ba rdzogs par ro / /
bran po mo la sogs pa ni rang dga' dang rang dbang dang rang byung gi ye shes yongs su rdzogs par ro / /
gser dang dngul la sogs pa'i rin po che rnams ni sangs rgyas kyi zhing bye ba mtha' yas par 'od zer kha dog sna tshogs pa 'gyed par ro / /
rta dang glang po dang shing rta ni theg pa chen po theg pa mchog gtso bos sdud par ro / /
skyed mos tshal dang dka' thub kyi nags tshal dang gtsug lag khang rnams ni bsam gtan gyi yan lag yongs su rdzogs par ro / /
bu dang chung ma ni rdzogs pa'i byang chub yid du 'ong ba mngon par 'tshang rgya bar ro / /
nor dang 'bru dang bang mdzod ni dam pa'i chos kyi mdzod yongs su rdzogs par ro / /
gling bzhi dang rgyal srid ni chos kyi rgyal srid la dbang phyug thob par ro / /
gtsug gi nor bu dang cod paN ni spyi gtsug bltar mi mthong bar ro / /
rkang pa ni chos kyi rkang pas byang chub tu 'gro bar ro / /
lag mthil ni chos kyi lag pa sbyin par ro / /
rna ba dang sna ni dbang po tshang zhing rdzogs par ro / /
mig ni chos kyi mig sgrib pa med pa yongs su dag par ro / /
mgo ni khams gsum thams cad las 'phags pa thams cad mkhyen pa thob par ro / /
lpags shun ni lpags pa 'jam la srab pa gser gyi mdog tu'o / /
sha dang khrag ni snying po med pa la snying po blang bar ro / /
gzhan yang kha dog bzang po byin pas mdog dang ldan par 'gyur bas de sbyin gor ma chag snyam pas sbyin no / /
de bzhin du dris grags pa 'phel ba dang /
ro bro bas yo byad gya nom pa rnams dang /
reg gis rkang lag 'jam zhing gzhon sha can dang /
dus su byin pas nor dus su 'grub pa dang /
yid du 'ong bas longs spyod yid du 'ong ba dang /
mi gnod pas longs spyod brtan pa dang /
dka' ba'ang byin pas 'khor snying nye ba dang /
zas kyi stobs dang /
skom gyis skom pa med pa dang /
gos kyis mdog bzang ba dang /
mar mes mig dang /
rol mos rna ba gsang ba dang /
bzhon pas bde ba dang /
sman gyis nad nyung ba dang /
me tog gis mchod pa thob pa dang /
phreng bas rim gro dang /
bstod pas tshangs pa'i dbyangs dang /
stan gyis bla ma'i gnas dang /
rta la sogs pas rdzu 'phrul dang /
byug pas rma med pa dang /
phyag dar gyis sgrib pa'i rdul dang bral ba dang /
dril bus tshe rabs dran pa dang /
gnas kyis thams cad dang /
chos byin pas bdud rtsi byin par 'gyur bas de sbyin gor ma chag snyam pas so /
! /
sbyor ba dang bsngo ba'i khyad par ni /
'dun pas ngor blta sdang bad 'jigs bzhin du / /
sbyin sogs spangs te zhing la gus pa dang / /
bkur stis zin sogs lhug par btang bya ste / /
rang don thag bsrings 'gro kun bsgral phyir bsngo / /
de'ang chags pas mi sbyin /
sdang ba dang rmongs pa dang tshig pa za ba dang /
brnyas bzhin du dang /
brdeg cing dang /
tshar bcad pa dang /
khyad du gsod pa dang /
smad pa dang nga rgyal dang 'gyid pa dang lag ma dar ba dang ma gus pa dang lhag ma dang rul myags pa sbyin par mi byed kyi /
gus par byas te sbyin /
de bzhin du bla ma dang rim gro dang mchod pa dang mang du dang bzang po dang dga' bas dang mgu bas dang lag nas dang gus pa dang zhe sa dang gtsang bar dang rgya che bar dang /
bsam pa dad cing dge bas dang /
ser sna dang brkam pa dang zhum pa dang /
'jigs pa med par dang /
zhing mi 'dam par dang rgya che zhing yangs pas sbyin no / /
de'ang srid pa'i bde bar mi bsngo'i /
rdzogs pa'i byang chub tu bsngo'o / /
sems can ma brgal ba bsgral ba la sogs pa dang /
'jig rten long ba 'dren pa med pa rnams kyi 'dren par bsngo'o zhes so / /
! lag bzangs kyis zhus pa nyid las tshul khrims kyi rang bzhin gyi khyad par ni /
bslab gzhi bzung nas srog gcod la sogs la / /
rang gzhan sbyor dang rjes su yi rang ba'ang / /
spong la yun ring brtan por mi lhod bsgrub / /
zhing rmed sogs dang phra ma sogs kyang ngo / /
byang chub sems dpa'i tshul khrims ni srog gi phyir yang brdeg pa'am gsod pa nas chang 'thung ba'i bar lnga mi byed cing byed du mi 'jug la rjes su yi rang bar yang mi byed de /
lnga po 'di la ring du dang brtan por dang mi lhod par bsgrub cing gnas so / /
de bzhin du zhing rmed pa dang 'ching ba dang go rar 'jug pa dang brdeg pa dang gcod pa'ang spang ngo / /
phra ma la sogs pa gsum po'ang spong ngo / /
sems can thams cad 'khu'am brdeg gam gsod par byed kyang /
pha ma'am bu gcig pa ltar lta bas slar 'khu ba la sogs pa mi byed do / /
bu gcig pa phangs pa yun ring du 'khyams pa slar byung na rab tu dga' ba ltar sems can thams cad kyang ngo / /
! ched du bya ba'i khyad par las /
tshul khrims dngos kyi ni /
tshul khrims lnga po 'gro kun mi slob pa'i / /
tshul khrims phung po lnga la 'god phyir te / /
brdeg sogs spong ba'ang bdud dang sgrib ? yis / /
mi brdzi la sogs rjes mthun 'bras don du'o / /
de la tshul khrims lnga po ni sems can thams cad mi slob pa'i tshul khrims lnga la 'god pa'i phyir ro / /
de bzhin du zhing rmed pa spong ba'i ni rdo rje lta bu'i ting nge 'dzin gyi'o / /
'ching ba'i ni nyon mongs pa'i 'ching ba bcing ba'i 'o / /
go rar 'jug+pa'i ni 'gro ba lnga dgag par ro / /
brdeg pa'i ni bdud dang sgrib pas mi brdzi bar ro / /
gcod pa'i ni lus dang ngag dang yid kyi las bsrungs par ro / /
phra ma'i ni nyan thos kyi 'khor ma phyed par ro / /
tshig kyal pa'i ni tshig bzung bar 'os par ro / /
tshig rtsub kyi ni tshangs pa'i dbyangs yan lag lnga dang ldan par ro / /
srog skyob pa'i ni skye ba dang rga ba dang na ba la sogs pa zhi bar ro / /
yo byad 'jig pa skyob pa'i ni byang chub kyi phyogs kyi nor thob par ro / /
bud med 'phrog pa skyob pa'i ni 'khrul pa med pa'i chos nyid thob par ro / /
go ra las 'don pa'i ni sems la rang dbang thob par ro / /
'ching ba 'grol ba'i ni dpa' bo'i stan byang chub kyi snying por bdud dang nyon mongs pa gzhig par ro / /
khyim nas 'byung ba'i ni sems rnam par grol bar ro / /
yang brdeg pa la sogs pa bzlog pas mi 'jigs pa bzhi dang /
gcod pa bzlog pas bsrung ba bzhi dang /
mi bslu ba smra bas byang chub kyi snying por bdud dang sgrib pas mi bslu ba dang /
dbye ba bsdums pas 'khor mi phyed pa dang /
snyan cing 'jam pa smra bas gzhan gyi yid du 'ong ba'i ngag dang /
mthun pa smra bas tshar mi gcod cing bzung bar 'os la don yod pa'i chos ston pa dang /
sangs rgyas kyi yon tan brjod pa'i tshul khrims kyis 'phags pa'i dge 'dun gyi 'khor thob par bya ba'i phyir ro / /
! tshul khrims kyi yan lag nges par bya ba'i ni /
phyogs bcu'i dus gsum sangs rgyas la sogs la / /
nyin rer phyag dang mchod sogs nges bya ba'i / /
yan lag rnams dang rab ldan tshul khrims ni / /
sangs rgyas nyid kyi phun tshogs kun bsgrub phyir / /
yang phyogs bcu'i dus gsum gyi sangs rgyas dang chos dang dge 'dun rnams la dus gsum du yan lag lngas phyag byed pa'i tshul khrims ni dpa' bo'i brtan byang chub kyi snying por mi phyed cing brtan pa'i dad pa la sogs pa mchog gi chos lnga thob par ro / /
dus gsum du mchod rten la rim gro byed pa'i ni sangs rgyas kyi chos thams cad bskang ba dang /
dus gsum du chos kyi yon tan brjod pa'i ni chos kyi 'khor lo bla na med pa bskor ba dang /
dus gsum du dge 'dun gyi yon tan brjod pas dge 'dun gyi 'khor dang /
dus gsum du skyabs su 'gro bas sems can thams cad la skyabs sbyin pa dang /
dus gsum du 'jig rten thams cad dkon mchog gsum gyis mi stongs par gsol ba 'debs pas gcig tu nges par bde ba'i byang chub dang /
sangs rgyas thams cad la chos ston par gsol ba 'debs pas sa bcu pa chos kyi sprin dang /
dus gsum du sdig pa bshags pas bag chags kyi mtshams sbyor ba thams cad gzhoms pa dang /
dus gsum du dge ba'i rtsa ba thams cad 'dzin pas pha rol tu phyin pa thams cad bskang ba dang /
dus gsum du sangs rgyas la sogs pa'i dge ba'i rtsa ba thams cad la rjes su yi rang bas byang chub kyi tshogs mtha' yas pa rdzogs pa dang /
dus gsum du bla na med pa'i byang chub tu smon pas byang chub chen po la nges par 'jug pa dang /
dus gsum du dge ba'i rtsa ba rdzogs pa'i byang chub tu bsngo ba'i tshul khrims ni sangs rgyas kyi stobs dang mi 'jigs pa thob par bya ba'i phyir ro / /
! gtso bor bya ba'i yan lag gi ched du bya ba ni /
pha ma bsnyen bkur 'jigs skrag rnams skyob cing / /
blo chen rnams kyis rnam 'phrul bsngags brjod sogs / /
gtso bor bya rnams zil gyis mi non pa'i / /
chos nyid thob sogs ched du rab bsgrims bsgrub / /
yang pha ma dang bla ma la sogs pa la bsnyen bkur byed pa'i tshul khrims ni zil gyis mi non pa'i chos nyid thob par bya ba'i phyir ro / /
de bzhin du 'jigs pa la sogs pa mgon med pa dbugs 'byin pas dris pa thams cad la lan 'debs par mkhas pa dang /
rgyal po dang chom rkun la sogs pa'i 'jigs pa la sogs pa skyob pas gnas pa dang sa dang pha rol tu phyin pa chen po yongs su bskang ba dang /
sangs rgyas la sogs pa'i cho 'phrul bsngags pas sangs rgyas kyi rdzu 'phrul bla na med pa dang /
pha rol gyi sems srung zhing dga' bar byed pa'i lus dang ngag dang yid kyi las kyis sangs rgyas kyis gzhan gyi sems mkhyen pa dang /
tshe 'di dang gzhan gyi don dang theg pa gsum gyi don la bag med pa dang /
brjed pa rnams kyi dran pa bskyed pas brjed pa med pa'i chos nyid dang /
chos nyan pa dang 'dzin pa dang goms par byed pa dang ston par byed pa'i tshul khrims ni so so yang dag par rig pa dang pha rol tu phyin pa yongs su bskang ba thob par bya ba'i phyir ro / /
! bsngo ba la sogs pa'i khyad par ni /
sems can bsgral phyir bsngo sogs sngar bzhin te / /
cung zad nas bslab kun mkhyen sems bskyed mchog /
bsngo ba la sogs pa ni sbyin pa bzhin du ci rigs su sbyar te /
ma zhig pa dang ma ral ba la sogs pa bsrung bar ma nus na yang cung zad cung zad nas mi dge ba spang ba dang dge ba bsgrub pa la 'bad par bya'o / /
byang chub kyi sems bsgom pa ni sems can la zag pa med pa dang mi slob pa'i tshul khrims bskyed par 'dod pas mchog nyid du blta'o / /
! bzod pa la rang bzhin gyis khyad par ni /
gzhan gyi lus ngag yid kyis gsod sogs kyi / /
gnod chen byed la'ang sran thub bzod par bya / /
byang chub sems dpa'i bzod pa ni gzhan dag gis rang gsod dam /
bdog pa dang chung ma 'phrog gam /
brdzun la sogs pa bzhi po smra'am /
gshe'am 'dzin tam gcod dam brdeg par byed kyang slar gsod pa la sogs pa'i gnod pa de dag mi byed cing shar mi gnyer ba'o / /
! de la bzod par rigs pa'i 'thad pas de bsgrub pa las /
rang gi las kyi nyes par brtags pas ni / /
bdag gis sngon chad gzhan gyi srog bcad sogs / /
byas pa'i las smin gzhan la ci phyir khro / /
'di ltar rang gis sngon gzhan gsod pa la sogs pa'i sdig pa'i las 'di dag byas pa'i 'bras bu myong ba la gzhan la ci'i phyir khro /
? khong khro'i nyes dmiD bsam pas ni /
'di la slar yang gsod sogs sdig spyad na / /
de las rnam smin brnag dka' stong 'gyur 'thob / /
yang de dag gi lan gsod pa la sogs pa so sor byas na sdig pa'i las de'i 'bras bu stong 'gyur ram de las lhag par mi 'dod pa dang mi sdug pa dang yid du mi 'ong ba 'byung bar 'gyur ro snyam pas so / /
gnod pa'i rgyu lus bzung ba'i nyes par brtag pas ni /
sdug bsngal gzhir gyur lus ngan 'di bzung bas / /
brdeg sogs thob phyir gzhan la ci ste khro / /
yang rang la srog yod pas de gcod pa dang /
nor la sogs pa yod pas de 'phrog pa dang /
rna ba yod pas brdzun la sogs pa thos pa dang /
lus yod pas brdeg pa la sogs pa thob pas na rang gi sdug bsngal gyi gzhi yongs su bzung nas gzhan la ci ltar khro /
sa la sogs pa'i mtshan nyid dang ngo bo nyid dang chos nyid sra ba la sogs pa yin pa ltar /
srog thams cad ni zad par 'gyur ba dang /
dbang po thams cad ni zad par 'gyur ba /
dbang po thams cad ni sdug bsngal ba /
lus thams cad kyang sdug bsngal gyi mtshan nyid dang ngo bo nyid dang chos nyid can yin na de bzung nas gzhan la ci ltar khro zhing shar gnyer /
! gnod par byed pa la sogs pa'i bdag ma grub pas ni /
gzhan yang lus dang gnod byed sogs kun la / /
bdag med phyir na gang la chags shing khro / /
yang rang dang gzhan gyi mig la sogs pa thams cad ni bdag dang bdag gi med pa yin na de la ji ltar dga' ba dang chags pa'am khong khro ba'am shar gnyer bar byed /
! bzod pa'i 'bras bu bsam pa las sdug bsngal bzlog pas ni| da lta'i sdug bsngal chung ngu bzod byas pas / /
ngan 'gro'i gnod chen ldog phyir cis mi bzod / /
yang mi'i sdug bsngal ni chung zhing nyung gi /
ngan song gsum gyi ni ches mang zhing bzod par dka' na /
ci ltar chung ngu 'di tsam gyi phyir gzhan la khro ba'am gnod par bya /
! gzhan gyi don 'grub pa ni /
bdag bde 'dod kyang khro bar mi rigs na / /
'gro kun phan bde 'dod pas smos ci dgos / /
yang rang gcig pu'i don dang phan pa 'dod pas kyang gzhan la gnod pa dang khro bar mi rigs na /
'jig rten thams cad kyi don bya 'dod pa yi dam chen po can theg pa chen po la zhugs pa bdag gis lta ci smos te khro ba dang gnod pa spangs na don 'di rdzogs par bsam pas so / /
! rang gi don 'grub pa ni /
sangs rgyas nyid 'dod mnar med gnod sogs la'ang / /
khro bar mi rigs gzhan lta ci smos te / /
de phyir spyos brgyad mig 'byin mgo gcod kyang / /
brtse bas don chen bsgrub phyir dang du blang / /
yang sangs rgyas kyi chos rnams thob par 'dod pas ni mnar med pa'i sdug bsngal gyis reg kyang gzhan la khro ba dang gnod pa mi bya na /
mi'i sdug bsngal gyis lta ci smos /
de spyos sam brgyad dam drud tam bshal tam yan lag bcad kyang /
byams pa dang snying rje dang /
sems can thams cad kyis kyang sangs rgyas kyi chos thob par bya ba'i phyir dang du len to / /
mig phyung ngam mgo bcad kyang byams pa dang snying rjes shes bzhin gyi mig dang thams cad mkhyen pa'i mgo thob par bya ba'i phyir dang du len to / /
zhes so / /
! brtson 'grus kyi 'bras bu bsam pa'i dbang du byas te /
phyogs bcu'i sems can tshogs chen brjod 'das la / /
phan phyir go bgos dmigs pa mtha' yas las / /
bag med gnyid log g.yengs kyang skad cig rer / /
dge tshogs mtha' yas 'phel phyir rdzogs sangs rgyas / /
rnyed mi dka' bas srog gi don du yang / /
brtson 'grus brtan po ci ste nyams par byed / /
brtson 'grus ni phyogs bcu re rer yang 'jig rten gyi khams mtha' yas mu med de /
re re na yang sems can mtha' yas so / /
bdag ni de ltar sems can gyi tshogs mtha' yas shing mtha' yas pa de la phan pa dang bde bar bya ba'i phyir go cha bgos pas na /
sems can thams cad la phan pa dang bde bar dmigs pa mtha' yas shing mtha' yas pa'i dge ba'i rtsa ba mtha' yas pa bag med dam sems gzhan du gyur tam gnyid log kyang /
skad cig skad cig la 'phel zhing rgyas pa dang yongs su rdzogs par 'gyur te /
skad cig re rer dge ba'i rtsa ba dang byang chub kyi tshogs kyi phung po mtha' yas shing mtha' yas pa skye bas byang chub rnyed mi dka' na /
de lta bu rtogs nas bdag gis @# / /
byang chub thob par 'gyur ba'i brtson 'grus srog gi phyir yang ji ste nyams par bya /
! gzhan yang /
de dag kun gyi sdug bsngal ma lus pa / /
phyi ma'i bskal pa mtha' yas bsal 'dod cing /
re re'ang sangs rgyas yon tan dpag med pa / /
thob par 'dod cing smon pas de bzhin du / /
de ltar rgyu rkyen dmigs pa rnam bzhi las / /
thob pa'i bsod nams phung po mtha' yas bzhi / /
'phel ba'i mtha' mi mngon pa rjes bsams nas / /
srog gi don du'ang brtson 'grus nyams mi bya / /
yang sems can mtha' yas pa de'i rga ba'i sdug bsngal gcig pu bsal bar 'dod na yang /
skad cig re rer dge ba'i rtsa ba mtha' yas shing mtha' yas pa 'phel na /
de dag gi skye ba la sogs dang /
ngan song gsum po dang /
tsha ba dang grang ba la sogs pa'i sdug bsngal thams cad bsal bar 'dod pa lta ci smos /
yang de rnams kyi sdug bsngal sems kyi skad cig re re dang 'brel ba bsal bar 'dod pa'ang skad cig re rer dge ba'i rtsa ba mtha' yas shing mtha' yas pa 'phel na /
phyi ma'i mtha'i bskal pa mtha' yas pa'i lta ci smos /
yang gang zhig nyan thos dang rang sangs rgyas kyi bde ba'am yon tan 'dod pa'ang skad cig re rer dge ba'i rtsa ba mtha' yas pa 'phel na /
gang sangs rgyas kyi yon tan stobs la sogs pa 'dod pa dang smon pa lta ci smos te /
bag med par gyur tam gnyid log kyang rgyu bzhi dang rkyen bzhi dang dmigs pa bzhi po de dag ni de'i dge ba'i rtsa ba'i phung po bzhi dang byang chub kyi tshogs kyi phung po bzhi skad cig re rer 'phel bas sangs rgyas rnyed mi dka' na srog gi phyir yang brtson 'grus ci ste nyams par bya snyam mo / /
rgya mtsho chen po bzhi ni shar la sogs pa'i mtha' mngon la /
dge ba'i rtsa ba'i rgya mtsho chen po bzhi po de'i mtha' mi mngon pas kyang ngo / /
'di la bstan bcos las /
sems can rnams kyi klad nad tsam / /
bsal lo snyam du bsams na yang /
zhes bya ba la sogs pa gsungs pa'o / /
! zhum pa spang ba ni /
stag dang seng ge'am tha na sbrang bus kyang / /
brtson 'grus stobs kyis byang chub 'thob 'gyur zhing / /
mir gyur dpag med sangs rgyas nyid gyur na / /
bdag gis 'di la ci phyir brtson pa dor / /
yang stag dang seng ge nas sbrang bu yan chad kyis byang chub thob na bdag mir gyur bzhin du ji ltar brtson 'grus nyams par bya /
yang mi brgya'am stong gis sam /
gang+gA'i bye ma snyed kyang sangs rgyas thob na bdag gis ji ltar brtson 'grus nyams par bya /
! sbyor ba'i khyad par las gnyi ga'i don gyi sbyor ba ni /
sdom brtson sangs rgyas ston par khas len pas / /
sangs rgyas nyid nas tha na smyon pas kyang / /
theg mchog lam bstan srog bsdos byas nas ni / /
legs par bslab cing gzhan la'ang bstan pas bsgrub / /
byang chub sems dpa' brtson 'grus rtsom pas sangs rgyas la ston par khas len na /
sangs rgyas nyid nas tha na smyon pas chos bshad kyang rung /
pha rol tu phyin pa drug dang gzhan yang sangs rgyas thob par byed pa'i chos de dag /
mgo'am gos la me 'bar bar ltar rgyun tu mnyan pa dang bsam par bya'o / /
mkhas pa le lo med pa ni rus shing ltar yid la byed pas mdung thung gis bzlog kyang chos de dag la slob cing gzhan la'ang ston to / /
! gzhan don gyi sbyor ba ni| chen po bzhi po 'gro kun nyer spyod ltar / /
rgyal sras rnams kyang 'gro ba'i don du ni / /
dkon mchog gsum dang bla ma sogs bkur phyir / /
lus ngag yid kyis snying po blang bar 'bad / /
de mdung thung gis bzlog kyang sems can gyi don chos dang ldan pa dag bcol yang rung /
ma bcol yang rung /
rang gi lus kyis bsgrub cing lus yo byad du gyur par byed do / /
'byung ba bzhi po 'di sems can thams cad kyis nye bar spyad par bya ba yin pa ltar /
byang chub sems dpa'i lus kyang ste /
dkon mchog gsum dang bla ma dang rgan pa dang nad pa dang mgon med pa dag la sri zhu dang yongs su spyad pas bye brag tu 'gyur ro / /
mgo'am gos la me 'bar ba ltar gzhan dga' ba smra ba dang mthun 'jug dang bgo bsha' dang grogs dang don mthun pas mngon du dad par byed cing bsdus te theg pa gsum gang 'os pa la 'dzud do / /
! rang don gyi sbyor ba ni /
brtson ldan mkhas rnams dge tshogs spel don du / /
gnod dang sdug bsngal mtha' dag khyad bsad 'jug /
mkhas pa le lo med pa ni mdung thung gis bzlog kyang mgo'am gos la me 'bar ba ltar chos kyi ched dang pha rol tu phyin pa drug la sogs pa'i dge ba'i rtsa ba'i ched du tsha ba dang grang ba dang bkres pa dang skom pa dang ngal ba la sogs pa dang /
gzhan gyi tshig ngan la sogs pa dang /
lus dang srog kyang khyad du gsod do / /
'gro ba drug gi sdug bsngal yang khyad du gsod do /
! /
bsam gtan gyi byed pa'i khyad par las dbang po'i sgo sdom pa ni /
gzugs sogs yul la mtshan mar mi 'dzin pas / /
mig sogs ma bsdams zag pa rgyas las bsrung / /
bsam gtan ni mig gi gzugs rnams mthong ba na mtshan ma dang mngon rtags su mi 'dzin te /
mig gi dbang po ma bsdams pas 'dod chags dang zhe sdang dang sdig pa'i chos rnams la sems zag par 'gyur ba bsdams pa'i phyir nan tan byed pas mig gi dbang po sdom par byed do / /
rna ba la sogs pa la yang de bzhin du sbyar bar bya'o /
! /
spyod lam gyis mi 'khrugs pa ni /
spyod lam kun tu mi g.yeng gzhi gsum gyis / /
'khrul pa sna tshogs kun tu bsrungs par 'gyur / /
'gro'am 'chag gam nyal lam 'dug pa na yang zhi gnas mi 'dor ro / /
lus dang ngag dang yid kyi 'khrul pa mig g.yeng ba la sogs pa dang /
mu cor smra ba la sogs pa dang /
'dod pa'i rnam par rtog pa la sogs pa med do / /
dben yang rung mi dben yang rung ste spyod lam mi nyams so /
! /
'phags pa'i rigs mi 'dor ba ni /
'phags pa'i rigs bzhis chog shes spyod yul dang /
cho ga dge zhing 'du 'dzi rnam par spong / /
bza' ba dang bca' ba dang btung ba dang mal cha la sogs pa'i ngan ngon tsam gyis chog shes shing gso sla la dgang sla'o / /
cho ga dang spyod yul dge ba dang 'du 'dzi thams cad spong ngo /
! /
mtho dman gyi rnam par mi 'gyur ba ni /
rnyed dang ma rnyed sdug dang mi sdug sogs / /
mtho dman cis kyang mi g.yo ? ri rgyal bzhin / /
'jig rten gyi chos brgyad la mnyam par gnas pa yin / /
mdza' ba dang mi mdza' ba la sogs pa dang /
dben pa dang lang long la yang mnyam zhing 'gyur ba med de ma khengs ma dud pa'o / /
sdug pa dang mi sdug pa la sogs pa la'ang de bzhin no /
! /
'dod pa la nyes dmigs nyid du blta ba ni /
'dod pa rnams ni mi bden ro myang bas / /
khyi rgan rus bskam 'cha' sogs lta bur mthong / /
'dod pa rnams la 'khrul bas brtags nas ro myang bar byed pas keng rus ltar lta'o / /
dgra mang bas na sha sna dgu dang /
blangs na sdug bsngal la btang na bde bas rtsa'i me dang /
gnod pa byed pa mang bas shing tog dang /
rang dbang med pas slong mo ba dang /
nor ba la skad cig tsam dga' bas rmi lam gyi longs spyod dang /
sdug bsngal la bde bar phyin ci log pas g.yan pa 'phrug pa dang /
nyes par spyod pa dang /
ngan 'gror 'khrid par byed pas mchil pa dang /
ngoms mi shes shing skom pa 'phel bar byed pas tshwa chu ltar yid la byed do /
! /
ngo bo nyid ni bsam gtan tshad med snyoms 'jug dbugs rjes dran / /
'du shes lnga dang zil gnon zad par sogs / /
de 'dod pa las dben pa la sogs pa'i mtshan nyid can bsam gtan bzhi dang tshad med pa bzhi dang gzugs med pa'i snyoms par 'jug pa bzhi dang /
dbugs 'byung ba dang rngub pa rjes su dran pa dang /
mi sdug pa dang 'chi ba dang nyes dmigs dang zas la mi mthun pa dang 'jig rten thams cad la mngon par mi dga' ba'i 'du shes lnga dang /
zil gyis gnon pa'i skye mched brgyad dang zad par gyi skye mched bcu la snyoms par 'jug go /
! ched du bya ba'i khyad par ni /
'gro ba drang zhing sgrib tshogs kun gzhig dang / /
yon tan dpag med mthar phyin don du bsgrub / /
de dag la snyoms par 'jug pa na yang dge ba'i rtsa ba thams cad la dmigs nas te /
snying rje chen po bskyed pa dang /
dam pa'i chos yongs su bzung ba dang /
dkon mchog gsum gyi gdung rgyun mi chad pa dang /
sangs rgyas kyi sku dang rgyan dang /
gsung tshangs pa'i dbyangs dang /
sngon gyi smon lam dang /
sems can yongs su smin pa dang /
zhing yongs su sbyang ba dang byang chub kyi snying por gshegs pa dang /
chos kyi 'khor lo bskor ba dang /
sems can thams cad kyi nyon mongs pa gzhom par dmigs pa la sems 'dogs so / /
rnam par shes pa'i gnas bzhi dang bral ba dang /
sa la sogs pa'i khams drug la mi gnas pa dang /
'jig rten 'di dang pha rol la mi gnas pa dang /
ting nge 'dzin dang snyoms par 'jug pa bla na med pa thams cad thob par bya ba'i phyir bsam gtan byed pa'o /
! /
shes rab la de'i rgyur dge ba'i bshes gnyen bsten pa'i khyad par ni /
thos sogs bsgrub phyir don la mkhas pa yi / /
dpyod ldan dam pa'i las can legs bsten bya / /
byang chub sems dpa'i shes rab kyi pha rol tu phyin pa ni mdung thung gis bzlog kyang gang thos pa mang ba thos pa bsags pa thos pa 'dzin pa don shes pa chos shes pa spyod pa dang ldan pa /
ji ltar thos pa'i don sems pa dag la bsnyen par byed sten par byed bsnyen bkur byed pas so /
! /
dka' ba bzod pa'i khyad par ni /
bla ma bsnyen bkur thos btsal don sems la / /
gnod dang sdug bsngal sna tshogs khur bzod bya / /
thos pa'i ched dang bshad pa'i ched dang don sems pa'i ched dang dge ba'i bshes gnyen bsnyen bkur gyi ched la /
tsha ba dang grang ba la sogs pa dang /
ngan du smra ba la sogs pa dang lus kyi tshor ba drag po srog chad pa dag kyang khyad du gsod do /
! /
don du gnyer zhing gus pa'i khyad par ni /
chos la rin chen chos smra rin chen gter / /
mnyen la rnyed dka' 'dzin la srog don yod / /
so sor rtog la tshe rabs brgya stong du / /
mi rnyed 'du shes la sogs lhur bya bskyed / /
de dam pa'i chos la rin po cher 'du shes pa dang /
chos smra ba la rin po che'i gter du 'du shes pa dang /
chos nyan pa la dkon par 'du shes pa dang /
chos 'dzin pa la srog la sogs pa don yod par 'du shes pa dang /
chos la so sor rtog pa la tshe rabs brgyar mi rnyed par 'du shes nye bar gnas te chos nyan cing sems pa'o / /
yul gyi dbye bas rang bzhin bshad pa ni khams dang phung po dang skye mched dang bden pa dang rten 'brel dang dus dang theg pa dang dge ba bsags pa'i thabs shes pa brgyad do /
! /
de la khams la mkhas pa'i dbang du byas na /
khams ni gnyis dang gsum sogs so so dang / /
thams cad mi rtag sdug bsngal bdag med shes / /
khams ni gnyis te 'dus byas dang 'dus ma byas kyi khams so / /
dang po ni skye ba la sogs pa'o / /
gnyis pa ni skye ba med pa la sogs pa'o / /
yang khams gsum ste /
dge ba dang mi dge ba dang lung du ma bstan pa'i khams so / /
dang po ni ma chags pa la sogs pa dang de dang ldan pa la sogs pa'o / /
gnyis pa ni 'dod chags la sogs pa dang de dang ldan pa la sogs pa'o / /
gsum pa ni de gnyis las ma gtogs pa'i chos rnams so / /
yang khams gsum ste 'dod pa'i khams ni sems can dmyal ba nas gzhan 'phrul dbang byed kyi bar dag la 'dun pa dang 'dod chags dang zhe sdang dang gti mug dang yid kyi smon pa dang mngon par 'du byed pa'o / /
gzugs kyi khams ni tshangs ris nas 'og min gyi bar la 'dun pa la sogs pa'o / /
gzugs med pa'i khams ni nam mkha' mtha' yas skye mched la sogs pa bzhi la 'dun pa la sogs pa'o / /
yang khams bzhi ste 'dod pa la sogs pa'i khams gsum dang 'dus ma byas kyi khams so / /
yang khams drug ste /
'dod pa dang gnod sems dang rnam par 'tshe ba dang mngon par 'byung ba dang gnod sems med pa dang rnaM par 'tshe ba med pa'i khams so / /
yang khams drug ste sa dang chu dang me dang rlung dang nam mkha' dang rnam par shes pa'i khams so / /
de thams cad ni mi rtag pa dang mi brtan pa dang 'gyur ba'i chos can yin la /
gang mi rtag pa de sdug bsngal ba dang /
gang mi rtag cing sdug bsngal ba de ni bdag med par shes pa'o /
! /
phung po la mkhas pa ni /
gzugs sogs dbu ba brdos dang chu bur dang / /
smig rgyu chu shing sgyu ma ltar dman rtogs / /
phung po rnams la gzugs ni lbu ba lta bu ste ngan pa 'jig pa ring du mi gnas pa'o / /
de bzhin du tshor ba ni chu'i chu bur lta bu dang /
'du shes ni smig rgyu lta bu dang /
'du byed ni chu shing lta bu dang /
rnam par shes pa ni sgyu ma lta bu ste ngan pa dang 'jig pa dang ring du mi gnas par shes pa'o /
! /
skye mched shes pa ni nang dang phyi'i yul can gnyis te /
mig sogs na rga 'chi zhing sdug bsngal 'bar / /
gzugs sogs nyams chung brdzun pa mgon med pa'o / /
nang gi skye mched drug po mig la sogs pa ni na ba dang rga ba dang 'chi ba'i chos can dang /
bdag dang bdag gis stongs pa dang /
'dod chags dang zhe sdang dang gti mug gi me kun tu 'bar ba /
skye ba dang rga ba dang 'chi ba dang mya ngan dang smre sngags 'don pa dang /
sdug bsngal ba dang yid mi bde ba dang 'khrug pa'i sdug bsngal gyis kun tu 'bar bar shes so / /
phyi'i skye mched gzugs la sogs pa ni skyabs med pa mgon med pa stobs med pa nyam chung ba ste /
de la rtag pa dang brtan pa dang ther zug dang de bzhin nyid dang ma nor ba de bzhin nyid dang gzhan ma yin pa de bzhin nyid ni gang yang med kyi /
sgyu mar byas pa sems rmongs par byed pa de ni yod par shes so /
! /
bden pa bzhi shes pa ni /
phung po mi rtag la sogs sdug bsngal te / /
nyon mongs las tshogs kun 'byung de dag nyid / /
zad cing spangs pa 'gog pa'o sdug bsngal sogs / /
shes dang srid zhi'i skyon yon rtog sogs lam / /
sdug bsngal ni phung po dang khams dang skye mched de dag nyid de mi rtag pa dang sdug bsngal ba dang nad dang 'bras dang zug rngu dang sdig pa dang rab tu 'jig pa'i chos nyid do / /
'dod chags dang zhe sdang la sogs pa dang bdag tu lta ba sna tshogs dang /
bsod nams dang bsod nams ma yin pa dang mi g.yo ba'i las gsum ni kun 'byung ngo / /
'gog pa ni 'dod chags la sogs pa zad cing spangs pa'o / /
sdug bsngal la sdug bsngal nyid la sogs par yid la byed pa dang /
'du byed rnams la nyes dmigs dang /
mya ngan las 'das pa la phan yon du lta ba dang /
ji ltar mthong ba rgyur byas pa la so sor rtog pa yang dag pa'i lta ba la sogs pa lam gyi yan lag brgyad do /
! /
rtan cing 'brel par 'byung ba lugs su 'byung ba shes pa dang de'i byed pa ni /
nyon mongs las dang skye ba'i lu gu rgyud / /
ma rig la sogs lugs 'byung sdug bsngal gyi / /
phung po kho nar shes las rlom med cing / /
rnam thar gsum rig ldog pa'ang yongs shes 'gyur / /
rten cing 'brel par 'byung ba ni lugs su 'jug pa ma rig pa'i rkyen gyis 'du byed la sogs pa ste /
ma rig pa ni bden pa dang rten 'brel mi shes pa'o / /
'du byed ni lus dang ngag dang yid kyi las bsod nams la sogs pa gsum dang /
'dod pa'i khams su nye bar 'gro ba la sogs pa gsum mo / /
rnam par shes pa ni de las byung ba sems dang yid do / /
ming dang gzugs ni de las byung ba tshor ba la sogs pa bzhi dang /
de dang lhan cig tu byung ba mer mer po'am brdzus te byung ba'i gzugs dang rnam par rig byed do / /
skye mched drug ni de las byung ba mig dang gzugs la sogs pa'o / /
reg pa ni dbang po dang yul la brten te rnam par shes pa 'byung ba gsum 'dus pa'o / /
tshor ba ni de las byung ba bde ba la sogs pa gsum mo / /
sred pa ni de las 'dod chags dang chags pa dang dga' ba'o / /
len pa ni de las kun tu chags pa dang /
lta ba dang /
tshul khrims dang brtul zhugs mchog 'dzin dang /
bdag tu smra ba'o / /
srid pa ni de las byung ba gzugs la sogs pa lnga'o / /
skye ba ni de 'byung ba dang mngon par 'grub pa'o / /
rga ba ni de 'gyur ba dang 'jig pa dang nye bar 'khrid pa'o / /
'chi ba ni de 'bral ba dang 'pho ba'o / /
de ltar rtog pa na sa la sogs pa la gcig pa dang tha dad pa dang /
mthong ba dang thos pa dang bye brag phyed pa dang /
rnam par shes pa dang /
mya ngan las 'das pa la'ang rlom sems med do / /
rten cing 'brel te 'byung ba mthong na rnam par thar pa'i sgo gsum khong du chud cing /
rnam pa bcu gnyis po de lugs las ldog pa yang khong du chud mod kyi mngon sum du ni mi byed do /
! /
dus gsum shes pa las /
dngos po shes pa ni /
dngos gang 'gags dang ma skyes da lta bar / /
gyur rnams kun rig dus gsum shes pa yin / /
'das pa ni 'du byed gang 'gags pa rnams so / /
ma 'ongs pa ni ma skyes pa rnams so / /
da ltar byung ba ni da lta ba rnams so /
! /
de dag tu dge ba dang mi dge ba shes pa'i byed pa ni /
de'i sdig dran la rnam smod phra la'ang 'jigs / /
skye ba 'gog pas gzhi gsum legs sdom byed / /
dge ba dran dang 'byung 'gyur 'dun pas bsngo / /
bsngo bar smon cing mngon 'gyur bsngo bas 'dzin / /
'das pa'i sdig pa dran na ni smod cing gshung ste rnam par spong ngo / /
ma 'ongs pa'i sdig pa ni phra ba la yang rnam par smin pa che bar rig pas 'jigs par gnas so / /
da ltar gyi sdig pa ni skye ba'i skabs mi byed de lus dang ngag dang yid gsum dang dbang po drug sdom pas bsdams pas so / /
'das pa'i dge ba ni dran nas 'dun pa drag pos bsngo'o / /
ma 'ongs pa'i yang 'dun pa drag pos bsngo bar smon to / /
da ltar gyi'ang sngo ba mi nyams par 'dzin to /
! /
bdag med par shes pa ni /
'gags dang ma skyes med cing da ltar yang / /
skad cig 'jig pas bdag dang bdag gis stongs / /
'das pa'i phung po la sogs pa ni med pas da ltar bdag dang bdag gir med do / /
ma 'ongs pa'ang de bzhin no / /
da ltar gyi ni mi gnas pa ste 'jig rten ni skad cig las lhag par mi gnas pa'i phyir ro / /
de'i skye ba dang 'gag pa dang gnas pa'i dus kyang gzhan yin pas sdod pa med pas na bdag dang bdag gi med do / /
des na srid pa thams cad la bdag med pa dang 'dod chags dang bral ba dang spangs pa dang 'gog pa'i 'du shes can du gnas te 'gog pa mngon sum du'ang mi byed do /
! /
theg pa la mkhas pa las lha la sogs pa'i theg pa gsum shes pa ni /
lha dang tshangs dang 'phags pa'i theg pa ni / /
bsam gtan tshad med yan lag brgyad lam mo / /
de ltar dus gsum shes pa de chos de dag nyan cing 'dzin pa dang /
mang du byed cing rtog pa na theg pa gsum shes te /
lha dang tshangs pa dang 'phags pa'i theg pa'o / /
dang po ni bsam gtan bzhi'o / /
gnyis pa ni tshad med pa bzhi'o / /
gsum pa ni lam yan lag brgyad pa'o / /
dus dus su de gsum ci rigs par bsgom zhing gzhan dag kyang 'god par byed la /
'phags pa'i rnam par grol ba mngon du'ang mi byed do /
! /
nyan thos la sogs pa'i theg pa gsum shes pa ni /
dbang sogs dman 'bring mchog gi rang don dang / /
gzhan don lhur 'bad nyan thos theg sogs yin / /
yang theg pa gsum shes te nyan thos kyi theg pa ni dbang po la sogs pa dman pa skad cig tsam yang srid pa la mi chags par dor zhing /
skad cig tsam nyid la yang mya ngan las 'das pa'i phan yon mthong bas mgo la me 'bar ba ltar bden pa bzhi khong du chud par bya ba'i phyir 'dun pa dang rtsol ba bskyed pa'o / /
rang rgyal gyi theg pa ni dbang po la sogs pa 'bring po dben par dga' ba rang don 'dod pas bsam gtan la sogs pa la brtson pa /
rten 'brel rnam par 'byed pa la mkhas pa /
rang byang chub tu smon par byed pa'o / /
theg pa chen po ni dbang po la sogs pa mchog tu gyur pa /
sems can thams cad bsgral ba la sogs pa'i phyir sangs rgyas kyi chos thams cad yongs su bskang ba dang /
pha rol tu phyin pa drug yongs su bskang bar 'dod pa /
'jig rten gyi don du 'khor ba'i sdug bsngal la mi lta ba /
'khor ba'i bde ba la'ang smod pas tshul khrims dang spyod pa khyad par du 'phags pa /
theg pa chen po'i sde snod la mang du sbyor ba /
shes bya thams cad la slob pa /
ting nge 'dzin thams cad bskyed pa /
rang gi don la mi lta ba ci nus su gzhan gyi don lhur len pa /
rtag tu rdzogs pa'i byang chub tu smon lam 'debs pa'o /
! /
dge ba bsgrub pa'i thabs shes pa las /
yongs su bsgrub pa'i khyad par ni /
skyabs mchog rin chen gsum la phyag 'tshal zhing / /
mchod dang skyabs 'gro la sogs dge tshogs dang / /
spyod lam kun tu'ang 'gro don kun bsgrub phyir / /
dpag yas dge legs tshogs chen thob phyir 'jug /
dge ba'i thabs shes pa ni dkon mchog gsum la phyag 'tshal lo / /
phyogs bcu'i dus gsum gyi sangs rgyas dang chos dang dge 'dun thams cad la lan cig phyag 'tshal na yang mtha' yas shing dpag tu med par phyag 'tshal bar sems bskyed do / /
skyabs su 'gro ba la sogs pa dang /
spyod lam thams cad dang za ba dang 'thung ba la sogs pa dang las thams cad byed pa na yang mtha' yas par rdzogs pa'i byang chub tu smon lam gdab par sems bskyed do / /
dge ba'i rtsa ba gang spyod kyang sems can thams cad kyi 'jigs pa med pa dang ngan 'gro gcod pa dang /
sdug bsngal dang nyon mongs pa zhi ba dang /
mya ngan las 'das pa 'thob par bsngo'o / /
theg pa gsum po'i gang zag da ltar dang ma 'ongs pa thams cad kyi theg pa gsum yongs su rdzogs pa'i phyir bsngo'o / /
phyogs bcu dus gsum du sangs rgyas thams cad bskal par bzhugs pa dang chos ston pa dang dge 'dun mthun par 'gyur bar bsngo'o /
! /
yongs su shes pa dang rjes su bsgrub pa'i khyad par ni /
bdag gzhan mtho ris byang grol lam shes shing / /
yan lag bdun sogs nyin rer dus gsum bsgrub / /
gang mtho ris dang thar pa'i lam la 'god pa'am /
bsdu ba bzhis rjes su 'jug pa'am /
ji lta ji ltar gzhan dag dge ba'i rtsa ba gsog par 'gyur ba'ang shes so / /
yan lag bdun la sogs pa la nyin re bzhin dus gsum du 'jug par byed do /
! /
bsngo ba la sogs pa'i khyad par ni bsngo ba dang /
'jug pa dang /
mchog nyid dang /
skabs kyi 'bras bu bsdu ba bzhi ste /
bsngo dang 'jug dang mchog nyid sngar bzhin blta / /
de ltar spyod mchog rdzogs pas myur 'tshang rgya / /
shes rab dang ye shes de mngon sum du bya bar 'dod pa na yang bsngo /
mngon sum du byed pa dang byas pa na yang bsngo'o / /
rdzogs par slob mi nus na yang dus dus su'ang cung zad cung zad du mi mthun pa'i phyogs spang ba dang de nyid bsgrub pa ci nus kyis bslab pa la 'bad par bya'o / /
skye ba gzhan du'ang mi zhum pa dang sgyid mi lug par ro / /
byang chub tu sems bskyed pa dang rjes su dran pa dang bsgom pa dang smon lam 'debs pa nyid shes rab dang ye shes dang dge ba grangs med dpag tu med pa ste /
'jig rten gyi khams thams cad du sems can thams cad la zag pa med pa dang /
mi slob pa'i shes rab bskyed par 'dod pa ni shes rab kyi mchog yin pa'i phyir ro / /
de ltar na bde blag tu shes rab kyi pha rol tu phyin pa rdzogs par byed de /
pha rol tu phyin pa thams cad yongs su rdzogs pa ni myur du mngon par rdzogs par 'tshang rgya'o zhes so /
! /
chos yang dag par sdud pa las 'byung ba pha rol tu phyin pa'i sngon du 'gro ba'i chos dang pha rol tu phyin pa nyid kyi spyi don gyi rnam par dbye ba ni /
gzhan yang pha rol phyin bcu sgrub byed chos / /
dad pa'i dbang po la sogs bcu tshan bcu / /
spyod pa'i khyad par yongs rdzogs byed la sogs / /
nyi shu rtsa brgyad pha rol phyin pa'i don / /
mdo sde de las sbyin pa'i pha rol tu phyin pa'i sngon du 'gro ba'i chos bcu ste /
dad pa'i dbang po dang /
bsam pa dang /
lhag pa'i bsam pa dang /
pha rol tu phyin pa dang /
byams pa chen po dang /
snying rje chen po dang /
sems can gyi rten dang /
bsdu ba'i dngos po dang /
sangs rgyas kyi chos 'dod pa dang /
thams cad mkhyen pa'i ye shes 'dod pa sngon du 'gro ba'o / /
tshul khrims kyi sngon du 'gro ba'i chos kyang bcu ste /
lus dang ngag dang yid kyi las yongs su dag pa gsum dang /
rnam par mi 'tshe ba dang /
ngan song thams cad spong ba dang /
mi khom pa brgyad spong ba dang /
nyan thos dang rang sangs rgyas kyi sa las 'da' ba dang /
sangs rgyas kyi yon tan la 'god pa dang /
bsam pa yongs su rdzogs pa dang /
smon lam yongs su rdzogs pa'o / /
bzod pa'i yang bcu ste /
rjes su chags pa spong ba dang /
khong khro ba spong ba dang /
lus la mi lta ba dang /
srog la yid mi rton pa dang /
mos pa dang /
sems can smin par bya ba dang /
chos zab mo la bzod pa dang /
rgya chan po la mos pa dang /
mi shes pa bsal ba'o / /
brtson 'grus kyi yang bcu ste /
sems can thams cad kyi bya ba ci yod snyam pa dang /
dge ba'i lus dang ngag dang yid kyi las rjes su yi rang ba dang /
zhum pa med pa dang /
phyir mi ldog pa'i sa bsdu ba thob par bya ba dang /
yang dag pa'i rtsol ba dang /
dran pa nye bar bzhag pa dang /
nyon mongs pa'i dgra 'dul ba dang /
chos thams cad kyis dben pa dang /
sems can smin par bya ba dang /
thams cad mkhyen pa'i ye shes bsgrub pa'o / /
bsam gtan gyi yang bcu ste /
dge ba'i chos la gnas pa dang /
ting nge 'dzin dang /
snyoms par 'jug pa dang /
rdzogs pa'i byang chub dang /
bsam gtan dang /
rnam par thar pa dang /
ting nge 'dzin gyi dbang po dang /
de'i stobs dang /
sems can thams cad kyi nyon mongs pa dang /
ting nge 'dzin gyi phung po rdzogs par byed pa dang /
dam pa'i chos bsrung ba'o / /
shes rab kyi yang bcu ste /
phung po la mkhas pa dang /
khams la mkhas pa dang /
skye mched la mkhas pa dang /
rten 'brel la mkhas pa dang /
bden pa la mkhas pa dang /
lta ba thams cad bsal ba dang /
shes rab kyi dbang po dang /
mi skye ba'i chos la bzod pa dang /
sangs rgyas kyi chos thams cad rdzogs par bya ba dang /
sgrib pa med pa'i ye shes mthong ba'o / /
thabs kyi yang bcu ste /
sems can gyi bsam pa dang spyod pa la 'jug pa dang /
sems can gyi rten dang /
byams pa dang /
snying rje dang /
sems can gyi bya ba la mi skyo ba dang /
sangs rgyas kyi chos thams cad la 'jug pa dang /
khyad par gyi ye shes mthong ba khong du chud pa dang /
pha rol tu phyin pa yongs su byang bar bya ba dang /
dngos po ci lta bar rtog pa dang /
sems can gyi stobs nye bar bsgrub pa dang /
phyir mi ldog pa'i sa thob par byed pa'o / /
smon lam gyi yang bcu ste /
sems can gyi sems kyi thibs po rgyu ba shes pa dang /
de bzhin du sems can gyi nyon mongs pa dang /
dbang po dang /
bsam pa dang mos pa dang /
bsam pa dang lhag pa'i bsam pa dang /
mos pa dang 'jig rten gyi khams tha dad pa dang /
khams gsum dang /
bsam pa bag la nyal ba dang /
'chi 'pho dang skye ba dang /
phung po gsum rnam par gzhag pa'i thibs po shes pa dang /
dbang po mi skyo ba'i sems can smin par bya ba shes pa'o / /
stobs kyi yang bcu ste /
chos thams cad bzod ma nas 'byung ba med pa dang /
de bzhin du mtshan nyid med pa dang /
skye ba med pa dang /
yod pa ma yin pa dang /
chags pa med pa dang /
'jug pa med pa dang /
ldog pa med pa dang /
dngos po med pa'i ngo bo nyid dang /
thog ma dang tha ma mnyam pa nyid dang /
chos thams cad gzod ma nas de bzhin nyid la 'jug pa la rtog pa dang rnam par rtog pa med pa'o / /
ye shes kyi pha rol tu phyin pa'i sngon du 'gro ba'i chos kyang bcu ste /
chos thams cad rnam par dbye ba la shin tu brtags pa dang /
dkar po'i chos shin tu rdzogs pa dang /
byang chub kyi tshogs dpag tu med pa bsags pa dang /
ye shes kyi tshogs chen po bzung ba dang /
snying rje chen po yangs pa khong du chud pa dang /
'jig rten gyi khams rnam par dbye ba'i rim pa shes pa dang /
sems can gyi khams dang nyon mongs pa'i spyod pa la 'jug pa dang /
sangs rgyas kyi spyod yul la 'jug cing rjes su 'gro ba shes pa dang /
stobs dang mi 'jigs pa dang ma 'dres pa'i chos la lhag par dmigs shing kun shes par bya ba dang /
rnam pa thams cad kyi mchog dang ldan pa /
rnam pa thams cad mkhyen pa'i ye shes la dbang bskur ba'i sa thob pa sngon du 'gro ba'o / /
pha rol tu phyin pa'i don ni spyod pa'i khyad par rdzogs par byed pa'i don dang /
ye shes zab cing rgya che ba yongs su rdzogs par byed pa dang /
'dus byas dang 'dus ma byas la chags pa med pa dang /
'khor ba'i nyes pa ji lta ba bzhin du rtogs pa dang /
skye bo rmongs pa khong du chud par byed pa dang /
chos kyi mdzod mi zad pa ston pa dang /
sgrib pa med pa'i rnam par thar pa rdzogs par byed pa dang /
sems can gyi khams shes par byed pa dang /
sbyin pa'i mnyam pa nyid rjes su rtogs pa dang /
tshul khrims dang /
bzod pa dang /
brtson 'grus dang /
bsam gtan gyi mnyam pa nyid rdzogs par byed pa bzhi dang /
shes rab la mkhas pa rdzogs par byed pa dang /
chos thams cad shes par byed pa dang /
mi skye ba la bzod pa rdzogs par byed pa dang /
phyir mi ldog pa'i sa rdzogs par byed pa dang /
sangs rgyas kyi zhing sbyong bar byed pa dang /
sems can smin par byed pa dang byang chub kyi snying po la sangs rgyas kyi ye shes rdzogs par byed pa dang /
bdud thams cad 'dul bar byed pa dang /
srid zhi gnyis med pa ston cing sgrol bar byed pa dang /
yon tan thams cad kyi pha rol tu 'gro ba dang /
phas kyi rgol ba tshar gcod pa dang /
stobs dang mi 'jigs pa dang ma 'dres pa'i chos rdzogs par bya ba dang /
sangs rgyas kyi chos thams cad rdzogs par byed pa dang /
bla na med pa'i byang chub thob par byed pa dang /
chos kyi 'khor lo lan gsum du bzlas te rnam pa bcu gnyis su bskor ba'i don ni pha rol tu phyin pa'i don no zhes gsungs pa'o /
! /
bden pa po'i le'u las 'byung ba las pha rol tu phyin pa drug po so so la 'jug pa'i tshul gyi dbang du byas nas sbyin pa'i ni /
byang chub sems kyi lam ston longs spyod mchog /
'grub sogs yon tan bcu gnyis don gnyer bas / /
rgyal sras sbyin pa'i pha rol phyin sbyor te / /
'gro kun drangs phyir kun mkhyen rgya mtshor bsngo / /
mdo sde las /
byang chub sems dpas yon tan bcu gnyis mthong ba las sbyin pa'i pha rol tu phyin pa la sbyar bar bya ste /
byang chub kyi sems kyi lam ston par mthong bas de la sbyar ba dang /
de bzhin du longs spyod chen po 'grub pa'i lam yin pa dang /
'dod pa'i rigs su skye ba dang /
ser sna tshar bcad pa dang /
gtong ba'i rgyun 'phel ba dang /
yi dwags kyi grong khyer gyi sgo 'gog pa dang /
skye bo mang po dang tshe thun mong gi longs spyod la snying po len pa dang /
yo byad yongs su rdzogs pa dang /
bdog pa thams cad gtong ba la goms par byas par 'gyur ba dang /
bdag la dngos po thams cad yongs su 'dzin pa'i sems med pa dang /
bdag gi sbyin pa'i pha rol tu phyin pa yongs su rdzogs pa dang /
sangs rgyas kyis rjes su bstan pa la mthun par zhugs par 'gyur bar yang dag par mthong bas sbyin pa'i pha rol tu phyin pa la sbyar bar bya ste /
de'ang bla na med pa yang dag par rdzogs pa'i byang chub tu yongs su bsngo bar bya'o / /
'di ni 'og ma dag la yang sbyar ro /
! /
tshul khrims dang bzod pa ni de bzhin byin rlabs phun tshogs yongs bzung sogs / /
yon tan bcu gnyis las ni tshul khrims te / /
'du byed skad cig nges sogs bcu gnyis kyis / /
rnam pas rnam dag bzod pa bsgom par bya / /
yang yon tan bcu gnyis mthong bas tshul khrims kyi pha rol tu phyin pa la brtson par bya ste /
bdag gis byin brlabs phun sum tshogs pa yongs su 'dzin pa dang /
byang chub sems dpa'i lam du zhugs pa dang /
nyon mongs pa'i 'ching ba lhod pa dang /
ngan 'gro thams cad las 'da' ba dang /
ngan 'gro'i lam thams cad sbyangs pa dang /
gzhi gsum gyi las kha na ma tho ba med pa dang /
mkhas pa'i skye bo rnams kyis ma smad pa dang /
bag yod pa'i chos la brten pa dang /
sems can thams cad la mi 'jigs pa sbyin pa dang /
lus la sogs pa'i las sdom pa thob pa dang /
sangs rgyas kyi chos thams cad bsgrubs pa dang /
bdag gis sangs rgyas kyi tshul khrims bla na med pa sbyangs par 'gyur bar mthong bas tshul khrims kyi pha rol tu phyin pa la brtson par bya'o / /
rnam pa bcu gnyis kyis bzod pa'i pha rol tu phyin pa bsgom par bya ste /
'du byed thams cad skad cig ma'o zhes bdag mi dmigs par bya ba'i phyir dang /
bdag dang gzhan bsrung ba dang /
'khrug pa gtan med par bya ba dang /
bag la nyal dang kun nas dkris pa bsal ba dang /
rjes su chags pa dang khong khro ba spang ba dang /
mtshan dang dpe byad bsgrub pa dang /
tshangs pa'i 'jig rten du skye ba dang /
gzhan gyi gnod pa thams cad las 'da' ba dang /
zad pa shes pa dang mi skye ba shes pa 'thob pa dang /
bdud kyi yul thams cad las 'da' bar bya ba'i phyir dang /
sangs rgyas kyi sku tshad med pa mthong ba bsgom par bya'o /
! /
brtson 'grus la sogs pa drug gi ni /
brtul ba bcu gnyis kyis ni brtson 'grus te / /
rnam pa bcu gnyis dang ldan bsam gtan no / /
rnam gzhan bcu gnyis shes rab pha rol phyin / /
thabs rnam bcu gnyis yul la lta bas bsgom / /
sangs rgyas rnams kyis thabs mkhas bcu gnyis te / /
zhing gi yon tan snying po'ang bcu gnyis so / /
brtul pa bcu gnyis kyi brtson 'grus brtsam par bya ste /
chos thams cad mngon par byang chub par bya ba'i brtul ba dang /
de bzhin du sangs rgyas thams cad la mchod cing rim gro bya ba dang /
sangs rgyas thams cad mnyes par bya ba dang / /
sems can thams cad smin par bya ba dang /
sems can thams cad sangs rgyas kyi chos la 'god par bya ba dang /
sems can thams cad mi shes pa bsal ba dang /
sems cad la sangs rgyas kyi ye shes bsgrub pa dang /
sangs rgyas kyi zhing thams cad yongs su sbyong ba dang /
phyi ma'i mtha'i mur thug pa'i bskal par sems can gyi don du spyod pas mi skyo ba dang / /
skad cig gis 'jig rten gyi khams thams cad du 'gro ba dang /
sangs rgyas kyi zhing thams cad du byang chub mngon par 'tshang rgya zhing chos kyi 'khor lo bskor ba'i brtul bas brtson 'grus brtsam pa'o / /
rnam pa bcu gnyis kyis bsam gtan gyi pha rol tu phyin pa bsgom par bya ste /
shin tu mi 'khrugs pa'i phyir nyon mongs pa zhi bar bya ba'i rnam pa dang /
de bzhin du yul la mi rgyu bas sems gnas pa dang /
khams gsum las 'da' bas mi gnas pa dang /
'jig rten pa'i snyoms par 'jug pa zil gyis gnon pas 'jig rten las 'das pa dang /
de la mchags pas khyad par dang /
bsam gtan bzlog pas 'dod rgyal ba dang /
dngos po'i 'du shes dang bral bas ngo bo nyid dang /
tshad yod pa'i ting nge 'dzin la smod pas tshad med pa dang /
shin tu zhi bas zhi gnas dang /
cang shes pas sems dul ba dang /
dbang po nges par bsdams pas ?nges par sems pa dang /
byang chub kyi bsam pa ma bor ba'i phyir thabs la mkhas pa'i rnam pas bsgom par bya ste /
nga rgyal dang lta ba dang sred pa shas che ba'i bsam gtan pa ni ma yin pas snyoms par 'jug pa thams cad zil gyis gnon pa'o / /
rnam pa bcu gnyis kyis shes rab kyi pha rol tu phyin pa rtogs par bya ste /
gti mug gi mun nag med pa'i phyir snang ba'i rnam pa dang /
de bzhin du nyon mongs pa'i thibs po snang bar byed pas sgron ma dang /
mi shes pa dang bral bas ye shes kyi 'od zer 'gyod pa dang /
ma rig pa drungs nas 'byin pas gshol dang /
srid pa'i rgya mo 'jig par byed pas lcags kyu dang /
nyon mongs pa'i 'dam rdzab skem pas nyi ma'i dkyil 'khor dang /
skye ba'i shing bsreg pas me dang /
phongs pa sel bar byed pas nor bu dang /
rdzas med pas stong pa nyid dang /
mtshan nyid med pas mtshan ma med pa dang /
khams gsum las yang dag par 'da' ba'i phyir smon pa med pa'i rnam pa'o / /
yang byang chub sems dpa'i thabs la mkhas pa ni yul bcu gnyis la lta bar bya ste /
zhi ba'i yul la'ang gnas la /
thabs kyis srid pa'i yul la'ang gnas par snang ba dang /
de bzhin du dben pa dang 'du 'dzi dang /
bsam gtan dang btsun mo'i 'khor dang /
mngon par 'du mi byed pa dang /
'du byed thams cad dang /
skye ba med pa dang skye shi dang /
bdud bzhi'i yul las 'das pa dang /
bdud 'dul bar ston pa dang /
'phags pa'i skye bo dang /
'phags pa ma yin pa dang 'jig rten pa'i yul las 'das pa dang /
'jig rten pa dang /
ye shes kyi yul rnyed pa dang /
mi shes pa'i mthu dang /
yang dag pa'i mtha'i yul mngon du gyur pa dang nyan thos dang rang rgyal gyi yul du'ang mi ltung ba dang /
mtshan nyid med pa'i chos khong du chud pa dang mtshan dpes legs par brgyan pa'i lus kyis sems can smin par byed pa dang /
sangs rgyas kyi yul la yang dag par zhugs pa'ang yin la /
bdud kyi yul thams cad la gnas par yang snang ba'o / /
sangs rgyas kyi thabs la mkhas pa'ang rnam pa bcu gnyis te /
yon tan gyi snying po bcu gnyis kyis mngon par 'phags pa'i sangs rgyas kyi zhing du mngon par sangs rgyas kyang bskal pa'i snyigs ma ston pa dang /
de bzhin du dus dang /
sems can dang tshe dang /
nyon mongs pa'i snyigs ma dang /
theg pa tha dad pa dang /
kun nas nyon mongs pa can gyi sangs rgyas kyi zhing dang /
sems can dmu rgod dang /
chos bstan pa la bye brag dang /
mu stegs can gyi 'khrug pa yod pa dang /
bdud dang bdud kyi las kyang ston la /
nyes pa de dag thams cad kyang yod pa ma yin pa'o / /
yon tan gyi snying po bcu gnyis ni gang du sangs rgyas mngon par sangs rgyas pa'i zhing de yon tan gyi snying pos bsgrubs pa'i phyir bskal pa'i snying po dang ldan pa dang chos spyod pa'i dus las mi 'da' bas dus kyi snying po dang /
chos shes pa dang ldan pas sems can gyi snying po dang /
chos la dbang bas tshe'i snying po dang /
legs shing dag pas nyon mongs pa can ma yin pa'i zhing gi snying po dang /
sems can dmu rgod med pas sems can cang shes kyi snying po dang /
theg pa gcig gis nges par 'byung bas thog pa'i snying po dang /
rdzas lhag pa yod pas sa'i snying po dang /
mu stegs kyi bstan pa mi spyod pas bstan pa'i snying po dang /
g.yo med pas yon tan gyi snying po dang /
sems can rang bzhin gyis dkar bas bsam pa dang lhag pa'i snying po dang /
sbyin gnas dang mi 'bral bas 'phags pa'i snying po dang /
zhing de ni sngon gyi sangs rgyas bzhud cing rjes su zhugs pa'i phyir byang chub kyi snying po dang ldan pa'o zhes so / /
byang chub sems dpa'i sa las 'byung ba ni / /
ngo bo nyid dang thams cad dang / /
dka' ba dang ni sgo kun dang / /
skyes bu dam par ldan pa dang / /
de bzhin rnam pa thams cad dang / /
phongs shing 'dod dang ldan pa dang / /
'di dang gzhan du bde 'gyur dang / /
de bzhin rnam dag de mdor na / /
byang chub sems dpa'i sbyin pa yin / /
pha rol phyin pa gzhan lnga dang / /
bsdu ba bzhi yang de bzhin no / /
zhes don rnam pa dgu dgur gsungs pa las /
'dir ni drug po'i ngo bo nyid drug dang so so'i rnam par dbye ba bco brgyad kyis phyogs tsam rnam par bzhag ste /
gzhan ni de nyid las rgyas par blta bar bya'o / /
'dir gzhung ha cang lci ba spangs pas ma bris so /
! /
de la sbyin pa'i pha rol tu phyin pa'i ngo bo nyid ni /
yongs bzung kun la ma chags sems pa yis / /
kun bslangs las kyis dngos kun legs gtong ba / /
nyes rnams spong zhing 'bras bu rig pa yis / /
gang 'dod de la so sor sbyin pa'o / /
de la sbyin pa'i ngo bo nyid ni yo byad thams cad dang rang gi lus la mi lta ba'i rgyal sras kyi ma chags pa dang lhan cig skyes pa'i sems pa dang /
des kun nas bslang ba'i dngos po yongs su gtong ba'i lus ngag gi las dang sbyin bya kha na ma tho ba med pa thams cad gtong ba dang /
sdom pa la gnas pa dang /
'ong ba mthong zhing 'bras bu la lta ba dang /
su gang 'dod pa de la dngos po de so sor sbyin par byed pa'o /
! /
rab tu dbye ba ni /
de yang phyi nang dngos po ma lus dang /
bden dang rigs ston bslab sogs 'dzin 'jug dang / /
rgyal po chom rkun chu sogs 'jigs skyob pas / /
rnam pa kun tu bde bskyed rnam gsum mo / /
yang 'di dang gzhan du bde bar 'gyur ba'i skabs nas /
zang zing gi sbyin pa dang /
chos kyi sbyin pa dang /
mi 'jigs pa'i sbyin pa ni mdor bsdu na sbyin pa'i dbye ba'o / /
dang po ni sems kyi kun tu 'dzin pa btang bas ser sna'i dri ma bsal ba dang /
longs spyod kun tu 'dzin pa btang bas gsog 'jog gi dri ma bsal nas /
bzang po dang /
gtsang ba dang /
rung ba dag sbyin pa'o / /
chos kyi ni phyin ci ma log par chos ston pa dang /
rigs par ston pa dang /
bslab pa'i gzhi yang dag par 'dzin du 'jug pa'o / /
mi 'jigs pa'i ni stag dang seng ge dang chu srin 'dzin khri dang rgyal po dang chom rkun dang chu la sogs pa'i 'jigs pa las skyob pa'o /
! /
tshul khrims kyi ngo bo nyid ni /
gzhan las legs mnos bsam pa rnam dag dang / /
nyams na phyir gso gus pas rab bsgrim pas / /
khrel dang ngo tsha shes dang 'gyod med phyir / /
tshul khrims legs bsrung nyams na'ang rab gso ba'o / /
tshul khrims kyi ngo bo nyid ni mdor bsdu na yon tan bzhi dang ldan pa te /
pha rol las legs par blangs pa dang /
bsam pa shin tu rnam par dag pa dang nyams na phyir gso ba dang /
mi nyams pa'i don du gus pas nye bar gnas pa'o / /
dang pos ni bslab pa la nyams par byed na gzhan la brten te khrel yod skye'o / /
gnyis pas ni rang la brten te ngo tsha shes pa skye'o / /
gsum pa dang bzhi pa gnyis kyis ni 'gyod pa med par 'gyur te /
de ltar na snga ma gnyis las tshul khrims legs par bsrungs la bsrung na 'gyod pa med par 'gyur bas na chos snga ma gnyis ni phyi ma gnyis 'dren par byed pa'o / /
yang dang po gnyis dang tha mas ni tshul khrims nyams par mi 'gyur la /
gsum pas ni zhig pa las phyir 'chos shing slong bar rig par bya'o /
! /
rab tu dbye ba ni /
de yang phyogs gnyis la brten ris bdun dang / /
byang chub don du gzhi gsum dge sogs dang / /
bya ba don ldan rnams kyi grogs byed sogs / /
sdom dang dge sdud sems can don byed gsum / /
mdor bsdu na khyim pa'i phyogs dang rab tu byung ba'i phyogs la brten pa'i tshul khrims rnam pa gsum ste /
byang chub sems dpa'i sdom pa'i tshul khrims ni so sor thar pa'i sdom pa ris bdun po dge slong dang dge slong ma dang dge tshul dang dge tshul ma dang /
dge bsnyen dang dge bsnyen ma'i tshul khrims te /
de'ang khyim pa dang rab tu byung ba'i phyogs la ci rigs pa'o / /
dge ba'i chos sdud pa'i tshul khrims ni sdom pa yang dag par blangs nas byang chub chen po'i phyir lus dang ngag dang yid kyi dge ba bsags pa gang ci'ang rung ba de thams cad do / /
sems can la phan 'dogs pa'i tshul khrims ni mdor bsdu na sems can gyi bya ba don dang ldan pa sna tshogs la grogs byed pa dang /
nad la sogs pa'i sdug bsngal byung ngo cog la nad g.yog la sogs pa'i grogs byed pa nas /
rdzu 'phrul gyis bsdigs pa la sogs par byed pa'i bar rnam pa bcu gcig go ! /
bzod pa'i ngo bo nyid ni /
so sor rtog dang rang bzhin nyid stobs las / /
zang zing med cing brtse bas gnod kun bzod / /
bzod pa'i ngo bo nyid ni /
so sor brtags pa'i stobs la brten nas sam /
yang na rang bzhin gyis gzhan gnod pa byed pa la ji mi snyam pa dang /
thams cad kyi ji mi snyam pa dang thams cad la ji mi snyam pa ste /
zang zing med pa'i sems dang snying rje 'ba' zhig gis ji mi snyam pa'o /
! /
dbye ba ni /
phyogs gnyis gnod dang sdug bsngal dang len dang / /
chos la nges sems mos pa'i bzod pa'o / /
bzod pa de'ang rnam pa gnyis te khyim pa dang rab tu byung ba'i phyogs la brten pa'o / /
de dag kyang rnam pa gsum du lta ste /
gnod pa byed pa la ji mi snyam pa dang /
sdug bsngal dang du len pa dang chos la nges par sems pa la mos pa'i bzod pa'o / /
dang po ni /
gzhan gnod pa byed pa las byung ba'i sdug bsngal mi bzad pa rgyun mi chad pa sna tshogs byung na 'di ltar slob ste /
'di ni rang gi las kyi le lan yin te /
rang gi byas pa'i mi dge ba'i 'bras bu 'di 'dra ba myong ngo zhes bya ba la sogs par ro / /
gnyis pa ni bdag sngon 'dod pa la spyod cing 'dod pa tshol ba na de sdug bsngal gyi rgyur tshor bzhin du /
'dod pa'i ched du zhing las dang tshong la sogs pa sdug bsngal mang la drag pa myong zhing don med par mi shes pa'i nyes pas rab tu mnar na /
da bdag bde ba'i don du dge ba bsgrub pa la zhugs par tshor bzhin du /
de las bye ba phrag 'bum 'gyur du sdug bsngal dang du blang bar rigs na /
de bas chung ngu lta ci smos snyam ste /
gzhi thams cad byung ba'i sdug bsngal dang du len to / /
de ni brgyad de /
gnas la brten pa dang /
'jig rten gyi chos dang /
spyod lam dang /
chos 'dzin pa dang /
slong mos 'tsho ba dang /
mngon par brtson pas dub pa dang /
sems can gyi don dang /
phral gyi bya ba la brten pa'o / /
gsum pa ni chos yang dag par rab tu rnam par 'byed pa shin tu brtags pa'i blos mos pa'i gnas brgyad la shin tu mos pa ste /
dkon mchog gsum gyi yon tan dang /
de kho na'i don dang /
sangs rgyas dang byang chub sems dpa'i mthu dang /
rgyu dang 'bras bu dang /
bdag gi thob bya'i don dang /
de thob pa'i thabs dang /
shes bya'i spyod yul la'o / /
de yang rgyu gnyis kyis legs par gnas pa ste /
yun ring po nas goms pa dang /
shes ba shin tu rnam par dag pa thob pas so /
! /
brtson 'grus kyi ngo bo ni /
dge ba dpag med bsdu dang gzhan don phyir / /
rab spro sbyangs shing brtan la ma 'khrul dang / /
des slang gzhi gsum dge la g.yo ba ni / /
brtan pa'i brtson 'grus ngo bo nyid du gsungs /
dge ba'i chos dpag tu med pa bsdu ba dang /
sems can gyi don bya ba'i phyir mngon par spro ba sbyangs pa bar chad med pa phyin ci ma log pa dang /
de las byung ba'i lus dang ngag dang yid kyi g.yo ba gang yin pa'o /
! /
dbye ba ni /
de yang go cha dge tshogs rab bsgrub dang / /
sems can don byed dbye bas rnam gsum mo / /
brtson 'grus kyang rnam pa gnyis po khyim pa dang rab tu byung ba'i phyogs la brten pa dag rnam pa gsum du lta ste /
go cha'i brtson 'grus dang /
dge ba'i chos sdud pa dang /
sems can gyi don byed pa'o / /
dang po ni /
sbyor ba'i sngon rol nas gal te bdag sems can gcig sdug bsngal las thar ba'i phyir yang nyin mtshan bskal pa stong dang mnyam pa kho nar dmyal bar gnas pa'i dus ji srid kyis mngon par 'tshang rgya ba'i dus de nyid bye ba phrag 'bum 'gyur gyi byang chub thob tu zin kyang spro bar byed kyi zhum par mi byed na /
ches yun thung zhing chung ba'i sdug bsngal gyis lta ci smos snyam pa'i go cha de lta bu la mos shing dang ba tsam yang byang chub sems dpa'i brtan po yin te brtson 'grus dpag tu med pa'i rgyu brtas par byed pa yin na /
go cha'i brtson 'grus de lta bu dngos dang ldan pa lta ci smos te /
de la ni byang chub dang sems can gyi don du zhum par 'gyur ba'i bya dka' ba ni ci'ang med do / /
gnyis pa ni brtson 'grus gang sbyin pa la sogs pa drug 'grub par bya ba'i phyir pha rol tu phyin pa drug la sbyor bar byed pa'o / /
gsum pa ni sems can gyi don bya ba bcu gcig po nyid bsgrub pa'i brtson 'grus so / /
! bsam gtan gyi ngo bo nyid ni /
theg mchog sde snod thos dang bsam pa las / /
rtse gcig sems gnas dge ba zhi gnas dang / /
lhag mthong zung 'brel phyogs gtogs gang yin pa / /
'di ni rgyal ba'i sras kyis bsam gtan no / /
byang chub sems dpa'i sde snod thos pa dang bsam pa sngon du 'gro ba'i 'jig rten dang 'jig rten las 'das pa'i sems rtse gcig pa dge ba sems gnas pa /
zhi gnas sam lhag mthong ngam gnyi ga'i phyogs gang yin pa'o / /
! dbye ba ni /
'jig rten 'jig rten 'das gnyis mthong chos la / /
bde bar gnas dang yon tan kun bsgrub dang / /
sems can don byed bcu gcig bsdus pa gsum / /
bsam gtan ji snyed ji lta'i dbye bar gsungs / /
bsam gtan thams cad ni rnam pa gnyis su lta ste /
'jig rten pa dang 'jig rten las 'das pa'o / /
de'ang ci rigs par rnam pa gsum ste /
tshe 'di la bde bar gnas par bya ba dang /
ting nge 'dzin gyi yon tan bsgrub pa dang /
sems can gyi don byed pa'o / /
dang po ni rnam rtog thams cad dang bral ba lus sems shin tu sbyangs pa bskyed pa rab tu zhi ba rlom sems sam /
ro myang ba'am mtshan ma thams cad dang bral ba'o / /
gnyis pa ni stobs bcu'i rigs kyis bsdus pa'i ting nge 'dzin dpag tu med pa nyan thos la sogs pas ming tsam yang mi shes pa dang /
byang chub sems dpa'i rnam thar dang zil gnon dang zad par dang so so yang dag par rig pa la sogs pa'i yon tan bsgrub par byed pa'o / /
gsum pa ni bsam gtan la brten nas sems can gyi don bya ba bcu gcig po de bsgrub pa'o /
! /
shes rab kyi ngo bo nyid ni /
shes bya kun la rab 'jug chos rnam 'byed / /
rig pa'i gnas lnga'i spyod yul dang ldan pa'o / /
shes bya thams cad la 'jug pa dang shes bya thams cad la zhugs pa chos rnams rab tu rnam par 'byed pa gang yin pa /
rig pa'i gnas lnga po nang gi rig pa dang /
gtan tshigs dang /
gso ba dang /
sgra dang bzo dang las kyi gnas rig pa la dmigs nas 'jug pa'o /
! /
dbye ba ni /
'jig rten 'jig rten 'das pa'i shes rab dag /
de nyid mos dang mngon gyur legs rtogs dang / /
chos kyi tshogs kyi gnas brgyad la mkhas dang /
sems can don byed dbye bas gnyis dang gsum / /
byang chub sems dpa'i shes rab ni rnam pa gnyis te /
'jig rten pa dang 'jig rten las 'das pa'o / /
de'ang mdor bsdu na rnam pa gsum du lta ste /
shes bya'i de kho na rtogs pa dang /
rig pa'i gnas lnga dang /
tshogs gsum la mkhas pa dang /
sems can gyi don byed pa'o / /
dang po ni| chos bdag med pa brjod du med pa las brtsams te /
bden pa rtogs par bya ba'am rtogs pa'i dus sam rtogs phyin chad mchog tu zhi bar gnas pa rnam par mi rtog pa spros pa thams cad dang bral ba chos thams cad mnyam pa nyid kyi rjes su song ba spyi'i mtshan nyid chen po la zhugs pa /
shes bya'i mthar phyin pa sgro 'dogs pa dang skur ba 'debs pa'i mtha' gnyis spangs pa'i phyir dbu ma'i lam du 'gro ba'o / /
gnyis pa ni rig pa'i gnas lnga dang tshogs gsum la mkhas pa ste /
don dang ldan pa dang /
don dang mi ldan pa dang /
don dang ldan pa yang ma yin mi ldan pa yang ma yin pa'i chos rnams kyi tshogs la mkhas pa'o / /
sems can gyi don byed pa ni rnam pa bcu gcig gi gnas nyid la mkhas pa'i shes rab bo /
! /
pha rol tu phyin pa bsdus te rnam par gzhag pa'i dbang du byas nas dgongs pa nges par 'grel pa las 'byung ba la spyir bzhag pa las pha rol tu phyin pa drug la bslab pa'i thabs ni /
mos dang bsgrub dang rjes bsrung nyer bsten sbyar / /
rnam lngas pha rol phyin pa bsgrub par bslab / /
mdo de las /
pha rol tu phyin pa drug la rnam pa lnga'i sgo nas bslab par bya ste /
de dag ston pa'i sde snod la mos pa che ba dang /
chos kyi spyod pa bcus thos pa dang bsam pa dang sgom pa las byung ba'i shes rab kyis bsgrub pa dang /
byang chub kyi sems rjes su bsrung ba dang /
dge ba'i bshes gnyen bsten pa dang /
rgyun tu dge ba'i phyogs la sbyor bas so /
! /
pha rol tu phyin pa nyid kyi don ni /
mi mthun phyogs la zhen med mi lta dang / /
sgra bzhin mi rtog kha na ma tho med / /
nye bar bsags rnams zab cing rgya che ba'i / /
bsngo bas yongs bsgyur pha rol phyin pa'i don / /
yang rnam pa lnga'i phyir na pha rol tu phyin pa zhes bya ste /
mi mthun pa'i phyogs kyi dngos po la ma chags pa dang /
lan dang rnam par smin pa la mi lta ba dang /
mtshan nyid la sgra ji lta ba bzhin du mi rtog pa dang /
nyon mongs pa dang thabs ma yin pa spangs pas kha na ma tho ba med pa dang /
byas shing bsags pa rnams rdzogs pa'i byang chub tu yongs su bsngo ba'i phyir ro /
! /
mi mthun pa'i phyogs rnam pa drug gis ni /
yongs 'dzin ma bsdams mi bzod le lo dang / /
rnam g.yeng spros la mngon zhen mi mthun phyogs / /
pha rol phyin pa drug gi mi mthun pa'i phyogs rnam pa drug ni 'dod pa'i dga' ba dang longs spyod dang dbang phyug dang bsod nyams la yon tan du lta ba dang /
lus dang ngag dang yid kyis ci 'dod dgur spyod pa dang /
brnyas mi bzod pa dang /
mi brtson pas bsod nyams byed pa dang /
'du rdzi dang 'jig rten pa'i bya ba sna tshogs dang rnam par g.yeng ba dang /
mthong ba dang thos pa dang bye brag phyed pa dang /
rnam par shes pa'i tha snyad kyi spros pa la yon tan du lta ba'o /
! /
'bras bu'i khyad par ni /
longs spyod bde 'gro mdza' dang bdag po dang / /
gnod med che bar grags rnams 'bras bur gsungs / /
'bras bu rnam pa drug ni longs spyod che ba dang /
bde 'gro dang /
kho na med cing bde ba dang yid bde ba mang ba dang /
sems can gyi bdag po dang /
lus la gnod pa med pa dang /
dbang che bar grags pa'o /
! /
log par zhugs pa'i rnam pa ni /
brtse bral tshul bzhin min dang mi brtan dang / /
mi gus sbyor ba rnam bzhis log zhugs 'gyur / /
pha rol tu phyin pa nyon mongs pa can dang 'dres pa ni rnam pa bzhi ste /
snying rje med pa'i sbyor ba dang /
tshul bzhin ma yin pa'i sbyor ba dang /
rtag tu mi byed pa'i sbyor ba dang /
gus par mi byed pa'i sbyor ba'o / /
tshul bzhin ma yin pa ni re re la gzhan ma tshang ba'o /
! /
pha rol tu phyin pa'i don de nyid kyi khyad par rgyas par dbye ba las rnam par dag pa'i khyad par ni /
spyi yi rnam dag shes khe mi tshol sogs / /
longs spyod dri ma med sogs sbyin pa'i ste / /
bslab gzhi kun la mkhas sogs tshul khrims kyi /
gnod pas mi 'khrugs bzod pa'i rnam dag yin / /
brtson 'grus mnyam pa nyid sogs bsam gtan ni / /
mtshan ma legs rtogs ting 'dzin dbu ma yi / /
lam gyis nges 'byung la sogs shes rab rnams / /
pha rol phyin pa'i rnam dag don du gsungs / /
pha rol tu phyin pa'i don lnga po de nyid kyi rnam par dag pa ni bsdus pa bdun dang so so ba bdun phrag drug go /
dang po ni /
drug po 'dis shes kyi khe mi tshol ba dang /
de dag la lta bas ma zhen pa dang /
byang chub tu nges par 'phyin tam 'on te ma yin zhes the tshom mi za ba dang /
bdag la mi bstod la gzhan la mi smod cing brnyas par mi byed pa dang /
dregs shing bag med par mi byed pa dang /
cung zad tsam dang ngan ngon tsam gyis chog par mi 'dzin pa dang /
de rnams kyi ser sna dang phrag dog mi byed pa'o / /
sbyin pa'i ni sbyin par bya ba'i dngos po rnam par dag pa dang /
de bzhin du tshul khrims dang /
lta ba dang /
sems dang /
ngag dang /
shes pa dang /
dri ma rnam par dag pas so / /
tshul khrims kyi ni sdom pa bcas pa la bslab pa'i gzhi thams cad la mkhas pa dang /
ltung ba las bslang pa la mkhas pa dang /
de la nges pa'i tshul khrims dang ldan pa dang /
brtan pa'i tshul khrims dang ldan pa dang /
rtag tu byed pa dang /
rtag tu 'jug pa dang /
bslab pa'i gzhi rnams yang dag par blangs te slob pa'o / /
bzod pa'i ni thams cad kyis gnod pa byed pa kun rang gi las ngan pa'i nyes par lta bas mi 'khrugs pa dang /
lan du gshe ba la sogs pa'i sbyor ba mi byed pa dang /
khon gyi bsam pa mi 'dzin pa dang /
bshad sbyangs byed pa la mi 'khrugs pa dang /
bshad kyis sbyong ba la mi bsdod pa dang /
'dun pa dang 'jigs pas bzod pa ma yin pa dang /
phan gdags par bya ba yal bar mi 'dor bas so / /
brtson 'grus kyi ni de'i mnyam pa nyid shes pa dang /
des bdag la mi bstod cing gzhan la mi smod pa dang /
mthu dang ldan pa dang /
brtson 'grus dang ldan pa dang /
spro ba dang /
ldan pa dang /
brtul ba brtan pa dang /
dge ba'i chos la brtson pa ma dor bas so / /
bsam gtan gyi ni mtshan ma legs par rtogs pa'i ting nge 'dzin dang /
de bzhin du yongs su rdzogs pa dang /
gnyi ga'i cha dang /
shugs kyis 'byung ba dang /
mi gnas pa dang /
shin tu sbyang ba byas pa dang /
byang chub sems pa'i sde snod kyi dmigs pa bsgoms pa dpag tu med pa'i ting nge 'dzin te bdun la bsam gtan pa'o / /
shes rab kyi ni sgro skur spangs te /
dbu ma'i lam gyis nges par 'byung ba dang /
rnam par mthar pa'i sgo gsum ji lta ba shes pa dang /
ngo bo nyid gsum ji lta ba shes pa dang /
mtshan nyid la sogs pa ngo bo nyid med pa gsum shes pa dang /
rig pa'i gnas lnga'i kun rdzob kyi don shes pa dang /
de bzhin nyid bdun gyi don dam pa'i don shes pa dang /
rnam par mi rtag cing spros pa med pa'i tshul gcig la mang du gnas pa dang /
'dres pa tshad med pa'i chos la dmigs pa'i lhag mthong gis chos kyi rjes su mthun pa'i chos yang dag par bsgrub pa'o /
! /
las kyi khyad par ni /
rtag tu gus par sbyor bas bag yod sogs / /
bzang po'i gnas kyi lam ni rnam lnga'o / /
pha rol tu phyin pa'i don lnga po de'i las ni go rim bzhin du tshe 'dir rtag tu byed pa dang gus par byed pas bag yod pa dang /
tshe phyi ma la bag yod pa de'i rgyu yongs su 'dzin pa dang /
thabs des myur du rdzogs par byed pa dang /
shin tu yongs su rdzogs shing dag la byang bar byed pa dang /
tshe rabs thams cad du byang chub chen por rnam par smin pa 'dod pa dang bcas pa'i pha rol tu phyin pa mi zad pa nyid 'thob pa'o / /
de dag las kyang chags pa med pa dang mi lta ba dang yongs su bsngo ba gsum gyis ni rgya che ba'o / /
rnam par mi rtog pa dang kha na ma tho ba med pa gnyis kyis ni nyon mongs pa med pa 'grub par lta'o /
! /
don du gnyer ba'i khyad par ni /
pha rol phyin nyid ches lhag bde 'dzin sogs / /
rnam lngas de nyid don gnyer 'bras bus min / /
rnam pa lnga'i sgo nas pha rol tu phyin pa nyid 'dod kyi /
'bras bu 'dod pa la dad pas mi gnas te /
pha rol tu phyin pa rnams nyid ches lhag par bde ba dang yid bde ba'i rgyu yin pa'i phyir dang /
bdag dang gzhan la phan pa dang bde ba'i rgyu yin pa'i phyir dang /
phyi ma la rnam par smin pa 'dod pa'i rgyu yin pa'i phyir dang /
kun nas nyon mongs pa med pa'i gzhi yin pa'i phyir dang /
mi 'gyur ba'i chos nyid yin pa'i phyir ro /
! /
mthu la sogs pa'i khyad par ni /
mthu rnam bzhi dang rgyu 'bras rmad byung ldan / /
don chen rdzogs byed sa yi dbye bas gsum / /
mthu ni rnam pa bzhi ste /
ser sna la sogs pa spong ba dang /
byang chub thob par 'gyur ba dang /
tshe 'dir rang dang gzhan la phan pa dang /
phyi ma rnams su 'dod pa'i 'bras bu zad mi shes pa 'byung ba'o / /
pha rol tu phyin pa rnams rgyu ni snying rje chen po las byung ba'o / /
'bras bu ni rnam par smin pa 'dod pa 'grub cing sems can la phan 'dogs pa'o / /
don ni byang chub chen po yongs su rdzogs par byed pa dang ldan pa'o / /
yang rnam pa gsum ste| pha rol tu phyin pa ni mos pas spyod pa'i sa chung 'bring dag tu dus yun ring du bsgoms pa'i dge ba'i rtsa ba yin du zin kyang nyon mongs pa 'byung zhing des zil gyis kyang gnon pa'o / /
nye ba'i pha rol tu phyin pa ni yun ches ring du bsgoms pa des sa dang po thob pa nas bzung ste /
nyon mongs pa 'byung yang de zil gyis gnon nus pa'o / /
pha rol tu phyin pa chen po ni ches shin tu bsgoms pa de sa brgyad pa nas nyon mongs pa gtan mi 'byung ba'o zhes so /
! /
mdo sde rgyan las /
'byung ba'i dbang du byas nas pha rol tu phyin pa drug gi grangs dang go rim rnam par bzhag pa ni /
mngon mtho nges legs gnyis don gzhan don dang / /
theg chen don dang lam dang bslab gsum dang / /
rten dang dman dang rags pa'i rnam dbye las / /
pha rol phyin pa'i grangs dang go rim bzhag /
shin tu rgyas pa'i sde snod kyi don ni gtsaur pha rol tu phyin pa rnams kyi grangs la sogs pa'i don bcu po 'di rgyas par gsungs pa las yin la /
de mdor bsdus pa ni rje btsun gyis kyang /
grangs dang de yi mtshan nyid go rim dang / /
nges pa'i tshig dang yon tan go rim dang / /
rab tu dbye dang bsdu dang mi mthun phyogs / /
yon tan phan tshun rnam nges yin zhes bya / /
zhes gsungs pa'o / /
de dag las 'dir ni tshig gi spros pa dor la /
don bsdus pa tsam 'god par bya ste rgyas pa ni de nyid du blta'o / /
de la grangs dang go rim gyi rgyu ni drug dang gsum gyis te /
grangs kyi rgyu drug las mngon mtho'i yan lag lus dang longs spyod dang 'khor dang rtsom pa phun sum tshogs pa bzhi dang /
nges legs kyi yan lag nyon mongs pa rnam par gnon pa dang /
rtsa ba phyin ci log spong bas bya ba thams cad yang dag pa ji lta ba shes pa bsgrub pa las drug kho nar nges pa ni dang po'o / /
gnyi ga'i don gyi yan lag ma tshang ba med pa las ni byang chub sems dpa' gzhan gyi don bsgrub pa na gzhan la phan 'dogs pa dang gnod pa spong ba dang gnod pa byed pa bzod pa gsum gyis ni gzhan gyi don bsgrub la /
gnyi ga'i rten dang sems gnas pa dang /
shes rab rnam par grol ba gsum gyis ni rang gi don rdzogs par byed pas so / /
gzhan don gyi yan lag las ni gzhan la 'dod dgu sbyin pas legs par bsgrub pa dang /
gnod 'tshe spong zhing tshur gnod pa byas kyang lan mi byed pa gnyis kyis log par bsgrub pa spong ba dang /
'dun cing smin par byed pa dang /
rnam par grol bar byed pas gzhan don rdzogs par bsgrub pas so / /
theg pa chen po'i don rdzogs par byed pa las ni 'dis 'gro bar byed pa ni theg pa yin la chen po rnams kyis bgrod par bya bas na chen por gyur pa'i lam spyad pa dang lta ba yongs su rdzogs par byed pas te /
ma zhen pa dang /
gus pa dang /
sdug bsngal bab pa la mi skyo ba dang /
dge ba bsgrub pa la mi skyo ba'i khyad par bzhi dang /
zhi gnas dang lhag mthong bsgom pa'i rang bzhin gnyis kyis so / /
de rdzogs par byed pa'i thabs lam gyi yan lag las ni yul thob pa rnams la yongs su 'dzin pa dang /
ma thob pa la don du gnyer ba'i 'bad pa dang bral ba gnyis kyis ma chags pa'i yan lag dang /
gzhan yongs su mi 'dor ba'i yan lag dang /
rang gi dge ba 'phel ba'i yan lag dang /
sgrib pa gnyis rnam par sbyong ba'i yan lag ste /
rnam pa bzhi las so / /
bslab pa gsum rdzogs par byed pa las ni longs spyod la mi lta bas tshul khrims 'grub cing de dang ldan pas bzod pa'i stobs thob pas tshul khrims bzhi dang 'khor dang bcas pa las dang po gsum dang /
sems dang shes rab bsgrub pa las tha ma gnyis dang /
de thams cad kyi grogs su gyur pas gsum car bsgrub pas so / /
go rim gyi rgyu gsum las rten gyi rim pa ni longs spyod dang lus la ma zhen pas tshul khrims 'grub cing de las bzod par 'gyur la /
de dang ldan pas brtson 'grus rtsom zhing de las ting nge 'dzin skye ste /
mnyam par bzhag na yang dag pa ji lta ba shes pa skye ba'o / /
dman pa'i rim pa ni snga ma snga ma dag skye bo dman pas kyang 'jug par nus pa dang /
nyon mongs pa'ang mang ba la sogs pa dang /
phyi ma phyi ma ni de las ldog pa'i phyir ro / /
rags pa'i rim pa ni snga ma snga ma dag mtshan nyid shes par sla ba dang mthar phyin par sla zhing /
phyi ma phyi ma ni de las ldog pas so /
! /
mtshan nyid ni /
kun slong bsam dang lhan cig spyod pa dang / /
rang bzhin dang ni las kyi mtshan nyid bzhi /
ser sna sogs spangs mi dmigs 'dod pa kun / /
yongs bskong 'gro ba theg gsum la 'god byed / /
kun nas slong ba'i bsam pa ni ser sna la sogs pa rnam pa drug dang ma 'dres pa'i gtong sems la sogs pa'o / /
lhan cig spyod pa'i grogs ni chos bdag med pa rtogs pa dang ldan pas 'khor gsum du rnam par mi rtog pa'i ye shes dang ldan pa'o / /
rang bzhin ni gang ci 'dod pa de la de sbyin pa dang /
lus dang ngag gis gzhan la gnod pa thams cad spong ba dang /
gnod pa thams cad bzod pa dang /
bya ba thams cad la grogs byed pa dang /
sems can thams cad kyis rjes su 'dzin pa dang /
the tshom la sogs pa thams cad sel bas so / /
las kyi mtshan nyid ni sbyin pa la sogs pas bsdus shing mgu bar byas nas theg pa gsum gyi skal ba ji lta bar sems can rnams smin par byed pa'o /
! /
nges pa'i tshig dang bsgom pa'i thabs ni /
dbul ba 'dor sogs sgra don yid byed dngos / /
bsam dang thabs dang dbang 'byor la brten bsgom / /
sgra don ni rang dang gzhan gyi dbul ba 'dor bar byed pas sbyin pa'o / /
nyon mongs pa'i gdung ba sel zhing bsil ba thob par byed pas tshul khrims so / /
khro ba bzod pas bzod pa'o / /
dge ba'i chos dam pa la sbyor bas brtson 'grus so / /
yid nang du 'dzin cing sdud pas bsam gtan no / /
don dam pa shes pas shes rab bo / /
bsgom pa'i thabs ni lnga ste /
dngos po dang /
yid la byed pa dang /
bsam pa dang /
thabs dang| dbang 'byor pa la brten pa'o / /
dang po la bzhi las rgyu la brten pa ni rigs nyid las pha rol tu phyin pa rnams goms par byed pa'o / /
rnam smin la brten pa ni lus phun sum tshogs pa'i stobs kyis so / /
smon lam la brten pa ni sngon gyi smon lam las so / /
so sor rtog pa la brten pa ni shes rab kyi stobs kyis goms par byed pa'o / /
yid la byed pa la brten pa yang bzhi las mos pa yid la byed pa ni de drug dang ldan pa'i mdo thams cad la mos pa'o / /
ro myang ba ni de drug thob pa dag la yon tan du lta bas myang ba'o / /
rjes su yi rang ba ni gzhan thams cad kyi de drug la dga' bas khyab pa'o / /
mngon par dga' ba yid la byed pa ni rang dang gzhan gyi yid la byed pa drug po ma 'ongs pa la re bas dga' ba'o / /
bsam pa la brten pa ni drug ste /
chog mi shes pa dang /
bar ma chad pa dang /
zhing la byams pa dang /
rang gi ngo bo la dga' ba dang /
'bras bu la ches cher lta ba dang /
bltos pa med pa dang /
'bras bu gzhan la bsgyur bar mos pa ste /
ngoms mi shes pa dang /
rgya che ba dang /
dga' ba dang /
phan pa dang /
ma gos pa dang /
dge ba'i bsam pa'o / /
thabs la brten pa la gsum ste /
rnam par mi rtog pa'i ye shes kyi byed pa po dang /
las dang bya ba gsum mi dmigs par so sor rtog pas yid la byed pa thams cad yongs su dag par bsgrub pa'o / /
de'ang byed pa por mi rtog pa ni gang zag med pas so / /
las dang bya bar mi rtog pa gnyis ni chos med pa las so / /
dbang 'byor ba la brten pa ni sa brgyad pa yan chad du lhun gyis grub par goms par byed pa'o 'di la gsum ste /
sku la dbang 'byor ba ni chos kyi sku dang longs spyod rdzogs pa'i sku la rnam par dag pa ngang gis 'jug pa'o / /
spyod pa la dbang 'byor ba ni sprul pa'i skus sems can thams cad la rjes su mthun pa'i spyod pa ston pa'o / /
ston pa la dbang 'byor ba ni gzugs sku gnyis kyi gsung gis pha rol tu phyin pa rnam pa thams cad thogs pa med par ston pa'o /
! /
rab tu dbye ba dang bsdu ba dang mi mthun pa'i phyogs gsum gyi dbang du byas nas /
ngo bo nyid dang rgyu dang 'bras bu dang / /
las dang ldan dang 'jug pas rnam par dbye / /
rnam g.yeng mnyam par bzhag dang gnyi gas bsdus / /
longs spyod sogs dang phyi bshol chog 'dzin dang / /
lan dang rnam smin ldog phyogs bag nyal dang / /
rnam g.yeng chags pa rnam bdun mi mthun phyogs / /
dbye ba ni re re la ngo bo nyid la sogs pa'i don drug drug gis rnam par dbye ba ste /
sbyin pa'i ngo bo nyid ni len pa po rnams la zang zing la sogs pa gtong ba'o / /
rgyu ni ma chags pa la sogs pa dang lhan cig skyes pa'i sems pa'o / /
'bras bu ni lus dang longs spyod phun sum tshogs pa'o / /
las ni rang dang gzhan rjes su 'dzin pa'o / /
ldan pa ni tshogs rdzogs par byed pa'o / /
'jug pa la rten gyi 'jug pa ni ser sna med pa la yod pa'o / /
rab tu dbye ba'i 'jug pa ni chos dang zang zing dang mi 'jigs pa'i sbyin pa gsum mo / /
tshul khrims kyi ngo bo nyid ni yan lag drug rdzogs pa ste /
tshul khrims dang ldan par gnas pa dang /
so sor thar pa'i sdom pas bsdams pa dang /
cho ga phun sum tshogs pa dang /
spyod yul phun sum tshogs pa dang /
kha na ma tho ba phra rab tsam la'ang 'jigs par lta ba dang /
bslab pa'i gzhi rnams la yang dag par blangs te slob pa'o / /
rgyu ni mya ngan las 'das pa'i bsam pas len pa'o / /
'bras bu ni bde 'gror 'gro ba dang /
'gyod pa med pa la sogs pa'i rim gyis sems gnas pa thob pa'o / /
las ni yon tan thams cad kyi rten nyid dang /
nyon mongs kyi gdung ba zhi bar byed pa dang /
srog gcod pa la sogs pa'i rkyen can gyi khon dang 'jigs pa thams cad med pa'o / /
ldan pa ni rgyun tu gzhi gsum gyi legs par spyod pas bsod nams kyi tshogs mang po dang ldan pa'o / /
'jug pa la rten gyi 'jug pa ni sdom pa la gnas pa la yod pa'o / /
rab tu dbye ba'i 'jug pa ni so sor thar pa'i sdom pa brdar btags pas thob pa dang /
bsam gtan dang zag med kyi sdom pa chos nyid kyis thob pa ste gsum mo / /
bzod pa'i ngo bo nyid ni gsum ste /
gnod pa byed pa la mi thing bas mi mjed pa dang /
sdug bsngal la ji mi snyam pa dang /
chos la nges par rtog pa'i ngo bo nyid do / /
rgyu ni snying rje las tshul khrims len pa dang /
thos pa chud pa'o / /
'bras bu ni phan yon lngar gsungs pa ste /
khon mi mang ba dang /
dbyen mi mang ba dang /
bde ba dang yid bde ba mang ba dang /
'gyod pa med par 'chi ba'i dus byed pa dang /
shi nas kyang bde 'gror skye ba'o / /
las ni bdag dang gzhan gnyi ga'i don byed pa'o / /
ldan pa ni dka' thub kyi mchog dang ldan pa'o / /
rten gyi 'jug pa ni bzod pa dang ldan pa la yod pa'o / /
dbye ba'i 'jug pa ni bzod pa gsum po nyid do / /
brtson 'grus kyi ngo bo nyid ni spro ba med pa dang bya ba gzhan la spro ba dang dge ba la log par spro ba bsal nas dge ba la yang dag par spro ba'o / /
rgyu ni dad pa dang 'dun pa ste yid ches shing 'dun pa'o / /
'bras bu ni dran pa dang ting nge 'dzin la sogs pa'i yon tan 'phel ba'o / /
las ni kun nas nyon mongs pa spong ba'o / /
ldan pa ni ma chags pa la sogs pa'i yon tan dang ldan pa'o / /
rten ni brtson 'grus brtsams pa la yod do / /
dbye ba ni bdun te /
yul las bslab pa gsum la spro ba gsum dang /
rang bzhin gyis lus dang sems gyi gnyis dang /
sbyor bas rtag tu byed pa dang /
gus par byed pa gnyis su dbye ba'o / /
yang na lus kyi la rnam shes lnga'i lhag pa'i tshul khrims kyi lnga dang /
sems kyi la yid kyi ting nge 'dzin dang shes rab kyi gnyis su dbye ba'o / /
bsam gtan gyi ngo bo nyid ni sems nang du gnas pa'o / /
rgyu ni dran pa dang brtson 'grus te /
dmigs pa ma brjed na brtson 'grus la brten nas bsam gtan bsgrub pas so / /
'bras bu ni gnod pa med par skye bas bde ba skye ba'o / /
las ni bsam gtan gyi mngon shes dang /
'phags pa la sogs pa'i gnas pa gsum la dbang bsgyur ba'o / /
ldan pa ni chos thams cad kyi gtso bo nyid do / /
rten ni bsam gtan pa'o / /
dbye ba ni rtog pa dang bcas shing dpyod pa dang bcas pa la sogs pa gsum mam /
dga' ba dang /
sim pa dang /
btang snyoms dang ldan pa gsum mo / /
shes rab kyi ngo bo nyid ni shes bya bden pa gnyis la sogs pa yang dag pa ji lta bar rab tu rnam par 'byed pa ste /
'jig rten pa'i bya ba dang log par 'byed pa bsal ba'o / /
rgyu ni sems mnyam par bzhag pa ting nge 'dzin no / /
'bras bu ni shes rab kyi dbye ba gsum gyis kun nas nyon mongs pa las grol ba'o / /
las ni 'tsho ba rnams kyi nang na bla na med par 'tsho ba dang /
chos legs par 'chad pa'o / /
ldan pa ni chos thams cad kyi mchog nyid do / /
rten ni shes rab can la yod pa'o / /
dbye ba ni gsum ste /
'jig rten pa dang /
'jig rten las 'das pa dman pa dang /
'jig rten las 'das pa chen po'o / /
pha rol tu phyin pa drug gi bsdu ba ni rnam pa gsum ste /
mnyam par ma bzhag pa dang /
mnyam par bzhag pa dang /
gnyi ga'i ngo bo nyid dang gnyis so / /
dang po ni sbyin pa dang yang dag par blangs pa'i tshul khrims so / /
gnyis pa ni bsam gtan dang ji lta ba shes pa'i shes rab bo / /
gsum pa ni bzod pa dang brtson 'grus te /
bzod pa dang po gnyis ni ma bzhag pa'o / /
chos la nges par sems pa ni bzhag pa'o / /
brtson 'grus ni gnyi ga lhur len pa'i sbyor ba'o / /
mi mthun pa'i phyogs ni chags pa rnam pa bdun te /
longs spyod dang 'chal ba'i tshul khrims la sogs pa la chags pa dang bshol ba la chags pa dang log par 'dzin pa la chags pa dang /
lan re ba la chags pa dang /
rnam par smin pa la chags pa dang /
mi mthun pa'i phyogs la chags pa dang /
rnam par g.yeng ba la chags pa gnyis te /
theg pa dman pa yid la byed pa dang /
'khor gsum du rtog pa'i g.yeng ba'o /
! /
yon tan ni /
rang bzhin bsam dang las dang 'bras bu bzhi / /
rgya che yongs dag bsam pas rab sbyar dang / /
byed po las dang byed pa ched du bya / /
'byung khungs 'brel pa dbang bya rab dbye mchog /
pha rol phyin pa rnams kyi yon tan ni rnam pa gsum ste /
rgya che ba dang /
yongs su dag pa dang /
mchog tu gyur pa'i yon tan no / /
dang po ni rnam pa bzhi ste /
lus dang srog la sogs pa'i dngos po thams cad gtong ba dang /
tshul khrims gsum po rnam pa thams cad la slob pa la sogs pa ni rang bzhin rgya che ba'o / /
snying rjes rang la phan pa'i 'bras bu ci la'ang mi lta bar 'jug pa ni bsam pa rgya che ba'o / /
sbyin pa la sogs pa de dag gis kyang 'gro ba rnams byang chub gsum ci rigs pa la 'god pa ni byed pa rgya che ba'o / /
sangs rgyas pa'i gnas skabs kyi chos sku sbyin pa la sogs pa rgyun mi chad pa dang ldan pa ni 'bras bu rgya che ba'o / /
yang na de rnams dngos po dang /
bsam pa dang /
'bras bu dang /
dus rgya che ba'i yon tan du sbyar ro / /
yongs su dag pa'i yon tan ni bsam pa dag pas bslang bas mi mthun phyogs kyi cha shas cung zad tsam dang ma 'dres pa ste /
sbyin pa'i ni slong ba po dang sbyin pa po la bltos nas dga' ba dang mi dga' ba dang smon pa gsum skye bas /
byang chub sems dpa' slong ba po la bltos nas ches lhag par skye ba brtse ba mi zad pa las yin pas so / /
tshul khrims kyi la gsum ste /
lus kyi spong ba gsum yongs su dag pa ni snying rjes gzhan la srog dang longs spyod dang chung ma'ang gtong bas gzhan gsod pa la sogs pa ring du spong ba'o / /
ngag gi la brdzun du smra ba spong ba'i ni rang gi lus srog la lta bas sam /
gzhan mdza' bo dag la byams pas sam /
rgyal po la sogs pa la 'jigs pas sam /
zang zing la lta bas rnyed pa'i phyir brdzun smra ba yin na /
byang chub sems dpa' la ni de bzhi med par 'gro ba kun la mnyam du brtse ba 'ba' zhig gis thams cad gtong par zhugs bas so / /
phra ma la sogs pa spong ba'i ni kun la snyoms pas brtse ba dang /
gzhan gyi sdug bsngal gyis shin tu 'jigs pa dang /
thams cad legs par 'dul bar 'dod pas so / /
bzod pa la sogs pa bzhi'i ni gzhan gyi gnod pa dang sdug bsngal thams cad la phan pa'i don chen por lta ba'i phyir dang /
gzhan la bdag bas ches lhag par byams pas sbyor ba'i phyir dang /
bde ba mang zhing bdag dang gzhan gnyi ga bde ba la zhen pa med pa dang /
ma rmongs pa dang /
mi zad pas 'jig rten pa la sogs pa las khyad zhugs pa'i bsam gtan gyis gnas pa'i phyir dang /
nyi ma'i 'od zer ltar rgya che zhing dri ma med la mngon sum pa'i shes rab kyis /
phug tu sgron ma'i snang ba la sogs pa'i shes pa lta bu 'jig rten pa la sogs pa'i shes rab zil gyis gnon pa'i phyir ro / /
mchog tu gyur pa'i yon tan ni sbyin pa la sogs pa'i byed pa po dang /
las su bya ba dang byed thabs dang /
ched du bya ba dang /
'byung khungs dang /
'brel pa can dang /
dbang du bya ba dang /
rnam dbye bod pa ste /
rnam par dbye ba'i sgra'i gnas kyi tshig brgyad dang sbyar nas bstan pas dmigs pa can gyi rten la sogs pa bas phul du byung ba'i phyir ro / /
de la byed pa po ni thams cad kyi'ang rten byang chub sems dpa'o / /
las su bya ba ni zang zing sbyin pa'i ni lus srog la sogs pa'o / /
tshul khrims kyi ni byang chub sems dpa'i sdom pa'o / /
bzod pa'i ni rang bas ngan pas gsod pa'o / /
brtson 'grus kyis ni pha rol tu phyin pa'i gnyen po dang spang bya'o / /
bsam gtan gyi ni byang chub sems dpa'i ting nge 'dzin rnams so / /
shes rab kyi ni de bzhin nyid do / /
byed thabs ni thams cad kyi'ang snying rjes rab tu sbyar ba ste thun mong gi rkyen no / /
ched du bya ba ni byang chub chen po'o / /
byung khungs ni so so'i rgyu sngon gyi goms pa'i bag chags so / /
'brel pa can ni 'khor gsum du mi rtog pa'i ye shes kyis zin pa'o / /
dbang du bya ba'i gzhi ni sbyin pa'i yon tan dang ldan pa la sogs pa dang /
tshul khrims la sogs pa'i theg pa chen por gtogs pa'am /
yang na gang la tshul khrims la sogs pa mchog 'grub pa'i sems can la sogs pa'o / /
rnam dbye bod pa ni gang la gnas nas sbyin pa la sogs pa ji snyed pa 'grub pa mos pa dang yid la byed pa dang /
ting nge 'dzin gyi sgo nas so /
! /
phan tshun rnam par nges pas ni /
ngo bo nyid dang kun 'ged yan lag dang / /
rjod byed rgyu mtshan phan tshun rnam nges bsgom / /
ngo bo nyid kyis phan tshun nges pa ni mi 'jigs pa'i sbyin pas tshul khrims dang /
bzod pa dang /
chos kyi sbyin pas bsam gtan dang shes rab dang /
de gnyi gas brtson 'grus dang /
dge ba'i chos sdud pa'i tshul khrims kyi pha rol tu phyin pa thams cad bsdus pa la sogs pa'o / /
gzhan la kun 'ged pa'i yan lag las ni gzhan gyi rgyud la sbyin pa dang tshul khrims la sogs pa 'jog pas kun 'ged pa na sbyin pa'i sbyin pa dang /
tshul khrims kyi sbyin pa la sogs pa yan lag suM cu rtsa drug gis 'jug pas so / /
rjod byed kyi chos kyi sgo nas ni ji ltar bskal pa bzang po'i mdo la sogs pa sbyin pa'i rjod byed yin pa ltar gzhan gyi'ang yin la /
sbyin pa bskal bzang la sogs pa'i don yin pa ltar gzhan yang yin pas so / /
rgyu mtshan gyi sgo nas ni sbyin pa ni tshul khrims la sogs pa'i rgyu ste longs spyod la mi lta na tshul khrims la sogs pa la 'jug pas so / /
tshul khrims kyang gzhan gyi rgyu yin te dge slong gi sdom pa la legs par gnas na yongs su 'dzin pa thams cad gtong zhing bzod pa la sogs pa dang yang ldan pa'i phyir ro / /
de bzhin du gzhan la yang ci rigs par gzhan dang gzhan gyi rgyu yin par blta'o /
! /
bsdu ba'i dngos po'i dbang du byas nas mdo sde rgyan las 'byung ba ni /
sbyin mtshungs de ston len 'jug bdag rjes 'jug /
phan dang 'dzin dang 'jug dang rjes 'jug byed / /
snod gyur mos dang bsgrub dang de rnam sbyong / /
zang zing dmigs dang bsgrub dang sbyong pa'i chos / /
phra rags don gyi dbye bas rnam pa drug /
'khor sdud don bsgrub bgrod gcig thabs chen te / /
pha rol phyin drug nyid kyis sems can tshogs / /
smin sogs byed pa bsdu ba'i dngos por gsungs zhes bya ba'o / /
'di la drug las bsdu ba'i dngos po bzhi'i mtshan nyid kyi dbang du byas nas sbyin pa ni pha rol tu phyin par bshad pa nyid dang mtshungs te gtsor zang zing sbyin pa'o / /
snyan par smra ba ni de ston pa ste de'i sgras pha rol tu phyin pa bzung bas drug car phyin ci ma log par sngar bshad pa bzhin du gzhan la rgya cher ston pa'o / /
don spyod pa ni de dag gi don nyams su len pa la sbyor ba'o / /
don mthun pa ni gang la gzhan len du bcug pa de la bdag nyid rjes su 'jug pas ji skad bshad pa ltar bsgrub pa la gnas pa ste /
rang ma dul bar gzhan 'dul ba ni gnas ma yin pa'i phyir ro / /
grangs nges pas ni gzhan rjes su 'dzin pa'i thabs ma tshang ba med pa 'di bzhi kho nas 'grub pa ste /
gzhan la phan pa bskyed pas 'dun par byed pa dang /
ma rtogs pa la sogs pa sel bas don 'dzin cing rtogs par byed pa dang /
rtogs pa'i don bsgrub pa la sbyor bas dge ba la 'jug par byed pa dang /
gang la gzhan sbyar ba de la rang nyid rjes su 'jug cing gnas na mi bslu bar yid ches nas brtan par 'gyur bas bsgrub pa mthar phyin par byed pa'i phyir ro / /
las ni gzhan dag zang zing byin pas chos nyan pa la gus shing snod du 'gyur ba dang /
chos kyi don nges pa las mos par byed pa dang /
chos bzhin du sgrub par byed pa dang /
bsgrub pa brtan pas rnam par sbyong ba'o / /
dbye ba la gnyis te bsdus pa'i dbye ba ni zang zing dang chos kyis bsdu ba gnyis su bsdus pa'o / /
chos la gsuM ste| dmigs pa'i chos dang /
bsgrub pa'i chos dang /
de rnam par sbyong ba'i chos kyi dbye bas so / /
rnam pa'i dbye ba ni theg pa gsum gyi rang bzhin gyis dbye ba dman pa dang 'bring mchog gsum dang /
theg pa chen po'i gnas skabs kyi dbye ba mos pa spyod pa'i sa la phal cher don med pa dang /
sa bdun la phal cher don yod pa dang /
sa brgyad pa yan chad du gzhan don nges par 'grub pas rnam pa thams cad du don yod pa gsum ste drug go /
phan yon ni su dag 'khor sdud pa dang sdud par 'gyur ba dang da ltar sdud pa de thams cad kyis bsdu ba bzhi'i thabs kho na la brten par 'os pa ste /
'di ni thams cad kyi don bsgrub pa la bgrod pa gcig pa'i thabs bzang po yin par sangs rgyas rnams kyis bstod bkur bsngags pa mdzad pa'o / /
rten ni pha rol tu phyin pa drug po de nyid de /
des longs spyod la soD pa la ma chags pa dang /
nyes par spyod pa'i rdul zhi ba dang /
pha rol gnod pa byed pa la'ang 'khrug pa sdom pa dang /
don bya bar brtson pa dang /
de la sems nang du gnas pa'i bdag nyid dang /
nang dang phyi'i chos kyi mtshan mar mi rtog pa las /
'di rnams kyis gzhan gyi don bsgrub pa 'grub pa'i phyir ro /
! /
byang chub sems dpa'i sa las 'byung ba ni /
gzhan gyi yid 'ong bden zhing chos don ldan / /
rgyal sras rnams kyi snyan smra yin par gsungs / /
yang dag dga' byed kun dga' byed pa gang / /
rnam kun yon tan ldan pa'i chos ston pa'o / /
snyan smras legs bstan de dag brtse chen gyis / /
bslab dang bsgrub la sbyor byed don sbyor ba / /
smin dang grol byed 'di dang phyi ma dang / /
gnyi ga'i don dag yang dag 'dzin 'jug gsuM / /
gang la gzhan dag bkod pa'i don rnams la / /
bdag nyid mtshungs pa'am lhag bsten don mthun pa'o / /
zhes bya ba ste /
'dir yang sbyin pa ni snga ma bzhin no / /
snyan par smra ba'i ngo bo nyid ni sems can rnams la yid du 'ong ba dang /
bden pa dang chos dang mthun pa dang /
don dang ldan pa'i tshig smra ba'o / /
dbye ba ni gsum ste /
yang dag par dga' bar byed pa'i ngag ni khro gnyer med la gsong bor smra zhing /
gang gis bde legs su 'gyur ba'am khams snyoms pa dang ma snyoms pa la sogs pa 'dri bas 'jig rten dang mthun par dga' bar byed pa'o / /
kun dga' bar byed pa ni sems can rang gi bu dang nor la sogs pa'i 'byor ba ma shes pa dag la de dag mthong nas bsnyad pa'am /
dad pa'am tshul khrims la sogs pa'i 'byor bas dga' bar byed pa'o / /
rnam pa thams cad kyi yon tan dang ldan pa'i chos ston pa ni sems can rnams la phan pa dang bde ba mchog gis rtag tu nye bar gnas pas phan 'dogs pa ste /
snga ma gnyis ni 'jig rten gyi tshul dang ldan pa'o / /
tha ma ni yang dag pa'i chos bstan pa dang ldan pa'i snyan par smra ba'o / /
don spyod pa'i ngo bo ni de ltar snyan par smra bas rigs pa yang dag par bstan pa'i sems can rnams la snying rje bar bzhag ste zang zing med pa'i sems kyis /
bslab pa rnams dang chos kyis rjes su mthun pa'i chos bsgrub pa'i spyod pa ci rigs pas yang dag par 'dzin du 'jug pa dang 'dul ba dang 'god pa'o / /
dbye ba ni gnyis te sems can ma smin pa smin par byed pa dang /
smin pa grol bar byed pa'o / /
de'ang sgo gsum nas te tshe 'di'i don dang /
phyi ma'i don dang /
gnyi ga'i don yang dag par 'dzin du 'jug pas so / /
dang po ni chos dang mthun pa'i las kyis longs spyod bsgrub pa dang spel ba 'dzin du 'jug pa'o / /
gnyis pa ni longs spyod spangs nas slong mos 'tsho ba rab tu byung ba 'dzin du 'jug pa ste /
des phyi mar nges par bde'i 'dir nges pa med pa'o / /
gsum pa ni khyim pa'am rab tu byung ba'ang rung /
rim gyis 'dod chags dang bral ba 'dzin du 'jug pa ste /
des tshe 'dir lus dang sems shin tu sbyangs bas bde ba dang /
phyi mar rnam par dag pa'i lha'am phung po med pa'i bde ba thob pas so / /
don mthun gyi ngo bo nyid ni don gang dang dge ba'i rtsa ba gang la gzhan 'dzud pa de la rang nyid mtshungs pa'am lhag par bsten pa'o zhes gsungs te /
dbye ba ni snga ma'i de dag tu zad par dgongs pa'o / /
de ltar rgya cher bstan pa de dag las pha rol tu phyin pa rnams kyis ni bdag gi sangs rgyas kyi chos smin par byed do / /
bsdu ba'i dngos po rnams kyis ni sems can smin par byed de /
byang chub sems dpa'i dge ba'i chos kyi las ni de dag tsam du zad do zhes so| ! /
spyod pa rnam pa gnyis po de'i nus pa gong nas gong du spel ba'i bla na med pa'i 'bras bu la sbyor ba las stobs rgyas par byed pa dang /
sngar ma thob pa'ang thob par byed pa'i thabs dkon mchog mchod pa la sogs pa gsum spyir bstan pa ni /
bde legs 'byung gnas dkon mchog gsum mchod cing / /
lam gyi ston gyur dge bshes mchog bsten dang / /
brtse bas 'gro ba rjes 'dzin tshad med bsgom / /
spyod pa rnams kyis stobs 'phel byed pa'o / /
legs pa'i 'byung gnas dkon mchog gsum la rnyed pa dang bkur sti dang bsgrub pas mchod pa dang /
phan pa dang bde ba'i lam gyi ston par gyur pa'i dge ba'i bshes gnyen bkur sti dang rnyed pa dang rim gro dang bsgrub pa'i sgo nas bsten pa dang /
brtse ba chen pos 'gro ba rjes su 'dzin pa tshad med pa bsgom pa gsum gyis so /
! /
'di rnam par dbye ba la mdo sde'i rgyan nas 'byung ba'i dbang du byas nas mchod pa dang bsten pa rnam par dbye ba ni /
rten dang dngos dang rgyu mtshan yongs bsngo dang / /
nyer len mtshungs ldan zhing dang gnas rnams kyis / /
dkon mchog mchod dang bshes gnyen bzang bsten pa / /
phun sum tshogs pa'i khyad par rab tu bsten / /
de la dkon mchog mchod pa'i rten ni /
gang la brten pa'i dmigs pa ste /
mngon sum dang lkog tu gyur pa'i sangs rgyas la sogs pa'o / /
gang gis mchod pa'i gzhi'am dngos po nan bza' dang mnabs bsal la sogs pa'o / /
rgyu mtshan ni rab tu dang pa'i bsam pa'o / /
ched du bya ba'am yongs su bsngo ba ni tshogs gnyis rdzogs par bya ba'o / /
nye bar len pa'i rgyu ni bdag la sangs rgyas 'byung ba don yod par smon pa'o / /
mtshungs ldan gyi grogs ni mchod pa po la sogs pa gsum mi dmigs pa'i ye shes so / /
zhing ni sems can rnams so / /
de dag mchod pa sa bon lta bu la sbyar ba las lo tog lta bu'i 'bras bu 'phel ba'i gzhir gyur pas so / /
gang las mchod pa 'grub pa'i gnas ni rdzas dang sems kyi khyad par te /
rdzas la brten nas ni me tog la sogs pas mchod pa'o / /
sems la brten nas mchod pa ni mos pa dang ro myang ba dang rjes su yi rang ba dang /
mngon par dga' ba dang byang chub tu sems bskyed pa la sogs pas so / /
dge ba'i bshes gnyen bsten pa'i rten ni /
bshes gnyen phun sum tshogs pa dul ba dang zhi ba la sogs pa'i yon tan gyi tshogs mang po dang ldan pa'o / /
gzhi'am dngos po ni bkur sti dang rnyed pa dang rim gro dang bsgrub pa dang gis sgo nas so / /
rgyu mtshan ni kun shes par 'dod pa dang /
dus shes pa dang /
nga rgyal med pa'i bsam pa'o / /
yongs su bsngo ba ni bsgrub pa'i ched du bsten gyi /
rnyed bkur gyi ched ma yin pa'o / /
rgyu ni ji skad bstan pa ltar bsgrub pa ste /
des mnyes par 'gyur bas so / /
mtshungs ldan ni theg pa gsum la mkhas shing mi dmigs pa'i ye shes so / /
zhing ni sangs rgyas kyi zhing snod dag pa gang du sems can gang la chos ston pa'i khyad par gnyis so / /
gnas ni chos kyi bgo skal la spyod pa la brten nas bsten par bya'i /
zang zing las ma yin pa ste /
'di rnams rgyas par ni bshad zin to /
! /
tshad med pa bsgom pa'i dbang du byas nas /
ngo bo nyid dang mtshungs ldan dmigs pa dang / /
las dang rnam pa rgyu dang 'bras bu dang / /
rtags kyi khyad par rnam pa brgyad kyis ni / /
'gro la rjes brtse tshad med bzhi rnams bzhag /
byams pa la sogs pa'i ngo bo nyid ni gnod sems la sogs pa dang bral ba'i brtse sems so / /
mtshungs ldan ni mi dmigs pa'i ye shes so / /
dmigs pa ni sems can dang chos dang de dag gi de bzhin nyid gsum ste /
de dag yul du byas nas sems can la dmigs pa dang chos la dmigs pa dang dmigs pa med pa'i tshad med pa bzhi po rnams 'jug pas so / /
las ni sems can smin par byed pa la sogs pas rjes su 'dzin pa'o / /
rnam pa la sems can la dmigs pa'i dbang du byas nas byams pa ni sems can rnams bde ba dang phrad par 'dod pa'o / /
snying rje ni sdug bsngal dang bral bar 'dod pa'o / /
dga' ba ni bde ba dang mi 'bral bar 'dod pa'o / /
btang snyoms ni tshor ba de dag la kun nas nyon mongs pa med par 'dod pa'o / /
chos la dmigs pa'i ni de dag bstan pa'i chos la ji skad bstan pa ltar 'jug pa'o / /
dmigs pa med pa'i ni de dag gi de bzhin nyid la 'jug pas de dag tu rnam par mi rtog pa'i phyir dmigs pa med pa dang 'dra bas na dmigs pa med pa'o / /
rgyu ni de dag nyid goms pa'i bag chags so / /
'bras bu ni lnga ste /
rnam smin gyi ni gang 'dod par skye ba'o / /
bdag po'i ni tshogs rgya chen po rdzogs par byed pa'o / /
skyes bu'i byed pa ni sems can smin par byed pa'o / /
rgyu mthun ni thams cad du de dag nyid bsgom pa dang mi 'bral ba'o / /
bral ba'i 'bras bu ni gnod sems la sogs pa las rnam par grol ba'o / /
goms pa'i rtags ni mi mthun phyogs kyi rkyen nye bar gnas kyang 'gyur ba med pa'o /
! /
byang chub sems dpa'i sa las 'byung ba las dkon mchog mchod /
pa'i dbang du byas nas /
sku dang mchod rten mngon sum mngon sum min / /
byas dang byed bcug rnyed bkur rgya chen dang / /
nyon mongs can min bsgrub pa'i mchod pa bcu / /
lhag bsam rnam pa drug gis rab tu bsgrub / /
byang chub sems dpa'i de bzhin gshegs pa la mchod pa ni mdor bsdu na rnam par bcu ste /
sku la mchod pa dang /
mchod rten la dang /
mngon sum dang /
mngon sum ma yin par dang /
bdag gis byas pa'i dang /
gzhan byed du bcug pa'i dang /
rnyed pa dang /
bkur sti'i mchod pa dang /
rgya chen po'i dang /
kun nas nyon mongs pa can ma yin pa'i dang /
sgrub pa'i mchod pa'o / /
dang po ni sangs rgyas kyi gzugs sku nyid la dngos su mchod pa byed pa'o / /
gnyis pa ni de'i mchod rten nam gtsang khang byur bu'am gtsang khang ngam mchod rten rnying ngam gsar pa la mchod pa byed pa'o / /
gsum pa ni de dag dbang po la snang bar mngon sum nyid du mchod pa ste /
lhag pa'i bsam pa dang dga' ba'i sems kyis sangs rgyas gcig dang mchod rten gcig gi chos nyid gang yin pa de ni dus gsum pa thams cad kyi'ang yin pas bdag gis sangs rgyas dang mchod rten la sogs pa mngon sum pa 'di la'ang mchod do / /
dus gsum pa phyogs bcu na bzhugs pa thams cad la'ang mchod pa bya'o snyam pa ni de gnyi ga'i thun mong gi mchod pa'o / /
bzhi pa ni de gnyis mngon sum du ma gyur pa la sangs rgyas dang mchod rten thams cad kyi phyir snga ma bzhin du bsams nas mchod pa byed pa'o / /
lnga pa ni de dag la mchod pa bya bar 'dod pas rang nyid kyi lag gis mchod pa byed kyi /
le lo dang snyoms las dang bag med pas bran 'khor la sogs pa la byed du mi 'jug pa'o / /
drug pa ni rang 'ba' zhig mi byed par pha ma dang bu tsha nas rigs ngan yan chad kyang byed du 'jug pa dang /
mkhan po dang slob dpon nas phyi rol pa'i rab tu byung ba yan chad kyang byed du 'jug pa'o / /
bdun pa ni de dag la na bza' dang zhal zas dang gzims cha dang gdan dang snyun sman dang /
gus par smra ba dang yan lag lngas phyag btsal ba la sogs pa dang /
me tog dang bdug spos la sogs pa dang /
rin po che sna tshogs dang /
rgyan gyi rnam pa dang /
tha na dril bu dkrol ba dang kar+sha pa Ni gtor ba dang srsd bus bre ba yan chad do / /
brgyad pa ni bsnyen bkur de dag nyid kyis yun ring po dang /
dngos po mang po dang bzang po dang /
mngon sum dang mngon sum ma yin pa dang /
rang dang gzhan gyis dang /
snying thag pa nas dga' ba dang mos pa drag pos byed la /
byang chub chen por bsngo bar yang byed pa'o / /
dgu pa ni rang gi lag gis byed kyi /
le lo la sogs pas gzhan la mi 'chol ba dang /
gus pa dang mi g.yeng ba dang /
rgyal po la sogs pa las rnyed bkur 'dod pas tshul 'chos pas ma yin pa dang /
rung ba'i dngos po mchod kyi bab bla byug pa dang mar khus bkru ba dang /
gu gul gyis bdug pa dang arga'i me tog la sogs pa rung ba ma yin pas mi byed pa'o / /
bcu pa ni cung zad cung zad dang yud tsam yud tsam tha na ba 'jos tsam gyi bar du'ang sems can thams cad la byams pa la sogs pa bsgom pa dang /
'du byed thams cad la mi rtag pa la sogs pa dang /
dkon mchog gsum dang pha rol tu phyin pa rjes su dran pa dang /
chos thams cad kyi de bzhin nyid la mos pa bsgom pas gnas par byed pa ste /
de'i gong dang de las lhag pa lta ci smos /
gzhan yang tshul khrims bsrung ba dang zhi gnas dang lhag mthong dang byang chub kyi phyogs kyi chos la brtson pa dang /
pha rol tu phyin pa dang bsdu ba'i dngos po la brtson pa ni mchod pa mchog dam pa gong na med pa ste /
snga ma de ji tsam byas pas kyang cha tsam du'ang mi phod pa'o / /
sangs rgyas la mchod pa de ji ltar bar chos dang dge 'dun la mchod pa'ang ci rigs su sbyar ro / /
dkon mchog mchod pa bcu po de dag kyang sangs rgyas la dmigs pa'i lhag pa'i bsam pa drug gis byed de /
yon tan gyi zhing bla na med pa'i lhag pa'i bsam pa dang /
phan 'dogs pa bla na med pa dang /
rkang med dang rkang gnyis la sogs pa sems can thams cad kyi mchog tu gyur pa dang /
u dum wa ra'i me tog ltar shin tu dkon pa dang /
stong gsum gcig tu gcig pu 'byung bas 'ba' zhig pa dang /
'jig rten dang 'jig rten las 'das pa'i phun sum tshogs pa'i don thams cad rtogs pa'i lhag pa'i bsam pas so / /
de dag gis dkon mchog gsum la mchod pa byas pa ni chung yang 'bras bu dpag tu med par 'gyur na mang po lta ci smos /
! /
dge ba'i bshes gnyen bsten pa ni /
mtshan nyid bya ba don yod dad gzhi'i gnas / /
gdul bya'i bya dang bsten pa'i thabs dang ni / /
dam chos mnyan pa'i blo dad bsam min pa'i / /
gnas rnams kyis ni bshes gnyen bsten pa bstan / /
'dir yon tan brgyad kyis ni rnam pa thams cad rdzogs pa'i dge ba'i bshes gnyen gyi mtshan nyid bstan to / /
rnam pa lngas ni de'i bya ba yon tan yod pa bstan to / /
lngas ni de dad pa'i gzhi la gnas pa'o / /
lngas ni gdul bya la dge ba'i bshes gnyen gyi bya ba byed pa'o / /
bzhis ni de la bsten pa'i thabs so / /
'du shes rnam pa lngas ni chos mnyan par bya'o / /
nyan pa na chos smra ba la gnas rnam pa lnga ni yid la mi bya bar rna bar blags te dang ba'i yid kyis mnyan par bya ba ste /
'di rnam ni sngar spros pa dang bcas te bshad zin to /
! /
tshad med pa bsgom pa'i dbang du byas nas /
dmigs pa dang rnam pa'i dbye ba ni /
sems can bde ba 'dod pa rnams la ni / /
bde ba bsgrub pa'i lhag bsam rgya chen dang / /
chos tsam sems can btags la de goms dang / /
chos su zhen pa'ang med las byams pa gsum / /
sdug bsngal can la de bsal bde ldan la / /
dga' bas rjes su yi rang tshor ba ni / /
gsum ldan dag la rmongs sdang chags pa rnams / /
bsal 'dod lhag bsam snying rje sogs de bzhin / /
byang chub sems dpa'i tshad med pa ni rnam pa bzhi ste /
byams pa dang snying rje dang dga' ba dang btang snyoms so / /
de dag kyang rnam pa gsum du sgom par byed de /
sems can la dmigs pa dang /
chos la dmigs pa dang /
dmigs pa med pa'o / /
de'ang sems can thams cad bde ba dang ldan pa la sogs pa'i phung po gsum du bzhag nas /
sems can bde ba 'dod pa rnams la bde ba sgrub pa'i lhag pa'i bsam pa dang ldan pa'i byams pas phyogs bcu khyab par byas nas mos pas gnas pa ni sems can la dmigs pa'i byams pa'o / /
chos tsam du 'du shes dang ldan pa chos tsam la sems can du 'dogs par snying thag pa nas mthong ste byams pa bsgom pa ni chos la dmigs pa'o / /
chos su rtog pa'ang med par de bsgom pa ni dmigs pa med pa'o / /
snying rje la sogs pa'ang de ltar gsum gsum du dbye ste /
sems can sdug bsngal dang ldan pa rnams la sdug bsngal bsal ba dang bde ba dang ldan pa rnams la rjes su yi rang zhing dga' ba dang /
bde ba dang ldan pa la sogs pa gsum la chags pa dang sdang pa dang rmongs pa bsal ba'i lhag pa'i bsam pa ni snying rje la sogs par blta'o /
! /
thun mong dang thun mong ma yin pa la sogs pa'i mtshan nyid gsum rnam par bzhag pa ni /
de dag mu stegs nyan thos thun mong dang / /
thun mong ma yin bde ba'i bsam pa gsum / /
phan pa'i lhag pa'i bsam pa gcig yin te / /
kun kyang snying brtse'i bsam pas rab tu bsdus / /
de la sems can la dmigs pa'i byams pa la sogs pa ni gzhan mu stegs can dang thun mong pa'o / /
chos la dmigs pa ni nyan thos dang rang rgyal dang thun mong ba'o / /
dmigs pa med pa ni thams cad dang thun mong ma yin pa'o / /
yang byams pa la sogs pa gsum ni bde ba'i lhag pa'i bsam pas bsdus la /
btang snyoms ni phan pa'i lhag pa'i bsam pa'o / /
'di thams cad kyang snying brtse ba zhes bya ba ste de dag dang ldan pa'i rgyal sras ni snying brtse ba can no / /
! snying rje bye brag tu bshad pa ni /
sdug bsngal brgya rtsa bcu la dmigs nas ni| |snying rje chen pos 'gro ba'i blo ldan gyis / /
pha rol phyin sogs gang yang mi rdzogs med / /
tshe 'dir bde sogs phan yon mchog bzhi thob / /
sems can gyi khams la sdug bsngal brgya rtsa bcu mthong nas snying rje chen po bsgom par byed de /
sdug bsngal gcig dang gnyis nas brtsams pa rgyas par blta'o / /
de las kyang rmongs pa'i rnam par smin pa'i sdug bsngal la sogs pa bcu dgu la dmigs nas ni snying rje chen po 'jug go /
rgyu bzhis snying rje chen po zhes bya ste /
sdug bsngal zab cing phra la rtogs par dka' ba la dmigs nas skyes pa dang /
bskal pa mang por goms pas yun ring po nas 'dris pa dang /
rtsol ba drag pos 'jug pas srog lan brgyar yang gtong zhing sdug bsngal dang gnod pa thams cad nyams su len pa dang /
de bzhin gshegs pa dang /
mthar thug pa'i byang chub sems dpa'i sa la shin tu rnam par dag pa'i phyir ro / /
de ltar snying rjes yid bsgos pa ni sbyin pa gang mi gtong ba'am /
tshul khrims mi len pa la sogs pa gang yang med do / /
des na sangs rgyas rnams la byang chub gang la gnas zhes zhus na snying rje la gnas so zhes lung ston par mdzad do / /
tshad med pa de dag re re yang tshad med pa phun sum tshogs pas 'jug ste /
sdug pa'i 'bras bu tshad med pa 'dzin cing /
gcig tu nges par dge ba dang /
kha na ma tho ba med pa dag gis 'jug pa'i phyir ro / /
'di bsgom pa la phan yon bzhi ste /
tshe 'di nyid la bde ba mchog la gnas pa dang /
bsod nams tshad med pa 'dzin cing 'phel ba dang /
bla na med pa'i byang chub la bsam pa brtan pa dang /
gzhan don du 'khor bar sdug bsngal thams cad dang du len pa'o zhes so / /
! / /
de ltar byang chub sems dpa'i 'bras bu thun mong ma yin pa bsgrub pa'i thabs pha rol tu phyin pa'i spyod pa bshad nas /
theg pa gsum gyi thun mong gi 'bras bu mya ngan las 'das pa bsgrub pa'i thabs byang chub kyi phyogs kyi spyod pa ston to /
de ni ngo tsha shes pa nas ting nge 'dzin gsum gyi bar chos bcu bzhi ste /
de yang spyod pa po dang /
spyod pa'i rang bzhin dang /
spyod pa dbang du byed pa'i thabs dang /
dbang du gyur pa'i nus pa bzhir bsdu'o / /
de la spyod pa po'i khyad par ni gnyis te /
spyod pa'i ngo bo tshul khrims phun sum tshogs pa dang /
lta ba'i ngo bo shes rab phun sum tshogs pa dang ldan pa'o / /
dang po la gsum ste /
ngo tsha shes pa ni nyes pa thams cad la mi 'jug pas sdom pa'i tshul khrims so / /
brtan pa ni dge ba thams cad rab tu bsgrub pas dge ba'i chos sdud pa'o / /
mi skyo ba ni sems kyi log par bsgrub pa la sogs pa la mi skyo bar don bsgrub pas sems can gyi don byed pa'i tshul khrims yin pa'i phyir ro / /
shes rab la bzhi las /
bstan bcos shes pa dang /
'jig rten shes pa gnyis ni shes rab kyi rang bzhin te /
chos shes pa dang /
don shes pa'i ngo bo'o / /
shes rab yongs su mi nyams shing chud mi za ba'i rgyu ni rton pa bzhi'o / /
shes rab kyi gzhan rjes su 'dzin pa'i thabs ni so so yang dag par rig pa bzhi'o / /
de ltar tshul khrims kyi yan lag gsum dang shes rab kyi yan lag bzhi ni spyod pa po'i chos te /
de rnams dang ldan pa'i gang zag kho nas byang chub kyi phyogs kyi spyod pa la 'jug par nus kyi gzhan gyis ni mi nus pa'i phyir ro / /
spyod pa'i rang bzhin ni bsod nams dang ye shes kyi bdag nyid tshogs dang /
chos sum cu rtsa bdun gyi bdag nyid lam gnyis te /
rgyags kyis nye bar brtan pa'i skyes bu lam bde bar zhugs pas don bsgrub pa ltar /
tshogs kyi nye bar brtan pa'i chos sum cu rtsa bdun gyis 'bras bu bsgrubs pas so / /
chos de dag dang ldan pa'i gang zag gi spyod pa de gnyis rgyud la dbang du byed pa'i thabs ni gnyis te /
rnal 'byor la mnyam par 'jog pa dang /
ldang ba'i spyod pas so / /
dang po ni zhi gnas dang lhag mthong zung du 'brel ba bsgom pas so / /
gnyis pa la gsum ste /
ldang ba'i spyod pa'i rang bzhin ni thabs la mkhas pa rnam pa lnga'o / /
de'i rtogs pa chud mi za ba'i rgyu ni gzungs thob pa'o / /
rjes su bsgrubs pa chud mi za ba'i rgyu ni smon lam mo / /
dbang du byed pa'i thabs de dag gis spyod pa dbang du gyur pa'i nus pa ni chos kyi sdom bzhi rnam par spyad pa'i rgyu las ting nge 'dzin gsum thob pas log par 'dzin pa bdun spong ba'i mthu thob pa'o / /
'di rnams rnam par dbye ba mdo sde'i rgyan las 'byung ba la /
! ngo tsha shes pa'i mtshan nyid dang yul gyi dbye ba ni /
'dzem bag dang bcas mi dmigs ye shes ldan / /
dge dman yul can 'gro ba yongs smin byed / /
ser sna sogs 'phel gnyen po 'grib bsam dang / /
de la mi sbyor bzlog par spyod las skye / /
mtshan nyid ni bzhi ste /
ngo bo nyid dang /
grogs dang /
dmigs pa dang /
las phun sum tshogs pas so / /
dang po ni /
bsdam bya theg pa dman pa las kyang ldog na kha na ma tho ba las lta ci smos te /
log pa'i lam las ldog cing yang dag pa'i lam la 'jug pa'i mtshan nyid do / /
'dis khrel yod kyang bsdus te log par 'jug pa la 'dzem pa'i mtshan nyid kyis khyab pas so /
grogs ni 'khor gsum du mi rtog pa'i ye shes kyis zin pa'o / /
dmigs pa ni bsdam bya'i yul theg pa dman pa'i dge ba yang ngo / /
las ni sems can smin par byed pa ste /
de nyid la gzhan bkod pa'i sgo nas so / /
yul las dbye ba ni /
ser sna la sogs pa'i bsam pa 'phel ba dang /
de'i gnyen po 'grib pa dang /
gnyen po de'i sbyor ba 'grib pa dang /
bzlog pa'i sbyor ba 'phel ba la dmigs nas ngo tsha shes pa skye bas so /
! /
yon tan dang skyon gyi rnam pa'i dbye ba ni /
ngo tsha med pas rang gzhan gnyi ga 'joms / /
'di dang phyi ma dag dang gnyi gar yang / /
nyes tshogs rnam 'phel yongs gdung mang 'thob cing / /
bzlog pas bzang po'i gnas gyur 'bras bu 'thob / /
ngo tsha dang khrel yod pas 'dzem pa med pa ni gnyen po'i go cha dang bral pas nyes par spyod pa'i rtsa ba tshul bzhin ma yin pa yid la byed pa las nyon mongs pa mngon par 'du byed cing nyes spyod gsog pa la phyogs pa'o / /
de'i nyes dmigs kyi rnam pa las rang dang gzhan dang gnyi ga'i rten la gsum ni khro ba la sogs pas rang 'joms pa dang /
sems can gyi don la bag med cing yal par 'dor bas gzhan 'joms pa dang /
nga rgyal gyis tshul khrims 'jig pas gnyi ga 'joms pa'o / /
tshe 'di dang phyi ma dang gnyi ga'i dus su gnod pa gsum las /
'dir gnod pa ni drug ste /
rgyud nyams shing 'gyod pas zin pas bdag gis smad pa dang /
rnyed bkur nyams pas gzhan gyis smad pa dang /
lha rnams kyis smad pas bsrung ba las nyams pa dang /
ston pas kyang lug bong ltar spyod pa la sogs par smad pa dang /
tshangs pa mtshungs par spyod pa mkhas pa dag kyang chos nyid kyis smod pa dang /
phyogs dang phyogs mtshams su'ang mi snyan par grags pa'o / /
phyi mar gnod pa ni mi khom pa rnams su ltung ba'o / /
gnyi gar gnod pa ni dge ba'i chos thob pa las nyams pa'o / /
de las byung ba'i sdug bsngal dang yid mi bde ba mtha' yas pa'ang so sor myong bar 'gyur ba'o / /
yon tan gyi rnam pa ni ngo tsha shes pa dang khrel yod pa'i 'bras bu bzang po lnga la spyod pa ste /
rnam par smin pa'i 'bras bu ni rtag tu lha dang mi'i 'gro ba bzang po dag tu skye ba'o / /
bdag po'i 'bras bu ni byang chub kyi tshogs myur du rdzogs par byed pa'o / /
skyes bu'i byed pa ni sems can smin par byed pas mi skyo ba'o / /
rgyu mthun ni rtag tu gnyen po dang mi 'bral pa'o / /
bral ba'i 'bras bu ni mi mthun pa'i phyogs dang mi 'dre ba'o /
! /
yon tan dpes bsngags pa dang rtags ni /
gos dang nam mkha' rgyan ma bsrung ma'i dpes / /
gnas tshe nyon mongs mi gos sogs lngas bsngags / /
nyes tshogs dang du mi len mi 'jug dang / /
dge legs dang len 'jug pa'i bsam sbyor rtags / /
gos dang nam mkha' dang rgyan dang ma dang bsrung ma'i dpe lngas ni rim pa bzhin /
bsam gtan byed pa la sogs pas 'dug pa na nyon mongs pas mi gos pa dang /
bsod snyoms la sogs pa la rgyu ba na 'jig rten gyi chos kyis mi gos pa dang /
rang gi yon tan gyi che ba dang /
sems can gzhan la phan pa dang /
rnam par dag pa'i 'khor bar gnas pa'o / /
rtags ni ser sna la sogs pa'i bsam pa dang du len cing de'i sbyor ba la mi 'jug pa dang /
gtong ba la sogs pa'i bsam pa dang du len cing sbyor ba la 'jug pa'o /
! /
brtan pa'i mtshan nyid ni /
brtson 'grus ting nge 'dzin dang shes rab gsum / /
snying stobs sran thub brtan par rab brjod de / /
zhum g.yo rmongs pas bya ba rnams la 'jigs / /
de spong gnyug ma gsum po brtan par grub / /
brtan pa zhes bya ba ni bsam pa mi phyed pas dge ba bsgrub pa la mthu dang ldan zhing bya ba lci ba'i rgyu rnams kyis mi bskyod pa ste /
'di'i mtshan nyid kyi ngo bo ni le lo la sogs pa gsum bsal bas brtson 'grus la sogs pa gsum mo / /
mtshon bya ni snying stobs la sogs pa'i tha snyad du bya ba gsum mo / /
brtson 'grus la sogs pas de gsum du ji ltar mtshon par byed snyam na /
mtshan nyid de bsgrub pa ni bya ba rnams la 'jigs pa'i rgyu gsum po zhum pas mi spro ba dang /
sems rnal du mi gnas pas g.yo ba dang /
thabs mi shes pas rmongs pa dag 'di gsum gyis sel bas 'jigs pa med par 'jug pa'i phyir ro / /
gnyug ma zhes bya ba ni goms pas ngang gis 'jug pa'i brtson 'grus la sogs pa'o /
! /
mi 'gyur ba'i khyad par ni /
phye leb mkha' lding rgya mtshos ri rab ltar / /
chung 'bring chen po'i rkyen gyis 'gyur ba med| | phye ma leb dang nam mkha' lding gi gshog rlabs dang /
rgya mtsho'i rlabs kyis ri rab mi sgul ba ltar /
rkyen chung ngu la sogs pa grogs ngan pa dang /
sdug bsngal bab pa dang /
zab mo bstan pa gsum gyis mi 'gyur ba'o /
! /
mi skyo ba ni /
ngo tsha brtan las byang chub chen po la / /
'dun pa rab drag thos pas mi ngoms dang / /
brtson 'grus mchog dang 'khor ba'i sdug bsngal gyis / /
skyo med sa yi dbye bas chung 'bring mchog /
mi skyo ba zhes bya ba ni /
sems can gyi nyes pa mtha' yas pas mi 'khrugs par de dag gi don du tshogs bsgrub pa la 'dun pa brtan pos drangs pa'i bsam pa'i khyad par ro / /
de'i rten ni ngo tsha shes pa dang brten pa ste de gnyis kyis skyo bas ngo tsha zhing mi skyo bar byed pas so / /
ngo bo nyid ni byang chub chen po la 'dun pa brtan pa ste 'dun pa log na skyo bas so / /
gzhi ni gsum ste /
thos pas mi ngoms pa dang /
yun ring por brtson 'grus rtsom pa dang /
'khor ba'i sdug bsngal rnams la mi skyo ba'o / /
mos pa spyod pa'i sa la ni chung ngu ste ma rdzogs pa'o / /
sa bdun la ni rdzogs pa ste 'bring ngo / /
de yan chad ni chen po ste shin tu rdzogs pa'o / /
'di ni dbye ba'o /
! /
bstan bcos shes pa'i dbang du byas nas /
gnas lnga legs rtogs bsgrub dang ston sogs kyis / /
rang bzhin don rgyun mi chad kun mkhyen thob / /
ting 'dzin gzungs sgos sems can smin byed cing / /
dam chos 'dzin par byed pa'i las can no / /
'di la gsum las khyad par drug gis khyad par du 'phags pa ni mtshan nyid de /
dmigs pa'i khyad par gzhi ni nang dang /
gtan tshigs dang /
sgra dang /
gso ba dang /
bzo'i las kyi gnas rig pa'i gnas lnga'i gtsug lag go /
mtshan nyid ni lnga po de thos pa dang 'dzin pa dang kha ton byed pa dang /
yid kyis brtags pa dang mthong bas legs par rtogs pa'o / /
las ni gzhi dang po shes pas bdag nyid bsgrub cing gzhan la ston pa'o / /
gnyis pas gzhan gyi rtsod pa'i skyon shes pa las rgol ba tshar gcod pa dang /
gsum pas nges tshig bzang po brjod cing gzhan yid ches par byed pa dang /
bzhi pas nad sel ba dang /
lnga pas gzhan la bgo bsha' byed pa'o / /
ched du bya ba ni rang dang gzhan gyi don bsgrub pa'o / /
mi zad pa ni phung po bzhi yang rgyun mi chad pa'o / /
'bras bu 'grub pa mi rnam pa thams cad mkhyen pa bsgrub pa'o / /
dbye ba ni ting nge 'dzin dang gzungs kyi sgo gnyis kyis bsdus pa'o / /
las ni de gnyis kyis rim pa bzhin sems can smin par byed pa dang /
dam pa'i chos 'dzin par byed pa'o /
! /
'jig rten shes pa ni /
'jig rten lus ngag yid kyis rab shes pas / /
dam chos bsgrub phyir sems can snod du byed / /
'jig rten 'byung dang nub pa'i bden pa bzhi / /
spang dang thob par bya ba rjes su bsgrub / /
'di la bzhi ste lus ngag gis shes pa'i mtshan nyid ni dngos su lus ngag gis mi shes pas bslang ba'i rtsom pa dge ba bzhin 'dzum pa dang gsong por smra ba la sogs pa la btags pa'o / /
de'i las ni dam pa'i chos bsgrub pa'i don du sems can snod du bya ba'o / /
yid kyis shes pa'i mtshan nyid ni 'jig rten 'jug pa dang /
ldog pa'i mtshan nyid bden pa bzhi shes pa ste /
sdug bsngal dang kun 'byung ni gang dang gang gis 'jig rten 'khor bar yang dang yang du 'byung ba'o / /
'gog pa dang lam ni gang dang gang gis de dag nub par 'gyur ba'o / /
de'i las ni bden pa snga ma gnyis zhi bar bya ba dang /
phyi ma gnyis thob par bya ba'o /
!rton pa bzhi ni /
chos don nges pa'i don dang ye shes kyi / /
rjes 'brang chos spong gang zag tshig 'bru dang /
log par drangs dang rjod bcas shes kyi min / /
chos la mos dang don la legs dpyod dang / /
gzhan las ji bzhin thos dang 'jig rten las / /
'das pa'i ye shes thob las yongs mi nyams / /
'di la gsum las blang ba'i byed par ni tshad ma'i skyes bus bstan pa'i chos dang /
de'i dgongs pa'i don dang /
tshad ma dang ldan pa nges pa'i don dang /
so so rang rig pa'i ye shes bzhi la rton pa ste /
rton pa ni rjes su 'brang ba'i don do / /
dor ba'i khyad par ni gtsug lag gi chos spong ba'i gang zag dang /
tshig 'bru'i sgra ji bzhin gyi don dang /
log par bsam pas phyin ci log tu drangs ba'i don dang /
brjod pa dang bcas pa rnam par shes pa'i rjes su mi 'brang ba'o / /
phan yon gyi khyad par ni /
rim pa bzhin gtsug lag gi chos la mos pa dang /
rang gis dgongs pa can gyi don dpyod pa dang /
gzhan las don phyin ci ma log par thos pa dang /
'jig rten las 'das pa'i ye shes las nyams par mi 'gyur ba'o /
! /
so so yang dag par rig pa ni /
bstan bya mtshan gzhi mtshan nyid dag dang ni / /
ston byed sgra dang tshad rtogs legs ston byed / /
chos nyid mngon gyur yongs gcod shes pa yis / /
gdul bya'i the tshom ma lus sel ba'o / /
'di la bzhi ste /
mtshan nyid dang grangs nges pa ni chos ston pa la thogs pa med pa'i ye shes kyi yan lag yongs su rdzogs pa las te /
don so so yang dag par rig pa ni dngos po rnams kyi rjod byed ji snyed pa rnam grangs zhes bsnyad pa sgra'i don tsam mtshan gzhi shes pa yin pas spyi 'am mdor bstan pa shes pa'o / /
chos so so yang dag par rig pa ni mtshan nyid gang la don de'i sgra 'am ming 'jug pa'i rgyu mtshan shes pas ming shes par brtags pa ste /
snga ma gsal bar byed pas rgyas par bshad pa shes pa'o / /
nges pa'i tshig so so yang dag par rig pa ni sgra 'am tshig shes pa ste yul so so'i gang zag gang la sgra gang gis don gang go bar 'gyur ba de la des de ston par shes pa'o / /
spobs pa so so yang dag par rig pa ni de dag 'jal byed kyi tshad ma shes pas spobs pa thogs pa dang gtugs pa med pa'o / /
'di bzhis kyang chos ston pa'i yul dang yul can ma tshang ba med pa bstan te /
gang bstan bya yul ni chos dang don mtshan gzhi dang mtshan nyid do / /
gang gis ston byed yul can ni sgra dang tshad ma ste /
sgras ni chos dang don rtogs pa thob par byed la tshad mas ni rgol ba'i lan 'debs pa'i phyir ro / /
nges pa'i tshig ni so so yang dag par rig pa shes pa zhes bya ba chos kyi dbyings rang byung gi ye shes mngon du gyur nas de yongs su gcod pa rjes thob kyis chos dang don la sogs pa shes pa'o / /
las ni gzhan gyi the tshom thams cad gcod par byed pa'o /
! /
tshogs ni /
rig dang rkang pa'i mtshan nyid tshogs gnyis kyis / /
yongs dag 'khor bar gos med gzhan don bsgrub / /
lus dang longs spyod bsod nams dri med pa'i / /
shes rab rgyu dang de gnyis la sbyor dang / /
dka' spyod zab mo bzod dang mi g.yeng dang / /
de nyid rtse gcig pha rol phyin drug bsdus / /
rgyun du bsgom pa thob nas yang dang yang / /
dge ba bsgrub pas rang gzhan don rdzogs byed / /
sar 'jug mtshan med lhun grub dbang bskur dang / /
mthar thug bya phyir tshogs gnyis rab sgrub bo / /
'di la drug las mtshan nyid ni rig pa dang rkang pa'i rang bzhin te /
de kho na rnam par nges pas lam shes pa ni ye shes kyi tshogs yin la /
dge ba'i rtsa ba yongs su 'dzin pas lam des don grub pa'i sar phyin par byed pa ni bsod nams kyi tshogs so / /
grangs nges pa'i rgyu ni gzhan gyi don du 'khor ba na mngon par mtho ba'i dpal thob par byed pa dang /
der kun nas nyon mongs pas mi gos par rgyu bar byed pas so / /
bsdu ba ni 'di dag dang pha rol tu phyin pa drug phan tshun bsdus pa ste /
lus dang longs spyod phun sum tshogs pa bsgrub pas sbyin pa dang tshul khrims ni bsod nams kyi tshogs so / /
dri ma med pa'i rtogs pa bsgrubs pa'i shes rab ni ye shes kyi tshogs so / /
bzod pa la sogs pa gsum ni de gnyi ga ste /
bsod nams bsgrub pa dang yang dag par shes pa la 'jug pa'i phyir dang /
dka' ba spyod pa dang zab mo'i don la bsran thub pa'i phyir dang /
gzhan du mi g.yeng ba dang de kho na la mnyam par 'jog pa'i phyir ro / /
nges tshig ni saM b+ha ra zhes bya ba saM ni sa na ta na ste rgyun tu'o / /
b+ha ni b+ha ba na ste bsgom pa thob pa'o / /
ra ni ra big k+Sha na ste yang dang yang du dge ba bsgrub pa'o / /
las ni rang dang gzhan gyi don thams cad sgrub par byed pa'o / /
dbye ba ni mos pa spyod pa'i sa'i tshogs gnyis ni sa la 'jug pa'i don can no / /
sa dang po drug gi ni sa bdun pa mtshan ma med pa'i don can no / /
sa bdun pa'i ni sa brgyad pa dang dgu pa la lhun gyis grub pa'i don no / /
de gnyis kyis ni sa bcu pa la dbang bskur ba'i don no / /
sa bcu pa'i tshogs gnyis ni sangs rgyas kyi sa la 'bras bu mthar thug pa'i don can te lnga'o / /
byang chub kyi phyogs kyi chos ni tshogs de dag dang lhan cig spyod pa sa dang sa rnams su dngos po la yongs su rtog pa la sogs pa'i lam sgom pa ste /
sde tshan bdun du brjod pa /
rdzas bcu'i bdag nyid /
slob pa'i lam bzhi pos bsdus pa'o /
! /
dngos po la yongs su rtog pa'i lam dran pa nye bar gzhag pa bzhi ni /
rten dang gnyen po 'jug dmigs yid byed dang / /
thabs dang mthun dang rjes 'jug yongs shes dang / /
skye dang chen po mchog dang bsgom pa dang / /
yang dag 'grub pas dran pa nyer gzhag 'phags / /
rten la sogs pa bcu bzhis rgyal sras rnams kyi dran pa nye bar gzhag pa bzhi khyad par du 'phags pa ste /
rten ni theg pa chen po thos pa dang bsam pa dang bsgoms pa las byung ba'i shes rab gsum mo / /
gnyen po ni lus la sogs pa la bdag med par 'jug pas phyin ci log bzhi'i gnyen po mi gtsang ba la sogs pa'i 'du shes kyi'ang gnyen po yin pas so / /
'jug pa ni 'di bzhis go rim bzhin du bden pa bzhi la rang 'jug cing gzhan 'dzud pa ste /
dbus mtha' las bshad pa ni rim pa bzhin gnas ngan len rab tu brtags pa dang /
sred pa'i rgyu brtags pa dang /
bdag tu zhen gzhi brtags pa dang /
kun nas nyon mongs pa dang rnam byang gi chos la ma rmongs pas bden pa bzhi la 'jug pa'o / /
dmigs pa ni sems can thams cad kyi lus la sogs pa'o / /
yid la byed pa ni lus la sogs pa mi dmigs pa'o / /
thob pa ni lus la sogs pa dang 'bral ba dang mi 'bral bar bya ba'i phyir yang ma yin pa ste /
chos sku dang ma dag pa'i lus la bltos pa'o / /
mthun pa ni pha rol tu phyin pa dang mthun zhing bzlog pa'i gnyen po nyid kyis te /
lus mi rtag par shes nas phyi nang gi don la ser sna 'gog pa la sogs pas so / /
rjes su 'jug pa ni 'jig rten pa dang nyan thos dang rang rgyal gyi'ang rjes su 'jug pas de dag la de bstan pa'i phyir de sgom pa'o / /
yongs su shes pa ni yang dag pa ma yin pa snang bas lus sgyu ma lta bu dang /
log par myong bas tshor ba rmi laM lta bu dang /
rang bzhin gyi 'od gsal bas sems nam mkha' lta bu dang /
glo bur pa nyid kyis chos rnams sprin la sogs pa lta bur shes pa'o / /
skye ba ni bsam bzhin du srid par 'khor los bsgyur ba la sogs par skye zhing de la nyon mongs pa med pa'o / /
chen po ni rang bzhin gyis dbang po rno bas chung ngu yang gzhan gyi de bsgom pa yang dag pas che ba'o / /
mchog ni bsgom pa yongs su grub pa rnams 'dres shing nye bar 'dres pas so / /
bsgom pa ni shin tu bsgoms pas phung po zhi ba na yang mi zad pa'o / /
yang dag par 'grub pa ni sa bcu dang sangs rgyas kyis nyid 'thob pa'o /
! /
rtsol ba pa'i lam yang dag par spong ba bzhi ni de goms byed pa'i nyes pa'i gnyen por ni / /
mtshungs med yang dag spong bzhi rab tu bsgom / /
yongs dag srid spyod sgrib dang yid byed 'dor / /
sar 'jug mtshan med lung bstan sems can smin / /
dbang bskur zhing sbyang mthar thug bya ba'i phyir / /
'dun pa la brten rnal 'byor rgyur bcas bsgom / /
'di la gsum las spyi'i mtshan nyid ni dran pa nye bar bzhag pa bsgom pa de'i mi mthun pa'i phyogs nyes pa rnams kyi gnyen por 'di bsgoms pas de dag spong ba'i gnyen po nyid do / /
dbye ba ni bcu ste /
'khor ba'i phun sum tshogs pa la kun nas nyon mongs pa med par spyod pa dang /
sgrib pa lnga 'dor ba dang /
theg pa dman pa'i yid la byed pa 'dor ba dang /
sa la 'jug pa dang /
sa bdun par mtshan ma med pa dang /
brgyad par lung bstan thob pa dang /
dgu par sems can smin pa dang /
bcu par dbang bskur ba dang /
de gsum la thun mong du zhing dag pa dang /
sangs rgyas kyi sa la 'bras bu mthar thug par bya ba'i phyir de ltar gnyen po bsgom pa'o| |bsgom pa'i thabs ni 'dun pa bskyed do / /
'bad do / /
brtson 'grus rtsom mo / /
sems rab tu 'dzin to / /
yang dag par rab tu 'jog go zhes bya ba ste /
dang por rnal 'byor bsgom pa la mos par byed pas 'dun pa bskyed do / /
de las ni rtsol ba bskyed nas 'bad par byed de rnal 'byor rnam pa gnyis rgyu mtshan dang bcas par bsgom mo / /
yan lag gang gis zhe na /
brtson 'grus rtsom pas so / /
ji ltar rtsom pas zhe na /
sems rab tu 'dzin pa'i shes rab dang yang dag par 'jog pa'i zhi gnas gnyis kyis /
zhi gnas kyi gegs su gyur ba'i nye ba'i nyon mongs pa zhum pa dang /
lhag mthong gi gegs rgod pa'i gnyen po zung ngu 'brel ba goms pa las mnyam par gnas pa btang snyoms 'thob pa ni gnyen po yin pa'i phyir ro /
!ting nge 'dzin spyod pa'i lam rdzu 'phrul gyi rkang pa'i dbang du byas nas /
bsam gtan la brten 'dun sogs mtshan nyid bzhi / /
thabs rnam bzhi las 'bras bu rnam pa drug /
mngon par sgrub pas grub pa'i yan lag ni / /
rdzu 'phrul rkang pa bzhi po rnam par bzhag /
'di la bzhi las rten ni bsam gtan gyi pha rol tu phyin pa'o / /
rab tu dbye ba ni bzhi ste /
'dun pa bskyed pa tsam dang /
brtson 'grus brtsam pa dang /
sems yang dang yang du gtod pa dang /
yul dpyad pa las thob pa'i ting nge 'dzin bzhi'i mtshan nyid can no / /
'bras bu la las su rung bar byed pa'i thabs ni rnam pa bzhi ste /
spong ba'i 'du byed brgyad las dad pa dang 'dun pa dang brtson 'grus gsum ni yid ches shing don du gnyer nas 'bad par byed pa'i phyir 'bad par byed pa'i thabs so / /
shin tu sbyangs pa ni phan 'dogs pa'i thabs so / /
dran pa dang shes bzhin gnyis ni dmigs pa las mi 'gro ba dang 'phro ba shes pa'i phyir gtod par byed pa'i thabs / / / /
sems pa dang btang snyoms gnyis ni gnyen po'i thabs te zhum pa dang rgod pa'i gnyen po yin pa'i phyir ro / /
des 'bras bu mngon par bsgrub pa ni drug ste /
spyan lnga'i mthong ba dang /
mngon shes drug gi gdams ngag dang /
ting nge 'dzin mang pos sprul pa la sogs par rtse ba dang /
smon lam gyi stobs rmad du byung bas lus dang dbyangs dang 'od la sogs pa grangs med pa bsgrub pa'i smon lam dang /
tshe la sogs pa'i dbang bcu dang /
stobs dang mi 'jigs pa la sogs pa sangs rgyas kyi chos rnams thob pa las rang dang gzhan gyi don thams cad yang dag par 'grub pa'o / /
rdzu 'phrul gyi rkang pa'i sgra don ni grub pa'i yan lag ste rdzu 'phrul la sogs pa'i 'bras bu bsgrub pa'i ting nge 'dzin du blta'o /
!mngon par rtogs par sbyor ba'i lam dbang po dang /
mngon par rtogs pa dang 'brel ba'i lam stobs gnyis kyi dbang du byas nas /
byang chub spyod dang thos mchog gi gnas dang / /
lhag mthong gzhi la dad sogs dbang byed de / /
de nyid sar 'jug dri mar bcas pa yang / /
mi mthun nyam chung nyid phyir stobs su brjod / /
dbang po'i gzhi'am dmigs pa ni lnga ste /
dad pa'i yul byang chub dang /
brtson 'grus kyi byang chub sems dpa'i spyod pa dang /
dran pa'i theg pa chen pos bsdus pa'i thos pa mchog dang /
ting nge 'dzin gyi zhi gnas dang /
shes rab kyi lhag mthong ngo / /
rang bzhin gyi dbye ba ni dad pa'i dbang po la sogs pa lnga ste /
dad pa'i dbang po ni byang chub yod pa dang yon tan can du yid ches nas thob par nus par 'dun pa kun nas slong ba'o / /
brtson 'grus ni spyod pa des mi skyo bar sbyor ba'o / /
dran pa ni ji ltar thos pa'i don nges par 'dzin pas sems pa'o / /
ting nge 'dzin ni zhi gnas bsgrub pa'o / /
shes rab ni lhag mthong bsgrub pa'o / /
dbang po nyid kyi sgra don ni dmigs pa de dag la dbang byed pas don thams cad bsgrub pa'o / /
stobs kyi rang bzhin ni dad pa la sogs pa lnga po de dag nyid mthu rtas pas sa'i sbyor ba thob pas sa la 'jug par brjod pa'o / /
sa la 'jug pa tsam yin gyis non pa ni ma yin te ma dad pa la sogs pa kun nas nyon mongs pa dang ldan pas so / /
'o na stobs su ji ste brjod snyam na /
sgra'i don ni mi mthun phyogs nyam chung zhing gnyen po stobs che bas so /
! /
mngon par rtogs pa'i lam byang chub kyi yan lag ni /
sa la zhugs pas chos rnams bdag med dang / /
bdag gzhan mnyam rtogs byang chub yan lag bdun / /
shes bya las rgyal mngon zhen kun sel dang / /
mngon shes myur thob chos kyi snang ba yis / /
rab tshim rnam thar bde dang ting 'dzin gyis / /
dbang 'byor kun tu ji ltar 'dod pa bzhin / /
gnas las 'khor los bsgyur rgyal rin po che / /
bdun gyis dbang bsgyur lta bur rab bder gnas / /
rang bzhin gnas dang nges 'byung phan yon dang / /
nyon mongs med pa'i yan lag las bdun nyid / /
'di la gsum las /
thun mong gi mtshan nyid ni sa la zhugs shing sa thob pa'i gnas skabs kyi chos la bdag med par rtogs pas chos thams cad mnyam pa nyid dang /
bdag dang gzhan gyi bde sdug mnyam pas sems can thams cad mnyam pa nyid du rtogs pa'o / /
byed pa dpes bstan pa ni dran pas shes bya ma rgyal ba rgyal bar byed pas 'khor lo rin po che g.yul ma phebs pa phebs pa lta bu dang /
chos rnam par 'byed pas rtog pa thams cad 'joms pas glang po phyir rgol ba kun 'joms pa lta bu dang /
brtson 'grus kyis mngon shes myur ba bsgrubs pas rta myur dus chen po rgya mtsho'i mthas klas par 'gro ba lta bu dang /
dga' bas chos kyi snang ba 'phel ba las lus thams cad bde bas tshim par byed pa nor bu'i snang ba dga' bar byed pa lta ba dang /
shin tu sbyangs pas gnas ngan len gyi sgrib pa thams cad las grol bas bud med kyis dga' bar byed pa lta bu dang /
ting nge 'dzin gyis bsams pa'i don thams cad 'byor par byed pas khyim bdag gis don thams cad bsgrub pa lta bu dang /
btang snyoms kyis yon tan dman pa las 'da' zhing mchog la sbyor ba la ji ltar 'dod pa bzhin gnas pa thob pas blon pos dpung gi tshogs dbul ba dang 'dor ba ci rigs pa byed cing de dag mi dub par 'gro ba dang gnas par byed pa lta bu ste /
'khor los bsgyur ba'i rgyal po rin po che sna bdun gyis dbang bsgyur ba ltar bde bar gnas pa mchog thob pa'o / /
grangs nges pa ni yan lag lngas don thams cad bsgrub pa ma tshang ba med pa las te /
dran pa ni thams cad de la brten nas 'byung bas gnas kyi yan lag go /
chos rnam par 'byed pa ni byang chub kyi ngo bo nyid kyis rang bzhin no / /
brtson 'grus ni mthar ma thug gi bar du rgyun mi gcod pas nges par 'byung byed do / /
dga' ba ni lus sems bde bar byed pas phan yon no / /
shin tu sbyangs pa dang ting nge 'dzin dang btang snyoms gsum ni gang gis dang /
gang la brten nas dang /
kun nas nyon mongs pa med pa gang yin pa'i dbang du byas kun nas nyon mongs pa med pa'i yan lag yin pa'i phyir /
! /
rnam par dag pa nges par 'byin pa'i lam gyi yan lag brgyad ni /
rtogs don yongs gcod rnam gzhag go byed dang / /
las gsum dag pas gzhan yid ches par byed / /
shes bya lam dang yon tan mngon 'gyur ba'i / /
sgrib gsum gnyen por lam gyi yan lag brgyad / /
de'i 'og tu chos rnam par 'byed pa'i yan lag de nyid 'phags pa'i chos kyi rgyur yongs su gcod pas ji lta ba bzhin du rtogs pa'i rjes su 'jug pa ni yang dag pa'i lta ba'o / /
rtogs pa de nyid brjod pa'i tshul la mkhas pas tha snyad du byed pa rnam par bzhag pa yongs su gcod cing /
sangs rgyas rnams kyis ji ltar mngon sum du mdzad pa'i rgyu mthun pa bstan pa'i chos rin po che la yang 'jug pa ni yang dag pa'i rtog pa'o / /
ngag gi las dang /
lus kyi las dang /
gnyi ga'i las gsum rnam par dag pas skyes bu dam par yid ches par byed pa ni yang dag pa'i ngag dang /
yang dag pa'i las kyi mtha' dang /
yang dag pa'i 'tsho ba'o / /
mi mthun phyogs kyi gnyen po ni gsum ste /
yang dag pa'i rtsol bas yun ring por mi skyo bar sbyor ba shes bya'i sgrib pa'i gnyen po dang /
yang dag pa'i dran pas zhi gnas kyi rgyu mtshan zhum pa'i gnyen po'i dmigs pa dang /
rab tu 'dzin pa'i rgyu mtshan rgod pa'i gnyen po'i dmigs pa dang /
btang snyoms kyi rgyu mtshan gnyi ga'i gnyen po'i dmigs pa la zhum pa dang rgod pa med pa'i phyir lam mngon du bya ba'i sgrib pa'i gnyen po dang /
yang dag pa'i ting nge 'dzin ni yon tan la khyad par can gyi sgrib pa'i gnyen po'o / /
des na grangs nges pa'ang rje btsun gyis /
yongs su gcod dang go byed dang / /
rnam gsum gzhan yid ches par byed / /
mi mthun phyogs kyi gnyen por ni / /
lam gyi yan lag de brgyad do zhes gsungs so /
! /
zhi gnas dang lhag mthong dag ni /
mnyam par bzhag pas dmigs la rtse gcig dang / /
de nyid rnam 'byed zhi gnas lhag mthong ste / /
lam rnams kun khyab gtso ches mnyam 'jug pas / /
yon tan ma lus rab tu sgrub byed pa'o / /
'di la gsum las /
mtshan nyid ni yang dag pa'i ting nge 'dzin la brten nas mnyam par bzhag pas dmigs pa la brtan par chags pa'i phyir sems la sems 'jog pa rtse gcig pa dang /
chos rnams kyi de kho na ji lta bar rnam par 'byed pas 'jug pas te /
gnyi ga ting nge 'dzin gyi mtshan nyid can no / /
dbye ba ni lam dang ngo bo nyid kyi dbye ba gnyis so / /
dang po ni /
mos pa spyod pas sa la 'jug pa dang /
sa dang po drug tu mtshan ma dang bcas pa las nges par 'byung ba dang /
sa bdun par mtshan ma med pa dang /
sa brgyad pa la sogs pa gsum du lhun gyis grub par 'jug pa dang /
sa de gsum nyid las yongs su dag pa zhing sbyang ba dang /
rnam par dag pa sangs rgyas nyid 'thob par byed pa'o / /
ngo bo nyid kyi dbye ba ni cha gcig pa zhes bya ba ni gnas gtso bor gyur pa'i lam dang /
lhag mthong gtso bor gyur pa'i lam dang /
cha gcig pa ma yin pa gnyi ga cha mnyam pa'i lam ste gsum mo / /
las ni yon tan thams cad sgrub par byed pa'o / /
! thabs la mkhas pa'i dbang du byas nas /
mi rtog bsdu dang sdig pa 'chags sogs dang / /
sgo gnyis mi gnas zhi bas don kun 'grub / /
'di la gnyis las /
rang bzhin gyi dbye ba ni lnga ste /
sangs rgyas kyi chos rdzogs par byed pa'i thabs rnam par mi rtog pa'i ye shes dang /
sems can smin par byed pa bsdu bzhi dang /
myur du mngon par 'tshang rgya ba sdig pa bshags pa dang /
rjes su yi rang ba dang /
gsol ba 'debs pa dang /
bsngo ba dag dang /
bya ba 'grub pa ting nge 'dzin dang gzungs kyi sgo gnyis dang /
lam rgyun mi gcod pa'i thabs mi gnas pa'i mya ngan las 'das pa'o / /
las ni rang dang gzhan thams cad kyi don sgrub par byed pa ste /
dang po dang gsum pas ni rang don no / /
gnyis pa dang bzhi bas ni gzhan don no / /
tha mas ni gnyi ga'i don no /
! /
gzungs rnam par dbye ba ni /
rnam smin thos la goms gzungs chung ngu ste / /
ting 'dzin la brten chen po de yang gsum / /
sar ma zhugs dang ma dag pa yi sas / /
dam chos 'dzin cing ston pas don chen byed / /
'di la gnyis las /
rab tu dbye ba ni sngon gyi las kyi rnam par smin par gyur pa dang /
mthong ba'i chos la mang du thos pa goms pas len pa dang 'dzin par nus pa chung ngu gnyis dang ting nge 'dzin la brten pa'i gzungs te chen po'o / /
de'ang 'bri ba dang klog pa dang mchod pa la sogs pa'i rgyu las dran pa dang shes rab dang spobs pa'i khyad par thob pas rtogs pa dang mi brjed pa dang ston par nus pa'o / /
chen po de'ang rnam pa gsum ste /
sa la ma zhugs pa'i chung ngu dang /
zhugs pa ma dag pa'i sa bdun gyi 'bring dang /
dag pa'i sa gsum gyi chen po'o / /
las ni dam pa'i chos ston pa dang /
'dzin pas don chen po bsgrub pa'o /
! /
smon lam rnam par dbye ba ni /
sems pa 'dun bcas smon lam ye shes ldan / /
sa rnams kun khyab mod dang phyis 'bras 'grub / /
mos dang sa bcu sangs rgyas sa rnams su / /
sna tshogs sogs gsum rang gzhan don rab sgrub / /
'di la lnga las /
ngo bo nyid ni thob bya dam pa la sems mngon par 'du byed pa'i sems pa /
de thob pa don du gnyer ba'i 'dun pa dang mtshungs ldan no / /
gzhi ni ye shes te /
des yul rtogs pa las 'jug pas so / /
yang na sems la ye shes su bsngos pas so / /
sa ni so so'i skye bo'i sa dang /
sa bcu dang /
sangs rgyas kyi sa ste bcu gnyis su khyab pa'o / /
rab tu dbye ba las 'bras bu'i sgo nas dbye ba ni gnyis te /
mod la 'bras bu 'grub pa ni sems tsam las ji ltar 'dod pa'i 'bras bu 'grub pa sangs rgyas kyi smon gnas mkhyen pa la sogs pa'o / /
ma 'ongs pa na 'dod pa'i don 'grub pa ni de las gzhan no / /
sa'i sgo nas dbye ba ni sna tshogs pa mos pa spyod pa dang /
sa la zhugs pa'i smon lam rgya chen po bcu dang /
rnam par dag pa byang chub kyi bar du sa gong nas gong du sa rnam par dag pa'i khyad par ro / /
las ni rang dang gzhan gyi don rab tu bsgrub par byed pas so /
! /
ting nge 'dzin rnam par dbye ba ni /
bdag med gnyis dang bdag 'dzin rten dang ni / /
de rtag zhi la dmigs pa'i ting 'dzin gsum / /
bdag tu mi rtog rten la rgyab phyogs dang / /
de rtag zhir dga' shes spong mngon sum byed / /
mi rtag pa dang sdug bsngal bdag med dang / /
zhi ba rab rtogs ting 'dzin gsum gyi rgyu / /
kun btags med don gzhan dbang rnam rtog don / /
de dag rtog tsam yongs grub rtog bral don / /
'di la lnga las dmigs pa'i khyad par ni mtshan nyid gsum gyi de kho na ste lta ba'i spyod yul bdag med pa gnyis dang /
de'i rten phung po lnga dang /
de rab tu zhi ba'i don no / /
rang bzhin ni gzung ba spyod yul de gsum la 'dzin pa stong pa nyid kyi ting nge 'dzin la sogs pa gsum 'jug pa'o / /
rnam pa ni gang zag dang chos kyi bdag tu rnam par mi rtog pa dang /
bdag tu 'dzin pa'i rten de la rgyab kyi phyogs pa dang /
de'i rten nye bar zhi ba de la dus thams cad du dga' ba dang ldan zhing spro ba mang ba'o / /
dgos pa ni bdag med gnyis yongs su shes pa dang /
bdag tu 'dzin pa'i rten spangs padang /
de nye bar zhi ba mngon sum du bya ba'o / /
rgyu'i khyad par ni chos kyi sdom rnam pa bzhi ste /
dbye ba ni 'du byed thams cad mi rtag pa dang sdug bsngal ba gnyis ni smon pa med pa'i ting nge 'dzin gyi rgyu'o / /
chos thams cad bdag med pa ni stong pa nyid kyi sa'o / /
mya ngan las 'das pa zhi ba ni mtshan ma med pa'o / /
mtshan nyid la mi rtag pa ni kun btags rtag tu med pa'i don no / /
sdug bsngal ba ni gzhan dbang yang dag pa ma yin pa'i don te /
gdung ba'i mtshan nyid 'ba' zhig ni ma yin gyi dman par gyur pa tsam yin pas sdug bsngal gsum char bzung ngo / /
yang bdag med pa ni kun tu rtog pa tsam gyi don te kun btags pa'i bdag ni med kyi kun rtog tsam yod pas kun btags de'i med pa'i don du blta'o / /
zhi ba ni yongs su grub pa rnam rtog nye bar zhi ba'i mya ngan las 'das pa'o / /
gal te mi rtag pa med pa'i don du 'dod na de shes pa stong pa'i rgyur 'thad de shes pa tsam gyis mthar phyin pas so / /
spang bya'i don ni ci yang med pas smon pa med pa'i rgyud ci ltar 'thad snyam na /
de ni skad cig ma'i dngos po nyid du dgongs pa ste /
med par gsungs pa ni rnam grangs tsams du zad do /
! /
byang chub sems dpa'i sa las 'byung ba yang ngo tsha shes pa ni /
bya ba mi byed bya min la sbyor dang / /
sdig pa 'chab dang gnas min 'gyod gnas la / /
bdag gzhan dbang byas rab tu 'dzem pa gang / /
rgyal sras rnams kyi ngo tsha khrel yod yin / /
'di la gnyis las /
gnas ni bzhi ste /
bya ba la nan tan mi byed pa dang /
bya ba ma yin pa la nan tan byed pa dang /
rang gi sdig pa 'chab pa dang /
'gyod pa skyes pas rtog pa dang bcas pa zhar la byung ba'o / /
ngo bo nyid ni de bzhi la bdag gi cha ma yin pa shes nas 'dzem pa ngo tsha shes pa dang /
gzhan dag la 'jigs shing gus pas 'dzem pa khrel yod pa ste /
byang chub sems dpa'i 'dzem pa de'ang rang bzhin nyid kyis shas che ba yin na goms pa lta ci smos pa'o /
! /
brtan pa ni /
gnas lnga dag la nyon mongs sdug bsngal dang /
'jigs sogs bsran thub snying stobs brtan par gsungs / /
'di'i gnas lnga ni 'khor ba'i sdug bsngal sna tshogs dang phrad pa dang /
gdul bya'i log bsgrub sna tshogs pa dang /
gzhan don du 'khor bar ring du gnas par khas blangs ba dang /
rgol ba dag gis 'tshe'ang 'khor mang po la chos ston pa dang /
rgyal sras kyi bslab pa'i gzhi bzung ste zab cing rgya che ba'i chos nyan pa'o / /
ngo bo nyid ni gnas lnga po de la nyon mongs kyi dbang du mi 'gyur bar sdom pa dang /
sdug bsngal dang du len pa dang /
'jigs pa mi bzad pa dang phrad kyang yang dag pa'i sbyor ba las mi g.yo ba dang /
rang bzhin gyis snying stobs che ba'am so sor brtags pas brtan pa'i stobs bskyed pa'o /
! /
mi skyo ba ni /
stobs ldan goms dang brtson 'grus shes rab dang / /
snying rje yang dag sbyor la mi skyo ba'o / /
yang dag pa'i sbyong ba thams cad la rgyu lngas mi skyo ba ste /
rang bzhin gyis stobs dang ldan pas dang /
yid mi skyo ba nyid mang du goms pa dang /
thabs kyis zin pa'i brtson 'grus kyis snga phyi'i bye brag shes pa dang /
shes rab kyis so sor rtogs pa'i stobs drag po dang ldan pa dang /
sems can la snying brtse ba drag po rgyun tu nye bar gnas pas skyo bar mi 'gyur ba'o / /
! bstan bcos shes pa ni /
rig pa'i gnas lnga'i gtsug lag dag la ni / /
thos dang bsam pas dmigs phyed bstan bcos rig /
rig pa'i gnas lnga las brtsams te ming gi tshogs la sogs pa dang ldan pa'i chos gzhan las legs par thos shing kha ton byang ba dang /
don yang legs par thos pa'am /
yang na bdag nyid kyis legs par brtags pas chos dang don shes pa dang /
de nyid mi brjed pa dang bye brag sar pa dag gong nas gong du shes par bya ba'i phyir sbyor ba mi gtong ba'o / /
thos bsam gyi mthar thug pa des chos dang don de la dus gzhan na smin par byas pa'i dad pa thob pa'ang yin te /
rnam pa de dag gis ni bstan bcos shes pa tshad med pa dang yongs su rdzogs pa dang phyin ci ma log par blta'o /
! /
'jig rten shes pa ni /
skye rga na 'chi snyigs ma lnga bdo bas / /
sems can 'jig rten dman yongs shes shing / /
'jig dang 'chags pa snod dang skye 'gog dang / /
ro myang nyes dmigs nges 'byung sogs kun shes / /
mtho dman bar ma 'dris dang ma 'dris sogs / /
kun la brtse zhing des dang dul ba dang / /
drang po'i sbyor bas gnod byed thag bsrings te / /
rtag tu phan dang bde la ci nus 'god / /
'di la gnyis las /
mtshan nyid ni sems can gyi 'jig rten la nyam nga bar zhugs pa skye ba la sogs pas nyen kyang de las nges par 'byung ba mi shes so / /
snyigs ma lnga shas che ba dang chung ba dang med pa'i dus kyang shes te /
da ltar ni snyigs ma lnga bdo bas /
mi rnams tshe thung ste ring na lo brgya thub par zad do / /
sems can phal cher phar mi 'dzin pa la sogs pas don du 'gyur ba dang bya bar rigs pa mi byed pa /
'jig rten 'di dang pha rol gyi kha na ma tho ba la mi 'jigs pa /
sbyin pa dang bsod nams dang bsnyen gnas dang tshul khrims la mi gnas pa sha stag go /
phal cher chos ma yin pa la 'dod chags shing mi mthun pas chags pa /
mtshon cha dang dbyig pa thogs pa /
'thab rtsod dang mtshang 'bru ba dang 'drid pa dang mi srun pa dang rdzun smra ba la sogs pa sdig pa'i chos mang po snang ngo / /
dam pa'i chos 'jig cing nub par 'gyur ba chos ltar bcos pa mang po log pa'i chos dang don spyod pa sngon du 'gro ba 'byung ngo / /
mu ge dang nad mtshon gyi bskal pa phal cher 'byung ste /
sngon ni de lta bu ma byung bar shes so / /
snod kyi 'jig rten ji ltar chags pa dang 'jig pa yang shes / /
yang 'jig rten dang 'jig rten kun 'byung ba dang 'jig rten 'gog pa dang /
'jig rten 'gog par 'gyur ba'i lam dang /
'jig rten gyi ro myang ba dang nyes dmigs dang nges par 'byung ba yang shes so / /
las ni ches rgan pa'am yon tan che bas mtho ba mthong na legs par smra /
langs te stan stobs /
mngon du ldang /
thal mo sbyor /
'dud phyag 'tshal lo / /
de dag gi mnyam pa la ni 'jam pa dang mnyen pa'i tshig smra dga' bar byed kyi nga rgyal gyis bdag dpog par mi byed do / /
dma' ba la ni yon tan bskyed par ci nus su spo ba bskyed /
yon tan chung ngu yang brjod /
nyes pa 'chab cing brnyas pa spong ngo / /
thams cad la yang gsong por smra ste tshur shog 'ongs pa legs so zhes te /
ngal gsor 'jug cing chos dang zang zing ci nus pas sdud do / /
gzhan la gya gyus mi slu /
mtho ba'i khyad par gang gis kyang mi 'gying ngo / /
thams cad la yang yo byad dang gzhi gsum gyi las kyis yal bar mi 'dor ro / /
'dris pa ltar ma 'dris pa la yang byed do / /
kun kyang mdza' por byed pas phyir rgol ba mi byed do / /
mgon med rten med dag gi bya ba ci nus byed do / /
rnam grangs gang gis kyang gzhan la mi bde bar mi byed do / /
gzhan gyis yid dang mi mthun par byas na'ang so sor brtags nas chos nyid la rton pa'am yang na rang gi sngon las su blta'o / /
tshe 'di'i longs spyod la sogs pa bsgrub pa la'ang rtsol phod cing bsrung ba la bsgrin pa dang mthun pas 'tsho ba dang /
bzo dang las kyi gnas la mkhas pas so / /
g.yo sgyus gzhan mi 'drid cing sdig la 'dzem pas spyod pa phun sum tshogs pa'o / /
gzhan gyis rdzas gtams pa la g.yo mi byed cing bu lon la dor mi byed do / /
rin po che nas kar sha pa Na yan chad mi shes pa dag mi slu'o / /
tha snyad kyi tshul 'jig rten pa la phan pa rnams la g.yer bag che ba dang /
gzhan gyi bya ba gang gi grogs bcol ba de la grogs byed cing mi 'gyur la gtam rlung la mi skur ro / /
las kyi mtha' bzang po kho na rtsom mo / /
rgyal po byed na'ang chos bzhin byed cing chos ma yin pas chad pa mi gcod de /
skye bo mang po sdig pa las bzlog cing tshul khrims la 'dzud do / /
'phags pa'i tha snyad brgyad dang ldan te mthong ba dang ma mthong ba la sogs pa brgyad la de kho na ltar smra bas so / /
de ltar 'jig rten shes pa'i ngo bo nyid dang las de gnyis ni 'jig rten ji ltar shes par bya ba dang /
'jig rten na ji ltar gnas par bya ba la mkhas pas 'jig rten shes par brjod pa'o /
! /
rton pa bzhi ni /
don lta lhur byed tshig 'bru legs sbyar min / /
rigs pa'i rjes 'brang gang zag tsam gyi min / /
thub pa'i nges don gsung 'dzin drang don min / /
bsgoms rtogs ye @# / /
shes gtsor byed shes tsam min / /
bstan don rigs pa ston pa bsgoms rtogs pa'i / /
tshad ma bzhi yis ji bzhin lam la sbyor / /
don 'dod pas chos nyan gyi tshig 'bru legs par sbyar ba 'dod pas ma yin pas phal pa'i skad kyis chos bstan na yang don la gus pas nyan no / /
nag po bstan pa dang chen po bstan pa shes nas rigs pa la rton gyi gnas brtan nam shes pa can nam ston pa'am sangs rgyas kyis bshad do zhes gang zag la mi rton no / /
de ni de kho na las mi g.yo zhing gzhan gyi dring mi 'jog pa'o / /
sangs rgyas la dad pa dang dga' bas zhen te gsung la gcig tu nges par dga' bas nges don gyi mdo la rton gyi drang don la ma yin no / /
des chos 'dul ba las mi 'phrogs te /
drang don gyi mdo ni sgo sna tshogs nas zhugs pa'i don gyi dbye ba ma nges pas the tshom bskyed pa'o / /
nges don la'ang yid mi ches na ni chos 'dul ba las phrogs par 'gyur ro / /
rtogs pa'i ye shes la snying por blta'i /
thos bsam gyis rnam par shes pa tsam la ni ma yin no / /
bsgoms pa'i shes pas rig par bya ba ni thos bsam gyi don rnam par shes pa tsam gyis shes par mi nus par rig nas /
ston pa'i gsung mchog tu zab pa'ang mi spong zhing mi skur ro / /
de ltar na legs par zhugs pa'o / /
rton pa bzhi las ni tshad ma bzhi bstan te /
bstan pa'i don dang /
rigs pa dang /
ston pa dang /
bsgoms pa las byung ba rtogs pa'i ye shes so / /
rtogs pa de bzhi ni yang dag pa'i sbyor ba rtsom pa'i nges par 'byin pa 'khrul pa med pa gsal bar byas pa'o /
! /
so so yang dag par rig pa bzhi ni /
mtshan gzhi mtshan nyid sgra dang tshad ma rnams / /
ji bzhin ji snyed mngon gyur phung po khams / /
skye mched rten 'brel gnas dang gnas min la / /
mkhas pas legs par rtogs shing ston par byed / /
chos thams cad kyi rnam grangs kyi don mtshan bzhi la ji snyed yod pa dang ji lta ba bzhin yod pas bsgoms pa las byung ba'i shes pa thogs pa med cing mi bzlogs pa chos so so yang dag par rig pa dang /
chos thams cad kyi mtshan nyid thams cad la de bzhin pa don so so yang dag par rig pa dang /
chos thams cad kyi nges pa'i tshig thams cad la de bzhin pa dang /
chos thams cad kyi rnam pa rab tu dbye ba thams cad la de bzhin ba spongs pa so sor yang dag par rig pa'o / /
de dag gis ni gnas lnga la mkhas pa dpag tu med par 'gyur te /
phung po dang khams dang skye mched dang /
rten 'brel dang gnas dang gnas ma yin pa la mkhas pa'o / /
'di bzhis chos thams cad bdag nyid kyis legs par mngon par sangs rgyas nas gzhan la'ang rab tu ston te /
de las gong na rang gis mngon par byang chub pa'ang med na gzhan la rab tu bstan pa lta ga la yod /
! tshogs gnyis ni /
sbyin tshul bzod gsum bsod nams shes rab ni / /
ye shes tshogs te brtson 'grus bsam gtan gnyis / /
gnyi ga'i phyogs gtogs de dag rgyu rnam gsum / /
'dun dang mthun la mi mthun med pa'i rkyen / /
gnyi ga sngon goms gnod med nus ldan dang / /
phyin ci ma log mkhas pa 'bras bu bzhi'o / /
bsod nams kyi tshogs ni pha rol tu phyin pa gsum ste /
sbyin pa dang tshul khrims dang bzod pa'o / /
ye shes ni gcig ste shes rab bo / /
brtson 'grus dang bsam gtan ni gnyi ga'i phyogs te /
brtson 'grus las sbyin pa dang tshul khrims dang byams pa la sogs pa bsgrub pa ni bsod nams kyi tshogs so / /
des thos pa dang bsam pa dang bsgom pa la sbyor zhing /
phung po la sogs pa lnga dang /
bden pa bzhi dang dge ba dang mi dge ba dang ngan pa dang bzang po la sogs pa ji lta bar rnam par 'byed pa ni ye shes kyi tshogs so / /
bsam gtan gyis kyang sbyin pa la sogs pa bsgrub pa dang /
thos pa la sogs pa bsgrub pa las de bzhin no / /
tshogs gnyis kyi rgyu ni gsum ste /
de gnyis thob pa dang gnas pa dang 'phel ba la 'dun pa dang /
mthun pa dang mi mthun pa med pa'i rkyen dang /
sngon yang de gnyis goms pa'o / /
bar ma de ni phyin ci log gi rkyen sdig grogs dang phrad nas tshogs gnyis log par bstan pas log par yid la byed pas nye bar mi 'gyur zhing /
bzlog pa phyin ci ma log pa'i rkyen nye bar gyur pa dang /
de gnyis thob pa dang gnas pa dang 'phel ba'i bar du gcod pa spong zhing mi skyed pa'o / /
rgyu de gsum gang rung gcig ma tshang na'ang mi skye'o / /
'bras bu ni bzhi ste bsod nams kyis gnod pa med par 'khor ba na 'khor zhing sdug bsngal gyis gzir ba med pa dang /
ci dgar sems can gyi don byed nus pa dang /
ye shes kyis yang dag par bsod nams 'dzin gyi log par ma yin pa dang /
mkhas par bya ba dpag tu med pa mngon par 'tshang rgya ba'i bar du 'gyur ro / /
rnam par smin pa dang de'i rgyu 'bras thams cad ni bsod nams la brten nas 'byung la /
bsod nams ni ye shes la brten nas te 'di gnyi ga byang chub thob pa'i rgyu dam pa ste /
bsod nams ni gtso bo'o / /
ye shes ni bla na med pa'o / /
'di gnyi ga bskal pa grangs med pa dang po la ni chung ngu'o / /
gnyis pa la ni 'bring ngo / /
gsum pa la ni chen por blta'o /
! /
byang chub kyi phyogs kyi chos ni /
so sor rig bzhis thabs kyis yongs zin pa'i / /
ye shes kyis ni phyogs chos sum cu bdun / /
yang dag shes kyang mngon sum byed min te / /
theg pa gnyis dang bden gnyis tshul gyis shes / /
so so yang dag par rig pa bzhi po la brten nas thabs kyis zin pa'i ye shes kyis chos 'di rnams ji lta bar shes kyang mngon sum du ni mi byed do / /
des nyan thos kyi theg pa dang theg pa chen po'i tshul gnyis ji lta bar shes te /
dang po ni nyan thos kyi sa las rgyas par blta'o / /
gnyis pa ni lus la lus kyi rjes su blta yang dngos por mi rtog la thams cad du med par yang mi blta ste /
lus brjod du med pa'i ngo bo chos nyid du shes pa ni don dam pa ste /
kun rdzob tu ni rnam par bzhag pa'i tshul tshad med pa dang ldan par lus la blta'o / /
dran pa nye bar gzhag pa lhag ma dang byang chub kyi phyogs lhag ma yang de bzhin no / /
yang lus la sogs pa la sdug bsngal lam kun 'byung bar yang mi rtog la /
des byas pa'i spangs pa la yang 'gog par mi rtog /
de thob pa'i rgyu la'ang lam du mi rtog la /
brjod du med pa'i chos nyid kyis bden pa bzhi'i chos nyid kyang shes te /
don dam pa la brtan pa'o / /
kun rdzob tu ni bden pa la dmigs pa'i bsgom pa'i tshul tshad med pa shes par blta'o /
! /
zhi gnas dang lhag mthong gi dbang du byas nas /
chos la mi rtog de nyid ji bzhin shes / /
zhi gnas lhag mthong rnam dbye bzhi bzhir gsungs / /
chos de dag la de ltar rnam par mi rtog pa ni zhi gnas so / /
chos rnams la yang dag par ji lta ba shes pa don dam pa de dang /
rnam par bzhag pa'i tshul tshad med pa shes pa ni lhag mthong ngo / /
zhi gnas ni bzhi ste /
don dam dang brdar btags pa'i shes pa sngon du 'gro ba dang de gnyis kyis shes pa'i 'bras bu dang /
spros pa'i 'du shes thams cad la lhun gyis grub par 'jug pa dang /
brjod du med pa'i dngos po tsam de la yang mtshan ma med pa'i phyir mi rtog pa'i sems zhi bas chos thams cad mnyam pa nyid du ro gcig par 'gro ba ste /
'di bzhis zhi gnas kyi lam ni bla na med pa'i byang chub kyi ye shes gzigs pa 'grub pa dang yang dag par 'grub pa'i bar du 'jug go /
lhag mthong yang bzhi ste /
zhi gnas sngon du 'gro ba de bzhin nyid dang /
chos thams cad la sgro 'dogs pa dang /
skur pa 'debs pa 'dzin pa ngan pa'i mtha' spangs pa gnyis dang /
chos rab tu dbye ba rnam gzhag gi tshul tshad med pa dang ldan pa ste /
snga ma ltar 'grub pa'i bar du 'jug pa'o /
! /
thabs la mkhas pa ni /
nang gi sangs rgyas chos bsgrub rnam drug dang / /
phyi rol sems can smin byed rnam drug gi /
thabs las sems can rjes 'dzin tha ma bzhi / /
'grub pa'i thabs kyang rnam drug nyid du gsungs / /
thabs la mkhas pa ni bcu gnyis te nang gi sangs rgyas kyi chos 'grub pa las brtsams pa drug dang /
phyi rol gyi sems can smin par bya ba las brtsams pa drug go /
dang po ni /
sems can thams cad la snying rjes blta ba dang /
'du byed thams cad ji lta bar shes pa dang /
byang chub chen po'i ye shes 'dod pa dang /
sems can la blta bas 'khor ba mi 'dor ba dang /
'du byed rnams ji lta bar shes pas nyon mongs med par 'khor ba na 'khor ba dang /
sangs rgyas kyi ye shes 'dod pas brtson 'grus 'bar ba'o / /
gnyis pa drug ni /
gang gi sems can gyi dge ba chung ngu yang 'bras bu tshad med par bsgyur ba dang /
tshegs chung ngus dge ba tshad med pa bsgrub pa dang /
bstan pa la zhe 'gras pa'i sems can gyi khong khro sel ba dang /
tha mal pa bstan pa la 'dzud pa dang /
zhugs pa smin par byed pa dang /
smin pa grol bar byed pa'o / /
dang po ni sems can gang rung dag dngos po tha chad phye khyor gang tsam zhig tha chad dud 'gro la sbyin du bcug nas byang chub chen por bsngor bcug pas 'bras bu tshad med par bsgyur ba'o / /
gnyis pa ni zla bar zan mi za ba la sogs pa log par mos pas tshegs che zhing mi sdug pa'i 'bras bu can gyi bsnyen gnas la brten pa las bzlog ste /
'phags pa'i bsnyen gnas yan lag brgyad pa blang ba tshegs chung la 'bras bu che ba la 'dzud do / /
yang mer 'jug pa la sogs pa bdag dub pa'i mthar lhung ba thar pa 'dod pa log par zhugs pa las bzlog ste dbu ma'i lam mtha' gnyis dang bral ba la 'dzud pa la sogs pas so / /
zhe 'dras pa'i khong khor sel ba la sogs pa bzhi ni thabs rnam pa drug gis bsgrub ste /
mthun pa dang /
'khyig cing sdod pa dang /
mi mthun pa'i bsam pa dang /
nan tur las byung ba dang /
byas pa la lan lon pa dang /
dag pa'i thabs kyis so / /
dang po sems can gang la chos bstan par bya ba de la dang por lus ngag gi spyod pa 'jam zhing mnyen la zhi ba dag gis mthun par 'jug pas bdag la khong khro bsal nas dga' ba dang gus pa bskyed do / /
de bskyed nas chos la 'dod pa bskyed de /
gdod chos ston to / /
de'ang brtse ba dang mi skyo bas ci rigs pa dang ci ltar go bar 'gyur ba'i thabs sna tshogs kyis rim gyis ston par byed pa'o / /
'khyig cing sdod pa ni gang zas skom nas bya ba'i grogs kyi bar dngos po thams cad 'dod pa rnams la /
khyed rnams gal te phar 'dzin pa dang mar 'dzin pa nas tshul khrims len pa'i bar du byed na ngas de rnams thams cad sbyin gyi de lta ma yin na mi sbyin no zhes 'khyig cing sdod do / /
yang sems can nyes pa byed pa dag gzhan gyis zin te gsod pa la sogs pa dang /
rgyal po la sogs pas 'jigs pa la yang snga ma ltar ngas bskyab bo zhes /
thabs des de dag kyang myur ba myur bar sdig pa spang ba dang dge ba blang ba la gzhug par nus pa'o / /
mi mthun pa'i bsam pa ni thabs des ma dul na yang de dag nyid la phan par 'dod pas dngos po de dag re shig mi sbyin te ser snas ni ma yin no / /
yang thabs des 'dul yang 'gyur zhing mi nyan na phan sems kyis 'khrugs par yang ston te snying nas 'khrug pa ni ma yin no / /
phan sems kyis rgyab ston cing gnod pa 'ga' byed de snying nas ni ma yin pas so / /
de dag la mi mthun par byed pas kyang sdig pa spong zhing dge ba la 'dzud do / /
nan tur las byung ba ni bdag rje bo'am rgyal po la sogs pa bdag por gyur na bran la sogs pa la snga ma ltar mi byed na ngas dbang thang gi zas la sogs pa gcod do / /
brdeg pa dang nor dang dbral ba dang yul nas spyug go zhes sdig pas dge ba la mi 'dod bzhin du nan gyis 'dzud pa'o / /
lan lon pa'i thabs ni rang gi gang la sngar byin pa'am sdug bsngal las bskyabs pa la sogs pas phan btags pa de dag /
byas pa gzo bas tshur lan du phan 'dogs na de dag la dge ba blang ba kho na la lan du 'tshol gyi zang zing ni mi 'dod pa'o / /
rnam par dag pa'i thabs ni mthar thug pa'i sa la gnas pa'i byang chub sems dpa' dag dga' ldan gyi lhar skye ba dang /
de nas 'dir rigs mtho bar skye ba dang /
'dod pa'i yul rgya chen po spangs nas rab tu 'byung ba dang /
dka' thub spyod pa la sogs pas ci rigs pa'i gdul bya'i don byed pa ste /
de dag mdo dang rgyas par bstan pas zhe 'gras pa'i khong khro sel ba la sogs pa bzhi bsgrub par blta'o /
! /
gzungs ni /
'dod la ma zhen phrag dog med pa dang / /
gtong la 'gyod med chos la rab dga' bzhis / /
chos don gsang sngags bzod bsgrub gzungs rnam bzhi / /
rgyal sras tshogs rab bsags pas thob par 'gyur / /
'di la gsum las /
rang bzhin gyi dbye ba ni bzhi ste /
tshig gi gzungs dang /
don gyi gzungs dang /
gsang sngags kyi gzungs dang /
bzod pa thob par byed pa'i gzungs so / /
dang po ni gang gis chos thos pa tsam kho nas ma goms shing kha ton ma byang ba'i tshig rnams rim bzhin bsdebs shing sbyar ba'i yi ge tshad med pa dag dus tshad med par 'dzin par 'gyur ba'i dran pa dang shes rab kyi stobs thob pa'o / /
gnyis pa ni snga ma dang 'dra ba las khyad par 'di yod de chos de dag gi don tshad med pa dag ma goms shing yid kyis ma byang bar dus tshad med pa dag tu 'dzin pa'o / /
gsum pa gang gis gsang sngags 'di gzhi gang dag yams nad la sogs pa zhi bar byed pa byin gyis brlabs pa 'grub pa'i ting nge 'dzin la dbang thob pa'o / /
bzhi pa ni rgyu la spyad pa shes rab dang ldan pas dben pa la gnas shing tshig kyang mi smra la su dang yang mi phrad par /
zas rung ba za ba dang /
sems pa lhur byed pa dang /
mtshan mo yun thung ngu nyal ba ni bzod pa thob pa'i sngags ston pas gsungs pa /
ta dya thA /
oM i Ti mi Ti ki Ti b+hi k+ShaM Ti pa dA ni swA hA /
zhes pa'i don sems shing 'jal la nye bar rtogs pas zhugs te /
su la'ang ma thos pa rang gis sngags 'di dag la ni don 'grub pa ci yang med de don med pa kho na'o / /
'di'i don ni don med pa nyid do snyam du don rig pas de'i pha rol tu don gzhan mi tshol na don legs par rtogs pa ste /
de'i rjes su 'brang bas chos thams cad kyi don yang rtogs par 'gyur ro / /
'di ltar brjod pa thams cad kyis chos thams cad kyi ngo bo nyid kyi don grub par byed do / /
de dag gi brjod du med pa'i ngo bo nyid ni de dag gi ngo bo nyid kyi don no snyam pas don rtogs pa'i dga' ba dang mchog tu dga' ba rgya chen po thob bo / /
des gzungs kyi tshig thob pa de la brten nas bzod pa zhes bya ste /
de thob pas myur du lhag pa'i bsam pa dag pa thob par 'gyur zhing mos pa spyod pa'i sa'i bzod pa chen po gnas pa'o / /
thob pa'i dus ni /
dang po gnyis ni bskal pa grangs med dang po 'das nas lhag pa'i bsam pa dag pa'i sa la zhugs pa'i tshe 'thob ste /
nges pa dang brtan pa dang che ba'o / /
de man chad ni smon lam gyi dbang ngam bsam gtan la brten nas thob ste /
nges pa dang brtan pa dang rgya che ba ni ma yin no / /
gsang sngags kyi 'ang de dang 'dra'o / /
bzod pa thob par byed pa'i gzungs ni sngar brjod pa ltar thob bo / /
'grub pa'i rgyu ni yon tan bzhi dang ldan pa ste /
'dod pa rnams la lhag par zhen pa med pa dang /
gzhan mtho ba la phrag dog mi byed pa dang /
bslangs pa thams cad sbyin zhing mi 'gyod pa dang /
byang chub sems dpa'i sde snod dam sde snod kyi ma mo las brtsams te chos la kun tu dga' ba'o /
! /
smon lam gyi dbang du byas nas /
smon lam lnga ste sems bskyed skye ba dang / /
spyod yul yang dag smon lam chen po bcu'o / /
sems bskyed pa'i smon lam ni dang po bla na med pa'i byang chub tu sems bskyed pa'o / /
skye ba yi ni phyi ma la sems can gyi don dang mthun pa'i 'gro bar skye bar smon pa'o / /
spyod yul gyi ni chos yang dag par rab tu dbye ba dang tshad med pa la sogs pa dge ba bsgom pa'i yul la smon pa'o / /
yang dag pa'i ni phyi ma la mdo 'am rgyas par dge ba thams cad dang yon tan thams cad bsdu bar smon pa'o / /
smon lam chen po ni yang dag pa de nyid kyi dbye ba bcu ste /
phyi ma la sangs rgyas mchod pa dang /
rim gro bya ba dang /
dam pa'i chos gzung ba dang /
sangs rgyas kyi mdzad pa bsgrub pa dang /
byang chub sems dpa'i spyod pa spyod pa dang /
sems can smin par bya ba dang /
'jig rten gyi khams bstan pa dang /
zhing sbyang ba dang /
theg pa chen po la 'jug pa dang /
spyod pa thams cad don yod pa dang /
mngon par rdzogs par byang chub par bya ba'i smon lam chen po'o /
! /
ting nge 'dzin gsum gyi mtshan nyid ni /
brjod med ngo bo nyid shes sems gnas dang / /
de la log zhugs nyes la mi smon dang / /
brjod med spros kun zhi bar yid byed las / /
sems gnas de dag ting 'dzin gsum du gnas / /
stong pa nyid kyi ting nge 'dzin ni rjod pa thams cad kyi bdag nyid kyi ngo bo nyid dang bral ba brjod du med pa'i ngo bo nyid kyi dngos po mthong nas sems gnas pa'o / /
smon pa med pa'i ting nge 'dzin ni brjod du med pa'i ngo bo de nyid log par brtags pa las byung ba'i nyon mongs dang /
sdug bsngal gyis zin pa'i phyir nyes pa du ma'i skyon chags par rig nas phyis de la mi smon pa sngon du 'gro ba'i sems gnas pa'o / /
mtshan ma med pa'i ting nge 'dzin ni brjod du med pa'i dngos po de nyid kyi rnam rtog dang spros pa'i mtshan ma thams cad bsal nas yang dag pa ji lta ba bzhin zhi bar yid la byed pa'i sems gnas pa'o /
! /
grangs nges pa'am dgos pa'i khyad par ni /
'dus byas 'dus ma byas gnyis yod pa las / /
log par smon dang yang dag mngon dga' dang / /
bdag dang bdag gi med par legs blta bas / /
'di gsum kho nar nges par rtogs par bya / /
ci'i phyir 'di gsum du bzhag gi 'di las gong na yang med la 'di las lhag par yang med ce na /
yod pa dang med pa ni gnyis yin te /
yod pa ni 'dus byas dang 'dus ma byas so / /
med pa ni bdag dang bdag gi 'o / /
de la 'dus byas la mi mthun par bden par smon pa las ni smon pa med pa'o / /
'dus ma byas mya ngan las 'das pa la smon cing dga' bar 'dzin pa las ni mtshan ma med pa'o / /
med pa kho na gang yin pa de la ni smon par ram mi smon par mi bya bar de med pa kho nar yang dag pa ji lta bar blta bar bya ba las stong pa nyid kyi ting ngi 'dzin bzhag pa'o /
! /
chos kyi mdo bzhi bstan pa ni /
'du byed mi rtag sdug bsngal chos rnam kun / /
bdag med myan ngan 'das zhi chos mdo bzhi / /
thub pa thugs zhi rgyal sras snga ma rnams / /
'gro la phan phyir rgyun tu gsung mdzad pa'o / /
chos kyi mdo bzhi po 'di dag ni sems can rnam par dag par bya ba'i phyir sangs rgyas dang byang chub sems dpa' rnams gsung bar mdzad de /
'du byed thams cad mi rtag pa dang sdug bsngal lo zhes bya ba gnyis dang /
chos thams cad bdag med pa dang mya ngan las 'das pa zhi ba'o zhes bya ba chos kyi mdo'o / /
sangs rgyas rnams ni de dag dang ldan pa'i don gyis chos phal cher ston pa'i phyir chos kyi mdo'o / /
yang thub pa thugs zhi ba snga ma rnams kyis rtag tu brjod cing brjod pa'i phyir yang mdo'o / /
'byor pa chen por 'gyur zhing srid rtse'i gong du 'gro ba'i lam yin pa'i phyir yang mdo zhes bya'o /
! /
de dag nyid bshad pa ni /
mi rtag brjod pa'i ngo bos rtag med dang / /
skye 'gag la brten 'dus byas mtshan nyid bzhi / /
sdug bsngal gsum gyis yongs gdung sdug bsngal don / /
phung sogs bdag ma zhi zhing gzhan yang med / /
brjod pa'i mtshan nyid kun gyis chos kun stongs / /
'du byed spros kun nyer zhi mya ngan 'das / /
'du byed thams cad mi rtag par ji ltar mthong zhe na /
de thams cad kyi brjod du med pa'i ngo bo nyid bdag med kho nar dmigs na mi rtag par mthong ngo / /
yang brjod du med pa'i ngo bo nyid ma shes pa'i rgyu las byung ba skye ba dang /
'jig pa dmigs nas brjod du med pa'i ngo bo nyid kyi 'du byed thams cad mi rtag par mthong ste /
'das pa'i 'du byed skyes nas 'gags pa dang /
da ltar gyi skyes la ma 'gags pa dang /
ma 'ongs pa'i ma skyes pa dang ma 'gags pa dag gis dang ngo bo nyid ci rigs par mi dmigs pa dang dmigs pa las /
dus gsum du 'du byed kyi rgyun 'jug pa mthong nas skad cig re re la 'dus byas kyi mtshan nyid gsum mthong ste /
skad cig gi 'og tu ni bzhi pa'ang mthong ngo / /
de la skad cig dang por snga ma zhig ma thag sngar med byung ba ni skye ba'o / /
de nyid ma zhig pa ni gnas pa'o / /
sngar 'gags pa la bltos nas de gzhan du 'gyur ba ni rga ba'o / /
skad cig gnyis par 'gags pa ni 'jig pa ste /
de ltar bzhi char yang de nyid kyi ngo bor blta'o / /
de ltar 'du byed rgyun gyis 'jug pa'i mi rtag pa de dag nyid sdug bsngal gyi gnas kyi dngos por yang dag par shes so / /
'dus byas dang 'dus ma byas kyi chos thams cad bdag med pa gnyis su shes te /
gang zag la bdag med pa dang /
chos la bdag med pa'o / /
dang po chos yod pa 'di dag bdag ma yin la 'di dag las gzhan pa'i gang zag kyang med pa'o / /
gnyis pa ni brjod bya'i dngos po thams cad la brjod pa'i ngo bo nyid kyis chos thams cad med pa'o / /
yang 'du byed rnams kyi rgyu sngar chad la phyis ma lus par med par gyur nas de las gzhan yang gtan du mi 'byung ba ni mya ngan las 'das pa ste /
de'ang nyon mongs pa dang sdug bsngal nye bar zhi bar rig par bya'o /
! /
yang byang chub kyi phyogs kyi spyod pa mdo las 'byung ba'i dbang du byas nas thabs la mkhas pa'i khyad par ni /
dngos po chung la sogs kyang byang chub kyi / /
sems dang bsngo sogs bsam rlabs rgya che bas / /
yongs su bzung bas don chen nyid 'gyur te / /
dngos dang sbyor sogs chen po'ang zil gyis gnon / /
thabs la mkhas pa'i mdo las byang chub sems dpa'i thabs la mkhas pa ni zan kham gcig kyang sems can thams cad la sbyin te /
dud 'gro la zan kham gcig sbyin par byed na yang thams cad mkhyen pa dang ldan pa'i sems kyis sbyin zhing /
dge ba'i rtsa ba de'ang sems can thams cad kyi sangs rgyas kyi chos yongs su rdzogs par bya ba'i phyir bsngo'o / /
rgyu gnyis te thams cad mkhyen pa'i sems dang yongs su bsngo ba la mkhas pas so / /
yang des gzhan gyi dge ba'i rtsa ba la rjes su yi rang nas kyang sems can la bsngo ste /
thams cad mkhyen par bsngos pa des byang chub sems dang bral ba'i sbyin pa po 'ang zil gyis gnon pa'o / /
yang phyogs bcu'i 'jig rten gyi khams dag na me tog gi shing ? ngam /
spos kyi shing ljon pa dang /
me tog la sogs pa gzhan gyis ma gzung ba dag ni bsam pas blang nas sangs rgyas thams cad la 'bul zhing dge ba'i rtsa ba bsngo'o / /
bzung ba dag ni dri rlung gis btab pa'i ngad tsam 'bul zhing bsngo'o / /
bsngos pa des tshul khrims la sogs pa'i phung po dpag tu med pa thob bo / /
yang sems can thams cad kyi sdug bsngal dang sdig pa ji snyed pa bsdus te 'chags par byed cing /
de thams cad bdag la 'bab pas sems can de dag bde bar gyur cig ces go gyon no / /
sems can thams cad kyi bde ba kun la rjes su yi rang nas de thams cad kyi sdug bsngal zhi ba'i don du bsngo'o / /
dge ba'i rtsa ba des kyang de dag gis sangs rgyas kyi bde ba'i yo byad rnams thob bo / /
yang sangs rgyas gcig la phyag dang mchod pa dang bkur sti byas nas sangs rgyas rnams ni chos nyid gcig las byung ba /
tshul khrims kyi phung po la sogs pa gcig par so sor rtog go /
des gcig la mchod pa la sogs pa byas pas thams cad la'ang byas par shes so / /
phyogs bcu'i sangs rgyas dag gi mchod pa 'byung bar 'gyur ba de thams cad kyang bsam pas yongs su bzung nas bsngo bar byed do / /
rang shes rab rtul na yang mi zhum par tha na tshigs su bcad pa gcig tsam la yang 'jug cing de'i don de ni gsung rab thams cad kyi don du rtog go /
de kha ton bslabs nas mi zhum zhing snying rje bskyed de rnyed pa dang bkur sti mi 'dod par yul dang yul du skye bo mang po la ston cing /
sems can sus tshigs su bcad pa 'di thos pa de bla na med pa'i byang chub las phyir mi ldog par gyur cig ces smon lam 'debs so / /
de'i thabs la mkhas pa des sems can thams cad kun dga' bo ltar mang du thos pa dang sangs rgyas kyi spobs pa 'ang thob bo / /
brgya la rang dbul por gyur na yang tha na gzhan gyi gla mi byas te zas nal ? ze gang tsam blangs nas ma zhum par dge 'dun nam gang zag la 'bul lo / /
phul nas kyang sangs rgyas kyi sems rgya chen pos byin na sbyin pa che bar gsungs pas /
nga'i dngos po 'di chung mod kyi byang chub kyi sems kyis byin pa las dpag tu med par 'gyur ro zhes rtog go /
bdag gis dge ba'i rtsa ba 'dis sems can thams cad sangs rgyas shAkya thub pa ji lta bar mtshan ro bro ba mchog tu 'grub cing /
lag na rin po che 'grub par gyur cig ces bsngo'o / /
des de gnyis kyang 'grub cing byang chub kyi sems dang bral ba'i sbyin pa thams cad kyang zil gyis gnon to / /
yang nyan thos la sogs pa dang 'grogs na dga' bar mi byed cing /
rang bas de dag rnyed pa dang bkur sti che bar gyur kyang rgyu gnyis kyis bdag la rtog ste /
byang chub sems dpa' las ni sangs rgyas 'byung zhing /
sangs rgyas las ni nyan thos la sogs pa 'byung bar 'gyur ro / /
de dag rnyed pa dang bkur sti che'ang mchog dang gtso bo ste de dag ni pha'i nor la spyod pa yin pas ngas 'di dag la dga' bar yang mi gzung phrag dog kyang mi bya'o zhes rtog go /
lhag pa'i bsam pa des sangs rgyas la bsnyen bkur byas kyang khengs pa med /
ma byas kyang zhum pa med cing /
sems can thams cad la thugs mnyam pa lta bu'i chags sdang spangs pa thob bo / /
yang thabs la mkhas pas sbyin pa gcig pus kyang pha rol tu phyin pa drug car rdzogs par byed de /
slong ba byung na ser sna tshar gcod cing gtong ba spel bas sbyin pa dang /
tshul khrims la gnas pas tshul khrims dang ldan pa la sbyin zhing tshul khrims 'chal pa tshul khrims la 'god pas tshul khrims dang /
byams shing mi 'khrugs pas sbyin pas bzod pa dang /
bza' ba la sogs pa gus pas bsgrub cing rtsol bas brtson 'grus dang /
sems rtse gcig pas bsam gtan dang /
sbyin pa po la sogs pa mi dmigs pas shes rab bo / /
des na thabs la mkhas pas sbyin pa chung ngu ni chen por byed /
chen po ni dpag tu med par byed do /
! /
gzhan yang nyes pa byung na'ang mi zhum sbyong byed cing / /
gzhan dag de las bzlog phyir rab 'bad byed / /
brgya la sdig pa'i grogs po la sogs pa'i dbang gis nyes pa byung na /
bdag phung po 'di nyid kyis mya ngan las 'da' bar 'dod na sems gdung bar bya dgos pas /
sems can smin pa'i don du phyi ma'i mtha'i bar du 'khor bar gnas par bya ba la sems zhum pa'am skrag par mi bya bar /
'khor ba nyid na gnas pas sems can smin par bya ba dang /
nyes pa 'di'ang chos bzhin du bya /
phyin chad bsdams par bya /
gzhan yang nyes pa las dbyung ba'i don du chos bstan par bya'o zhes go cha gyon no / /
gal te byang chub sems dpa' rab tu byung ba la rtsa ba'i ltung ba bzhi byung yang thabs la mkhas pa 'dis sel ba lta na nyes pa med par nga smra'o / /
gal te so sor thar pa la slob pa na bskal pa 'bum du rtsa ba dang 'bras bu za zhing /
sems can thams cad kyi legs par smras pa dang /
nyes par smras pa bzod kyang nyan thos kyi sems bskyed na rtsa ba'i nyes pa lci ba'o / /
nyan thos la rtsa ba'i ltung ba byung na phung po de nyid kyis zhi ba'i skal pa med pa ltar /
byang chub sems dpa' nyan thos kyi yid la byed pa ma bshags pa'ang sangs rgyas thob pa'i skal ba med do zhes so /
! /
mi skyo ba'i khyad par ni /
dge rtsas yongs zin byams chen la sogs chos / /
nyi shus rgyal sras 'khor bar skyo mi 'gyur /
! /
gtsug na rin po ches zhus pa las /
chos nyi shus byang chub sems dpa' 'khor bar yongs su mi skyo ste /
dge ba'i rtsa bas yang dag par zin pa'i byams pa chen po dang /
des zin pa'i snying rje chen po dang /
de bzhin du sems can smin par byed pa dang /
brtson 'grus dang /
lhag pa'i bsam pa dang /
thabs dang /
shes rab dang /
bsam gtan dang /
mngon shes dang /
ye shes dang /
brtul ba dang /
dran pa dang /
byang chub kyi sems kyi lhag pa'i bsam pa dang /
bsdu ba bzhi dang /
tshul khrims kyi sdom pa dang /
thos pa'i nan tan dang /
gzungs dang /
spobs pa dang /
bsod nams kyi tshogs dang /
des zin pa'i ye shes kyi tshogs so /
! /
de'i byed pa ni /
de las sems can yongs smin byed pa yi / /
chos kyi dbye ba bzhi pa bzhi ru gsungs / /
mdo sde nyid las /
chos bzhi dang ldan na sems can yongs su smin par byed par nus te /
yongs su mi skyo ba dang /
rang bde ba la ma chags pa dang /
dus su bskul ba dang /
bsam pa shes pa'o / /
yang bzhi ste /
bka' blo bde ba dang /
snyan par smra ba dang /
ngang tshul 'jam pa dang /
'dzum zhing khro gnyer med pa'o / /
yang bzhi ste /
khong khro med pa dang /
snying rje che ba dang /
phan pa'i dngos po sems pa dang /
bdag dul ba'i sems so / /
yang bzhi ste /
bsam pa dag pa dang /
g.yo sgyu med pa dang /
brtson 'grus brtan pa dang /
nyes byas bzod pa'o zhes so /
! /
zung du 'brel ba'i lam gyi spyod pa ni /
yongs bzung kun gtong tshul khrims rnam dag par / /
slob sogs 'gro kun don du yongs bsngo zhing / /
byed dang las dang bya bar mi rtog pa / /
thabs dang shes rab mnyam par sbyor ba'i lam / /
lha'i bu rab rtsal sems kyis zhus pa las /
gang tshe bdag dang byang chub dag /
gtan du mthong bar mi byed cing / /
'khor gsum yongs su dag gyur pa / /
de ni shes rab mtshan nyid do / /
nang dang yang na phyi rol dag /
thams cad yongs su gtong byed cing / /
sems can kun la yongs bsngo ba / /
de ni thabs kyi mtshan nyid do / /
zhi zhing rab zhi gtsang dag cing / /
tshul khrims rlom sems mi byed la / /
lus dang ngag yid zhi gyur pa / /
de ni shes rab mtshan nyid do / /
tshul khrims la ni zhugs gyur cing / /
gzhan yang tshul khrims sbyor byed la / /
sangs rgyas tshul khrims sngo byed pa / /
de phyir thabs zhes bya ba yin / /
chos rnams thams cad rab stong zhing / /
bdag med bzod pa sgom byed la / /
lus dang sems kyis ma smas pa / /
de ni shes rab pha rol phyin / /
sems can kun gyi khro ba dang / /
gsod dang 'ching ba bzod byed cing / /
sems can de dag mi spong ba / /
de ni thabs kyi pha rol phyin / /
lus kyi sbyor bar mi byed cing / /
ngag dang sems kyis ma yin la / /
chos rnams kun la dben gyur pa / /
de ni shes rab pha rol phyin / /
sems can yongs su smin byed cing / /
bsam gtan bde ba rab spangs nas / /
grong dang yul na snang byed pa / /
de ni thabs kyi pha rol phyin / /
tshu rol ma yin pha rol min / /
mthun pa'i pha rol rab gnas shing / /
spros pa'i lta ba rgyun chad pa / /
shes rab pha rol phyin rtog yin / /
gang gis stong nyid rtogs gyur nas / /
de ni btang snyoms mi byed cing / /
sems can stong nyid sbyor byed pa / /
de ni thabs kyi tshul yin no zhes so / /
gsang ba'i mdo las kyang /
byang chub sems dpa'i chos nyan pa'i tshogs ni sgrib pa spong bar 'gyur ro / /
dgon par gnas pa'i tshogs ni byas pa'i las chud za bar mi 'gyur ro / /
bla ma bsten pa'i tshogs ni yon tan thams cad skye ba'i sgor 'gyur ro / /
nang du yang dag 'jog gi tshogs ni thos pa'i chos rnams chud mi gzon par 'gyur ro / /
thabs la mkhas pa'i tshogs ni thams cad mkhyen pa'i ye shes yongs su rdzogs par 'gyur ro / /
tshogs thams cad ni bsod nams dang ye shes kyi tshogs gnyis su 'dus te /
bsod nams kyi tshogs kyis ni bsgrub par bya ba thams cad bsgrub pa /
ye shes kyi tshogs kyis ni sems can thams cad legs par bshad pa'i chos kyis tshim par byed pas so / /
des na de gnyis kho na la brtson par bgyi'o / /
de gnyis kyis kyang thabs dang shes rab gnyis yongs su rdzogs par bgyis pas na byang chub sems dpa'i lam thams cad sdud pa'o / /
lam de dag la gnas na ni bdud las 'da' bas phyir mi ldog pa thob pas na de bzhin gshegs pas sangs rgyas kyi gsang ba thams cad kyang ston te mi 'chab bo zhes so /
! /
zhing sbyong ba'i spyod pa ni /
srog gcod sdom pas 'gro rnams tshe ring zhing / /
stobs dang rdzu 'phrul thob par bsngo la sogs / /
sdom pa rnam bcus sems can 'jig rten ni / /
yongs su sbyong sogs rmad byung spyod la bslab / /
'di ni rgyal ba kun gyi rnam thar sgo / /
mtshungs pas 'jig rten mtha' dag zhing gcig tu / /
byas nas sbyong phyir zhing dman mchog sogs rnams / /
'gro ba 'dren pa'i thabs tshul tsam du blta / /
'das chen las /
zhing sbyong ba ni srog gcod pa'i sdom pas sems can thams cad tshe ring ba dang stobs che ba dang rdzu 'phrul dang ldan par smon lam 'debs so / /
rku 'phrog spong bas sa gzhi rin po che bdun du gyur te rang nyams su spyod la phyug cing chog shes par ro / /
'khrig pa spong bas 'dod chags dang zhe sdang dang gti mug dang /
bkres pa dang skom pa med par ro / /
rdzun spong bas ni me tog dang 'bras bu dang spos kyi shing yod pa dang sgra snyan pa thos par ro / /
phra ma spong bas ni bzlum zhing phan tshun chos ston par ro / /
tshig rtsub spong bas ni gzhi mnyam zhing tsher ma la sogs pa med pa dang /
sems can thams cad sems mnyam par ro / /
ngag kyal spong bas ni nyon mongs pa'i sdug bsngal med par ro / /
brnab sems spong bas ni 'dod pa dang phrag dog gis 'tshe ba dang ngan par lta ba med par ro / /
gnod sems spong bas ni byams pa sgom zhing bu gcig pa'i sa thob par ro / /
log lta spong bas ni shes rab kyi pha rol tu phyin pa thob par ro / /
ngas zhing sbyong ba de lta bu ma bsten par yang mi lta ste /
la la nyi ma dang zla ba gling 'di kho na na yod par smra ba ltar /
sangs rgyas dag zhing ngan pa na bzhugs par smra ba yang ngo / /
nub phyogs su gang gA'i klung sum cu rtsa gnyis kyi bye ma snyed 'das pa na 'jig rten gyi khams mi pham pa zhes bya ba nub phyogs bde ba can dang /
shar zla gam dag dang de'i bkod pa thams cad mnyam pas mi pham pa zhes bya ste /
de ni nga'i zhing yin pas der byung nas 'dir chos gsung bar ston pa'o / /
nga 'ba' zhig ma yin gyi sangs rgyas thams cad kyang 'dir chos ston to zhes so /
! /
spyod pa yongs su bsngo ba'i khyad par las bsngo ba chen po'i rnam par dbye ba ni /
zab cing rgya che'i bsngo ba dam pa bcu / /
dpa' chen rdo rje rgyal mtshan mdo las blta / /
de las byang chub sems dpa'i bsngo ba bcu rgya cher bstan pa nyid las blta ste /
sems can gyi 'du shes 'gog cing 'gro ba thams cad yongs su skyob pa'i bsngo ba dang /
mi phyed pa dang ldan pa dang /
sangs rgyas thams cad la yang dag par bskyed pa dang /
thams cad kyi rjes su song ba dang /
bsod nams kyi mdzod mi zad pa dang /
dge ba'i rtsa ba thams cad dang mnyam pa nyid kyi rjes su song ba dang /
'gro ba thams cad mnyam pa nyid kyi rjes su song ba dang /
de bzhin gshegs pa'i mtshan nyid kyi rang bzhin dang /
chags pa med cing bcings grol med pa dang /
chos kyi dbyings tshad med pa'i rjes su song ba'i bsngo ba'o /
! /
dge ba'i rtsa ba'i khyad par dag bsngo ba ni /
dge ba'i rtsa ba'i khyad par yongs bsngo ba / /
bsngo ba'i rgyal dang phung po gsum las so / /
mdo dang po las ni /
gang dag srid pa gsum po 'di na lha dang mi'i bdug spos kyi rnam pa dang /
me tog dang 'bras bu dang ro bro ba dang /
lo tog gi rnam pa dang /
gser dang dngul dang nor bu dang mu tig dang bai DUr+ya dang /
rdo'i snying po la sogs pa bdag gi ba med cing yongs su bzung ba med pa gang lags pa de thams cad bdag dang sems can thams cad thun mong du bgyis la /
phyogs bcu'i 'jig rten gyi khams kyi rdul phra rab snyed kyi 'das pa dang ma 'ongs pa dang da ltar byung ba'i sangs rgyas dang byang chub sems dpa' dang nyan thos dang rang sangs rgyas dang bcas pa rnams la dbul bar bgyi'o / /
dge ba'i rtsa ba des sems can thams cad la rnam pa thams cad kyi mchog dang ldan pa'i stong pa nyid mngon sum du gyur cig /
sangs rgyas byams pa dang byang chub sems dpa' dang nyan thos kyi dge 'dun dang bcas pa mnyes par gyur cig /
na bza' dang zhal zas dang gzims cha dang bsnyun gyi gsos dang rkyen sman gyi yo byad rnams dang /
de las gzhan pa sangs rgyas kyi zag pa med pa'i mchod pa rnams kyis mchod nas /
de'i drung du byis pa'i rab tu byung ba dang gzhon nu'i rab tu 'byung ba dang lkog ma yin par rab tu byung ba dang de bzhin nyid du rab tu byung ba dang yang dag pa'i mthar rab tu byung bas de kho na nyid mthong ba'i bar du rab tu byung ba thob par gyur cig /
de'ang 'jig rten dang 'jig rten las 'das pa'i khyad par du 'phags pa skyon med pa dang ma 'dres pa dang rnyog pa med pa dang /
lha dang mi dag mngon par dga' ba dang /
sangs rgyas dang byang chub sems dpa' thams cad kyis bsngags pa dang /
sems can thams cad la smon pa'i slad du bdag rab tu 'byung bar gyur cig /
sa dang chu dang me dang rlung dang nam mkha' nye bar 'tsho ba ltar /
dge ba bcu'i las kyi lam gyis bsgrubs pa'i phung po lnga po 'di sems can thams cad dang thun mong du bgyis nas /
sangs rgyas dang chos dang dge 'dun yongs su spyod pa dag la 'bul lo / /
nam kun ? nas kyang bya rgod dang spyang ki dang khyi dang wa dang gcan gzan dang bya rnams kyis pags ? pa dang rgyus pa dang rus pa dang rkang dang khrag rnams yongs su za bar gyur cig /
de dag thams cad kyang bla na med pa'i byang chub tu nges par gyur cig /
de nas khams gsum na rdul phra mo ji snyed yod pa'i sems can de snyed sems kyi skad cig skad cig la rnam par thar par byed par gyur cig /
byas nas phyir mi ldog pa'i sa la 'god par gyur cig /
de nas mthong bas kyang sems can smin par byed par gyur cig /
thos pa dang dran pas kyang sems can smin par byed par gyur cig /
sangs rgyas kyi zhing gang du sems can gang dag sangs rgyas dang byang chub sems dpa' thams cad kyis yongs su btang ba phar mi 'dzin pa /
mar mi 'dzin pa /
dge sbyong du mi 'dzin pa /
bram zer mi 'dzin pa /
rigs kyi rgan rabs kyi rjes mi snyegs pa /
ngang tshul ngan pa /
sdig pa'i chos la spyod pa /
rgyud bsregs pa /
bsam pa bsregs pa /
sa bon bsregs pa /
dge ba'i rtsa ba chad pa /
ngan song la phyogs pa /
mtshams med pa lnga dang ldan pa /
byang chub sems dpa' gtum po chos spong ba rnams 'dus pa dang por 'byung zhing /
de thams cad bdag gi mya ngan las 'das pa'i lam bla na med pa sangs rgyas nyid la 'god par gyur cig /
de nas zhing 'dus pa gnyis pa la khams gsum pa'i sems can kun 'byung zhing /
bdag gis de thams cad bag chags dang mtshams sbyor ba'i nyon mongs pa thams cad spangs pa thams cad mkhyen pa'i ye shes la 'god par gyur cig ces so / /
phung po gsum pa las ni /
byang chub sems dpa' 'das pa dang ma 'ongs pa dang da ltar byung ba'i sangs rgyas rnams kyi chos mnyam pa nyid la 'jug cing yan lag lnga sa la gtugs par bya ste /
pus mo g.yas pa sa la 'dzugs pa'i tshe sems can thams cad g.yas phyogs kyi lam la gnas par gyur cig ces brjod do / /
g.yon pa 'dzugs pa'i tshe sems can su dag g.yon phyogs kyi lam la gnas pa de thams cad 'phags pa'i lam la gnas shing yang dag pa'i lam la gnas par gyur cig ces so / /
lag pa g.yas pa ? 'dzugs pa'i tshe ji ltar sangs rgyas byang chub kyi snying po mchog dam par bzhugs pa dge ba'i chos thams cad dang ldan pas /
dbu dang sku dang skyil mo krung la byugs te phyag g.yas pa sa la bsnun nas bdud dpung dang bcas pa brtul zhing byang chub brnyes pa ltar /
sems can 'di dag gis kyang bdud phyir rgol ba choms par gyur cig /
byang chub kyi snying po la 'dug cing sa la bsnun te sangs rgyas kyi ye shes thob par gyur cig /
lag pa g.yon pa 'dzugs pa'i tshe sems can su dag byis pa'i chos la gnas te g.yon phyogs su 'dzin pa gdul dka' ba de thams cad bsdu ba'i dngos po bzhis shin tu sdud par gyur cig /
gdong pa dang dpral ba sa la gtug pa'i tshe sems can thams cad nga rgyal ma mchis pas bla ma rnams la rim gro bgyid cing spyi gtsug bltar mi mthong ba dang /
dge ba'i chos thams cad kyis 'phags par gyur cig /
de ltar bdag yan lag lngas phyag 'tshal ba 'dis /
sems can thams cad sgrib pa lnga sel bar gyur cig /
dbang po lnga yongs su rdzogs par gyur cig /
mig lnga yongs su dag par gyur cig /
mngon par shes pa nyams pa med pa lnga thob par gyur cig /
sems can 'gro ba lngar skyes pa rnams 'gro ba lnga las khyad par du 'phags pa dang /
tshul khrims khyad par du 'phags pa dang /
ting nge 'dzin khyad par du 'phags pa dang /
shes rab khyad par du 'phags pa dang /
rnam par grol ba khyad par du 'phags pa dang /
rnam par grol ba'i ye shes mthong ba khyad par du 'phags par gyur cig /
ces so /
! /
spyod yul la spyod pa yongs su bsngo ba ni /
spyod yul kun la 'jug pa yongs su bsngo ba / /
spyod yul yongs su dag pa'i mdo las te / /
rgyal sras spyod tshe ji lta ji lta bur / /
dbang po'i spyod yul sna tshogs 'jug 'gyur ba / /
de lta de ltar rigs shing mthun tshig gis / /
sems can phan phyir de mngon 'du byed do / /
phal chen gyi le'u de las byang chub sems dpa' lus dang ngag dang yid kyi las kha na ma tho ba med pa dang ma nyams pa dang ma smad pa dang /
mi 'phrogs pa dang mi 'khrugs pa dang bsngags pa dang dag pa dang nyon mongs pa med pa dang ye shes sngon du 'gro ba dang /
rigs dang rus dang rgyud dang gzugs dang mtshan dang dran pa dang blo gros la sogs pa phun sum tshogs pa dang /
blo gros bsam gyis mi khyab pa la sogs pa dang /
rgyu dang bsam pa dang sbyor ba la sogs pa'i stobs can dang /
phung po la sogs pa la mkhas pa dang /
pha rol tu phyin pa drug dang tshad med pa bzhi dang stobs bcu dang ldan pa dang /
lha dang klu'i dbang po la sogs pas bzung zhing bkur ba dang /
sems can thams cad kyi gnas dang skyabs la sogs par 'gyur ba'i rgyu ni sems kyi las yid la byed pa'i sbyor ba dag ste /
'dis yon tan de thams cad thob cing sangs rgyas kyi chos thams cad la thogs pa med pa'i las su 'gyur /
dus gsum gyi sangs rgyas rnams kyi lam du 'jug par 'gyur /
sems can thams cad mi gtong /
mi dge ba thams cad spong /
dge ba thams cad la 'jug /
chos thams cad la dbang bsgyur zhing sems can thams cad la ston pa gnyis par 'gyur ba ste /
spyod yul la spyod pa yongs su bsngo ba'o / /
'di ltar khyim na 'dug pa'i tshe sems can thams cad rang bzhin shes pa dang ldan pas khyim gyi thibs pos zil gyis mi non par gyur cig ces sems bskyed do / /
de bzhin du pha ma dang 'grogs pa na sems can thams cad skye bo ma lus pa bskyab pa'i phyir sangs rgyas dang 'grogs pa dang /
bu smad dang 'grogs tsa na sred pa dang bral bas dga' ba dang mi dga' ba dang bral ba dang /
'dod pa'i yon tan lnga dang 'grogs na yon tan gyi pha rol tu phyin pas 'dod pa'i gsal shing sel ba dang /
glu gar dang rol mo dang 'grogs na gar mkhan gyi mtshon lta bur mthong zhing chos 'gro ba'i brjod pa thob pa dang /
chung ma dang 'grogs na 'dod pa'i gsal shing dang bral zhing 'phags pa'i sar chud pa dang /
rgyan gyis brgyan na srid par 'byung ba dang 'jig pa'i khur bor ba dang /
khang steng du phyin na chos thams cad kyi khyad par rtogs pa chos kyi khang steng du phyin pa dang /
sbyin pa gtong na bdag 'dzin med pas thams cad gtong ba dang /
ma bral zhing 'grogs na thams cad mkhyen pa'i mthar phyin cing 'du ba dang bral ba dang btson ra mthong na gnas med par spyod pa dang gar dga' bar 'dod pa dang /
khyim nas 'byung na bcings grol dang chags pa med pa dang /
dge 'dun gyi nang du 'gro na 'gal ba med pa'i chos dang ldan zhing mthun par 'gro ba dang /
mkhan po dang slob dpon gyi thad du 'gro ba na chos la rtsom zhing mkhas pa dang /
rab tu byung ba zhu na bar chad med cing mi ldog pa dang /
gos dkar po 'dor na sdig pa spangs shing dge ba sbyangs pa dang /
skra dang kha spu 'dregs na mnyam par 'jog cing nyon mongs pa med pa dang /
ngur smrig gyon na drang srong chen po'i sems dang ldan zhing rnyog pa med pa dang /
rab tu 'byung na skye bo thams cad bskyang ba'i phyir sangs rgyas kyi rab tu 'byung ba dang /
sangs rgyas la skyabs su 'gro ba na dge ba la mos pas sangs rgyas kyi gdung mi chad pa'i don du brtson pa dang /
chos la skyabs su 'gro na chos kyi gter thob pa dang /
dge 'dun la skyabs su 'gro na chags pa med cing tshogs sdud pa dang /
bslab pa'i gzhi len na tshul bzang po la spyod cing bslab pa thams cad la bslab pa dang /
slob dpon gyi rjes su bstan na las ma log pa la spyod cing spyod yul phun sum tshogs pa dang mkhan pos rjes su bstan na gnas med pa la gzhol shing mi skye ba'i shes rab kyi pha rol tu phyin pa dang /
bsnyen par rdzogs na chos kyi khyad par dang thabs kyi pha rol tu phyin pa dang /
gtsug lag khang du 'gro na mi 'phrogs pa'i chos can dang bla na med pa'i gnas la spyod pa dang /
stan 'ding na chos ji lta ba mthong zhing legs par bkod pa'i chos can dang /
'dug na mi gnas pa'i sems kyis byang chub kyi snying po la 'dug pa dang /
skyil krung 'cha' na mi g.yo ba'i sa la dge ba'i rtsa ba brtan pa dang /
zhi gnas sbyong na ma lus pa mthar thug pa la brtson zhing zhi ba dang dul ba la gzhol ba dang /
lhag mthong sbyong na shin tu nyon mongs pa med pa'i chos can dang chos yang dag par mthong ba dang /
skyil krung 'jig na mnyam par 'jog pa dang /
'du byed thams cad 'jig pa mthong ba dang /
rkang pa 'jog na sems rnam par grol ba mi 'khrugs pa la gnas pa dang /
rkang pa 'degs na kha na ma tho ba med cing 'khor bar bying ba las 'thon pa dang /
smad g.yogs gyon na ngo tsha shes pa dang khrel yod dang ldan zhing dge ba'i rtsa ba brtan pa dang /
ska rags 'ching na mi 'khrugs pa'i chos can dang dge ba'i rtsa ba shin tu 'phel ba dang /
bla gos gyon na chos thams cad kyi khyad par gyi pha rol tu phyin cing gong nas gong du dge ba'i rtsa ba thob pa dang /
snam sbyar gyon na mi 'khrugs pa'i chos can thabs dam pas bkab pa dang /
so shing len na yongs su dag pa'i dngos po thob cing dam pa'i chos rnam par dag pa thob pa dang /
so shing za na nyon mongs pa bcom pa dang /
sems dul zhing dag pa dang /
dben par 'gro na 'dod chags dang zhe sdang dang gti mug spangs shing sdig pa thams cad spangs pa dang /
chu ngogs su 'gro na'ang 'jig rten las 'das pa'i chos thams cad las shin tu byung ba dang /
gtsang spra byed na shin tu dag pas gtsang zhing des pa dang /
lag pa 'khru na chos thams cad bzung ba dang bcang ba dang bkra shis kyi lag pa dang ldan pa dang /
gdong 'khru na nyon mongs pa thams cad dang bral zhing chos thams cad kyi sgo dag pa thob pa dang /
'khor ba len na chos sbyin byas shing lam ston pa dang /
lhung bzed len na 'gro ba thams cad kyi mchod par 'os pa'i snod dang /
spyod yul du zhugs na gnas med pa la gzhol zhing sangs rgyas kyi spyod yul la phyogs pa dang /
lam du zhugs na phyi nang kun tu 'gro zhing sangs rgyas kyi lam du zhugs pa dang /
'gro ba shin tu rnam par dag pa'i chos sgrib pa med pa thob pas chos kyi dbyings mtha' dang dbus ? med pa rtogs pa dang /
lam mtho ba mthong na shin tu ma zhum pas khams gsum las gyen du 'phags pa dang /
dma' ba mthong na dge ba'i rtsa bas nye bar brtan cing sangs rgyas la 'dud pa dang lam nyam nga ba mthong na yon po dang bral zhing nyam nga ba spangs pa dang /
lam drang po mthong na g.yo sgyu med cing sems drang po dang ldan pa dang /
lam rdul can mthong na rdul med pa'i chos thob cing 'dod chags las grol ba dang /
lam rdul med pa mthong na snying rjes bsgos shing 'jam pa dang /
g.yang sa mthong na sgrib pa med pa rtogs pa dang sdig pa bsal ba dang dge ba la gzhol ba dang /
'khor mthong na dus gsum gyi chos zab mo bstan pa dang mthun pa dang /
ka ba mthong na khro ba dang khon du 'dzin pa dang khengs pa dang 'khrugs pa dang bral ba dang /
nags tshal mthong na lha dang bcas pa'i phyag gi gnas dang /
ri mthong na thob par dka' ba thibs po med pa thob cing dge ba'i rtsa ba thams cad kyis 'phags pa dang /
tsher ma mthong na 'dod pa dang sdang ba dang gti mug gi tsher ma dang bral ba dang /
lo ma mthong na bsam gtan dang rnam par thar pa la sogs pas khyab pa dang /
me tog mthong na chos thams cad la mngon par shes pa'i me tog rgyas pa dang /
me tog gi shing mthong na mtshan sum cu rtsa gnyis kyi me tog rgyas pa dang /
shing tog mthong na byang chub kyi snying po la gzhol zhing sangs rgyas kyi chos btsal ba'i 'bras bu dam pa thob pa dang /
chu klung mthong na sangs rgyas kyi ye shes myong ste chos kyi rgyun la mnyam par 'jog pa dang /
lu ma mthong na chos thams cad ro gcig pa se gol gtogs pa tsam gyis rtogs pa dang /
rdzing bu mthong na chos thams cad kyi tshig rgyas pa la mkhas pa dang /
khron pa mthong na chos thams cad 'byor cing spros pa mang ba dang /
mtsho mthong na gong nas gong du dmigs pa la brtson zhing dge ba mi zad pa dang /
zam pa mthong na skye bo thams cad sgrol ba'i zam par red pa dang /
yur pa mthong na 'gro ba thams cad kyi bsam pa la mkhas shing bag la nyal dang kun nas ldang ba med pa dang /
ra ba mthong na 'dod pa'i yon tan la sred pa zhi ba dang /
mya ngan med pa'i nags mthong na sred pa dang mya ngan med pa thob pa dang /
bza' shing gi ra ba mthong na sangs rgyas kyi byang chub mi gtong ba la brtson pa dang /
sems can f@# / /
rgyan gyis brgyan pa mthong na mtshan sum cu rtsa gnyis kyis brgyan pa dang /
rgyan med pa mthong na sbyangs pa'i yon tan thob pas rgyan med pa dang /
sems can dga' ba mang ba mthong na chos la spro dga' mang ba dang /
mi dga' mang ba mthong na 'dus byas thams cad la mi dga' ba mang ba dang /
bde ba mthong na sangs rgyas kyi bde 'byor gyis bde ba dang /
sdug bsngal ba mthong na ye shes kyi rtsa bas sdug bsngal zhi bar byed pa dang /
sdu ? gu ma mthong na sangs rgyas dang byang chub sems dpa' la mos pa mang ba dang /
mi sdug pa mthong na sdig pa'i bshes gnyen la mos pa chung ba dang /
drin gzo ba mthong na sangs rgyas dang byang chub sems dpa'i mdzad pa shes pa dang /
drin mi gzo ba mthong na sdig lta la drin gzo med pa dang /
dge sbyong mthong na zhi ba dang dul ba la gzhol ba dang /
bram ze mthong na tshangs pa'i dam pa sdig pa spangs pa dang /
dka' thub can mthong na dka' thub la gzhol ba dang /
brtul zhugs can mthong na sangs rgyas dang byang chub sems dpa' mi gtong ba'i brtul zhugs dam pa dang /
go gyon pa mthong na rab tu byung ba'i chos btsal ba'i go cha bzang po bgos pa dang /
go ma byon pa mthong na sdig pa'i las thams cad la go cha med pa dang /
rgol ba mthong na phas kyi rgol ba tshar gcod pa dang /
'tsho ba mthong na spyod lam ma bcos shing 'tsho ba dag pa dang /
rgyal po mthong na thogs pa med pa'i chos kyi 'khor lo bskor ba'i rgyal po dang /
rgyal bu mthong na sangs rgyas kyi sras chos las skyes pa dang /
khyim bdag mthong na rnam par nges pa'i blo can grong pa'i chos spangs pa dang /
blon po mthong na mi dge ba'i gnyen po thob pa dang /
grong khyer mthong na gdul dka' ba'i sems dang mthu bo che'i lus 'dra ba dang /
rgyal po'i gnas mthong na yon tan gyi rjes su 'brang ba la mos pa dang /
nags 'dab mthong na lha dang bcas pa'i 'jig rten gyis bsngags par 'os pa dang /
grong du 'gro na chos kyi dbyings sgrib pa med pa rtogs pa dang /
sgor phyin na sangs rgyas kyi chos thams cad kyi sgor phyin pa dang /
nang du phyin na sangs rgyas kyi theg pa dus gsum du mnyam pa nyid kyi nang du phyin pa dang /
mi sbyin ma byas na bsod nams thob cing mi spong ba dang /
de byas na ngan song gsum las phyir spangs pa dang /
lhung bzed stong pa mthong na nyon mongs pa thams cad kyis stongs pa dang /
de gang ba mthong na chos dkar po thams cad kyis rgyas pa dang /
rim gro byas na chos spyod pa rnams la rim gro byed pa dang /
de ma byas na sdig pa thams cad la rag ma las pa dang /
sems can khrel yod pa mthong na dbang po dben par spyod cing khrel yod pa dang /
'dzem pa med pa mthong na byams pa la gnas shing 'dzem pa med pa spangs pa dang /
zas bsod pa thob na zang zing med pa'i sems dang smon lam phun sum tshogs pa thob pa dang /
mi bsod pa thob na ting nge 'dzin nyams bde ba thob pa dang /
snum bag thob na snying rje 'jam pa dang /
snum med pa thob na sred pa'i snum bag med pa dang /
zas za na chos la dka' bas rgyas shing bsam gtan gyi zas za ba dang /
ro myang na bdud rtsis ngoms shing ro bro ba mchog gi mtshan thob pa dang /
zan zos na sangs rgyas kyi chos kyi pha rol tu phyin pa dang /
chos ston na sangs rgyas kyi chos la gzhol zhing spobs pa mi zad pa dang /
phyir 'byung na sangs rgyas kyi ye shes myong zhing khams gsum thams cad nas 'byung ba dang /
chu brgal na dus gsum mnyam pa nyid thams cad mkhyen pa'i ye shes la brgal ba dang /
khrus byed na 'od mtha' yas shing lus dang sems dri ma med pa dang /
dro ba la spyod na yongs su gdung ba zil gyis gnon pa dang /
bsil ba la spyod na bla na med pa'i bsil ba'i dngos po rtogs pa dang /
chos thos na chos kyi gtam gyi rjes su 'gro zhing chos kyi dbyings dang 'dris pa dang /
sangs rgyas mthong na sangs rgyas thams cad dang 'grogs shing sgrib pa med pa'i mig dang ldan pa dang /
mig blta na kun tu mdzes pas kun tu bzang ba dang /
mchod rten mthong na 'gro ba kun gyis chod par 'os pa
