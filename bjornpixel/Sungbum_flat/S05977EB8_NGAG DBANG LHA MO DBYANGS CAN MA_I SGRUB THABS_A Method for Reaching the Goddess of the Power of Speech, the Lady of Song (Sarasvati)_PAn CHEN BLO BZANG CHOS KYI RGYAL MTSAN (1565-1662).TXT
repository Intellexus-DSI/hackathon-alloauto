@# / /
na mo gu @# / /
ru many+dzu g+ho ShA ya /
zhabs sen dran pa'i 'char ga'i gser sbyangs 'od / /
snying mtshor lhung bas kun rmongs mthar byed cing / /
sgrib bral ye shes la 'khu shes rab kyi / /
mchog stsol ngag dbang lha mo'i zhabs btud nas / /
de nyid bsgrub pa'i rin chen mig thur gyis / /
mi shes rab rib dra ba kun bsal te / /
rab 'byams shes bya ji bzhin rnam bkra'i spyan / /
sgrub byed dam pa'i zhal lung gdams pa bri /
'dir rgyal ba kun gyi yum lha mo dbyangs can ma bsgrub par 'dod pas /
skyabs 'gro sems bskyed tshad med bzhi bsgom pa sngon du btang /
skad cig gis rang nyid lha mo dbyangs can mar gyur /
a mr-i tas bsangs /
swa b+hA was sbyangs /
stong pa'i ngang las b+h+ruM las rin po che'i snod yangs shing rgya che ba rnams kyi nang du /
oM las byung ba'i mchod rdzas rnams phul du byung ba'i lha rdzas su gyur /
oM AH hUM /
lan gsum gyis byin gyis brlabs /
de nas 'jug pa bde ba'i phyir /
'di ltar /
bdag nyid 'jig rten dbang po'i ldang byed kyi / /
ze'u 'bru las 'khrungs thugs ka'i hrIMH yig gi /
'od kyis dbang bsgyur lha mo dbyangs can ma / /
spyan drangs mdun gyi 'chi med lam du bzhugs / /
gang gi drin gyis bde chen gnas / /
skad cig nyid la 'char ba gang / /
bla ma rin chen lta bu'i sku / /
rdo rje can zhabs pad la 'dud / /
ces pas bla ma dang /
dus gsum rgyal ba'i ye shes kyi / /
rang gzugs mtshan dpe'i me tog gis / /
rnam bkra zla zhal ut+pal mig /
dbyangs can lha mo la phyag 'tshal /
zhes pas bcom ldan mar phyag bya /
oM swA ra swasti sa pa ri wA ra ar+g+haM /
pA dyaM /
puSh+pe /
d+hU pe /
A lo ke /
gan+d+he /
nai bi dya /
shap+ta pra tIts+tsha hUM swAhA'i bar gyis mchod /
dkon mchog gsum la bdag skyabs mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis bzung /
tshogs zhing rnams rang gnas su gshegs par gyur /
ces bsod nams kyi tshogs bsags /
oM shU n+ya tA dz+nyA na badzra swa b+hA wa At+ma ko nya haM /
rang bzhin bde stong yangs pa'i yid bzhin mtsho / /
dal gyi rlabs phreng dbu ba'i 'dzum dkar can / /
mdzes pa'i me tog sna tshogs rgyan 'chang ba'i / /
chu skyes bla bres g.yogs pa'i lding khang na / /
ngang pa'i bu mo snyan pa'i glu len cing / /
bzhad dkar 'dab ma'i gar byed mgrin rnga brdung / /
kun dga' bskyed pa'i yid bzhin rgya mtsho'i ngogs / /
dri za'i na chung rtse ba'i dga' tshal na /
g.yu yi spu long rgyas pa'i lang tsho can / /
rkang 'thung mdzes ma dal gyis gar bsgyur zhing / /
steng du spu sdug mdzes pa'i gos gyon pa'i / /
rnam mang gnyis skyes tshogs rnams 'dab ma gnyis / /
g.yo ba 'phur lding rol pa'i 'jo sgeg dang / /
mgrin pa'i @# / /
rdza rngas rna ba'i bcud len 'gyed / /
ma rgad zhun ma 'khyil ba pham byed pa'i / /
gser ldan dga' ma me tog sna tshogs kyi / /
bkod legs do shal rgyan gyis brgyan pa ni / /
ston gyi mkha' la rgyu skar gsal ba bzhin / /
yan lag bdun ldan zla shel rdul brtsegs la / /
'khu ldan thal kar mche ba drug 'dzin sogs / /
yid 'ong srog chags brgya phrag mang po yang / /
'jigs bral bag phab rtsed 'jo ci yang byed / /
me tog thod mdzes sngo ljang lo 'dab kyi / /
gos mchog gyon pa'i bcud ldan 'bras bu rnams / /
ldong ros kyis byugs nags kyi dka' thub pa / /
mgron du gnyer phyir g.yur gyis dud pa bzhin / /
lha yi dga' tshal bran gyi gnas 'jog pa'i / /
yid 'ong rin chen skyed mos tshal gyi dbus / /
pad dkar 'dab brgya rgod pa'i ge sar rtser / /
cha shas rdzogs pa'i rgyu skar rgyal po'i steng / /
hrIMH yig dkar po'i 'od zer stong 'bar bas / /
'gro blo'i rmongs mun ming gi lhag mar byas / /
mchod pa'i sprin gyis 'phags pa'i tshogs mchod de / /
de dag mkhyen pa'i ye shes 'o rgyun gyi / /
rnam par bkug nas hrIMH yig thim pa las / /
rang nyid lhag pa'i lha mo dbyangs can ma / /
sku mdog dkar mo 'jig rten gsum po yi / /
mdzes pa gcig bsdus 'o mas bkrus pa yi / /
zla ba'i dkyil 'khor dbus nas phyung ba bzhin / /
zhal gyi dkyil 'khor pad dkar mdzes pa la / /
'dren byed g.yon ldan bung bzung gis rol / /
mchu sgros byu ru'i skyed tshal ngogs dag tu / /
tshems dkar ngang mo'i phreng ba tshar du dngar / /
dbyangs gsal gre 'gyur glu dbyangs 'bum phrag gis / /
skal bzang rna ba'i dga' ston mi 'gyed na / /
'dzum zhal chu skyes lo ma'i khang bzang du / /
bdag cag bde bar gsos pa'i don ci zhes / /
ljags yangs bung ba gzhon nu 'phur zhing lding / /
spyan zur kun tu g.yo ba'i nyag phran gyis / /
ring nas chags bral gnyis skyes rgan po'i yang / /
sra brtan snying gi go cha 'bigs byed na / /
'ching ldan skye bo gzhan dag smos ci dgos / /
mthon mthing dbu skra'i thor cog gzhon nu la / /
me tog phreng ba'i mdzes mas 'khyud pa'i tshe / /
bdud rtsi'i 'od can chags pas yid myos te / /
gzhal med yid bzhin nor dang lhan cig tu / /
brgyan pa'i zol gyis ral pa'i rtse mor 'khod / /
yid 'ong rin chen rgyan phreng 'dzin pa yi / /
shel dkar 'khri shing brkyangs 'dra'i phyag zung gis / /
bai DUr sngon po'i phang 'gro dkur brten nas / /
sor gdub bkra ba g.yas pa'i sor mo yis / /
bsnun pa'i dbyar skyes dal gyis rgod pa'i sgras / /
'jig rten mes po skrag pas gdong pa gas / /
bai DUr dkar po'i sa 'dzin brgya byin gzhus / /
klubs pa ji bzhin lha rdzas na bza' dang / /
sa @# / /
gsum rin chen mtha' dag gros byas nas / /
gang sku brgyan phyir lhan cig 'khod pa bzhin / /
chags pa'i nyams ldan 'jo sgeg rnam 'gyur gyis / /
ma lus yid kyi brtan pa cig car 'phrog /
tshogs gnyis tsan+dan dkar po las byung ba / /
mtshan dpe ga bur sar pa'i thig le yis / /
rnam mdzes rab dkar ston zlas 'god nus min / /
yid 'ong bcu drug mdzes pa'i lang tsho can / /
zhabs gnyis tsog pur bzhugs pa'i gnas gsum du / /
yi ge gsum mtshan hUM gi 'od zer gyis / /
lho phyogs dri za dga' ba'i skyed tshal nas / /
rgyal ba bskrun mdzad ye shes lha mo ni / /
spyan drangs dzaH hUM baM hoH ro gcig gyur / /
slar yang rang snying hrIMH yig 'od zer ni / /
sna bug nas thon dbyangs can ye shes pa'i / /
shangs bug nas zhugs thugs ka'i shes rab kyi / /
'khor lo spyan drangs mdun gyi nam mkhar bzhugs / /
oM badzra puSh+pe pra tI ts+tsha AH hUM /
zhes pa nas /
d+hU pe /
A lo ke /
gan+d+he /
nai bi dya /
shap+ta pra tI ts+tsha AH hUM swAhA /
zhes pas mchod /
dzaH hUM baM hoH bdag snying sgo nga ltar / /
zlum po khong stong nang du zhugs pa ni / /
pad dkar 'dab brgyad ze'u 'bru dmar ser can / /
lte bar hrIMH yig 'dab mar dbyangs bcu drug /
shel ltar dwangs shing mar me lta bur gsal / /
'od stong zer gyis srid zhi'i bkrag mdangs dang / /
khyad par sras bcas rgyal ba'i mkhyen rab dang / /
lnga rig bden gnyis rnam 'byed shes rab sogs / /
spyan drangs shes rab 'khor lor thim pa las / /
bdud rtsi'i rgyun babs shes rab snang ba thob / /
snying ga'i hrIMH yig mar me mched pa bzhin / /
zhal nas thon te sprul pa'i 'khor lor zhugs / /
hrIMH yig la thim dbugs kyi rgyu ba bzhin / /
mgal me'i 'khor lo ji bzhin 'khor ba yi / /
'od brgyas gti mug mun pa sel bsams la /
dbyangs yig brgya phrag sngon btang hrIMH yig gi /
dman 'bring mchog gi bsnyen pa ci rigs pa / /
bsgrubs pas shes rab yar ngo'i zla ltar 'phel / /
a A /
i I /
u U /
r-i r-I /
l-i l-I /
e ai /
o au /
aM aH hrIMH hrIMH hrIMH ces sems ma yengs par bsnyen pa ci 'grub bya'o / /
gal te ma grub spog chog hrIMH gi mgo /
thur bstan lte ba nas thon zhal du zhugs / /
rgyun mi 'chad du 'khor dang dbyangs yig rnams / /
'khrab par dmigs pas myur du 'grub par 'gyur / /
mjug tu gshin rje'i gshed sogs khro bo yi / /
rnam par bsgoms nas bsngo ba smon lam bya / /
skabs su bar chod bzlog phyir ci rigs pa'i / /
khro bo'i bsnyen pa gnas skabs dbul sel ba'i / /
nor lha ji ltar rung ba'ang bsgrub par bya / /
thun mtshams dkar gtor chab kyis bran byas la / /
oM AH hUM gis bdud rtsir byin gyis brlabs / /
rang gi thugs ka'i 'od kyis rgyal ba'i yum / /
dbyangs @# / /
can lha mo 'khor bcas spyan drangs te / /
mdun du bzhugs pa'i ljags kyi 'od zer gyis / /
gtor ma'i bcud rnams drangs te gsol bar gyur / /
oM swA ra swasti sa pa ri wa ra ba liM pra tI ts+tsha swAhA /
gsum mam bdun gyis phul /
ar+g+haM sogs kyis mchod /
'jig rten dbang po'i zhal gyi chu skyes las / /
legs 'ong ngang pa'i bu mo ut+pal mig /
dran pa tsam gyis shes rab mchog stsol ba /
yid 'phrog dbyangs can lha mo'i zhabs la 'dud / /
zla ltar bsil yang bdud sde'i bud shing bsreg /
nyon mongs spangs kyang chags pa'i nyams dang ldan / /
spros dang bral yang rin chen rgyan mang gis / /
mngon par mdzes pa'i lha mo khyod la bstod / /
ma phyis bzhin du khyod sku dri mas dben / /
tshon ma bskus par dbu skra mthon mthing gnag /
ma bsgos bzhin du ga bur dri ldang ba'i / /
yid 'ong mdzes sdug lha mo'i zhabs la 'dud / /
'di ltar bstod pa'i dge bas 'gro ba kun / /
rgyal yum lha mos 'bral med rjes bzung nas / /
rig gnas kun shes 'chad rtsod rtsom pa dang / /
thos bsam bsgom pa'i shes rab mthar phyin shog /
ces bstod cing 'dod don la gsol ba gdab /
bzod pa gsol te gshegs su gsol /
bsngo ba smon lam shis pas brgyan par bya'o / /
smras pa /
gang la brten na rnam dpyod kyi / /
chu gter srid rtse'i bar 'phyur ba'i / /
thabs mkhas zla dang bral ba 'di / /
chos kyi rgyal mtshan zhes byas bsdebs / /
dge bas 'gro ba ma lus pa / /
'phags mas 'bral med rjes bzung ste / /
rmongs pa'i rgya las rnam grol nas / /
kun mkhyen ye shes thob par shog /
ces pa 'di ni thon mi sam+b+ho Ta'i gdung rigs dri ma med pa mi'i dbang po mgon po bkra shis kyis nan tan du bskul ba'i byed pos /
bla ma gong ma rnams kyi gdams ngag gi zhal shes dang bcas pa 'jug pa bde bar /
dge slong blo bzang chos kyi rgyal mtshan gyis thon gzhis kar sug bris su bgyis pa'o / / / /
