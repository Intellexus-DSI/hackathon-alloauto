@# / /
dpal ldan tshogs kyi bdag po'i gtor 'bul gyi don bshad pa bzhugs / /
@## / /
na mo b+dz+ra pA Na ye /
rje btsun bla ma mchog dang dbyer med pa'i / /
gsang bdag 'byung po'i dgra la gus btud nas / /
de yi zhal gdams dpal ldan tshogs bdag gi /
gtor 'bul man ngag bdag gis bshad par bya /
'di la gsum /
klad kyi don /
gzhung gi don /
mjug gi don no / /
dang po ni /
na mo b+dz+ra b+hai ra wA ya /
zhes pa ste /
bod skad du bsgyur na rdo rje 'jigs byed la phyag 'tshal lo / /
zhes pa'o / /
gnyis pa gzhung gi don la gsum /
sngon 'gro /
dngos gzhi /
mjug chog go / /
dang po la gnyis /
bsham pa'i sngon 'gro dang /
bsgom pa'i sngon 'gro'o / /
dang po ni /
'dir tshogs bdag dmar po la gtor ma 'bul bar 'dod pas /
chu gnyis nyer spyod rol mo 'dod yon dang bcas pa dang /
bla med kyi gtor rdzas la phug la du sogs lha mchog 'di nyid kyi mchod gtor gya nom pa bshams la /
zhes pa ste /
'di la gtor ma 'bul ba po'i gang zag ni /
rnal 'byor bla med kyi dbang dang phyag rdor hUM bzhi pa'am rdo rje mkha' 'gro'i 'byung 'dul dang tshogs bdag dmar chen @# / /
phyag bcu gnyis pa'i rje'i gnang thob pa zhig dgos la /
gang gi tshe 'bul ba'i dus ni spyir dus gang la phul yang mi rung ba med mod kyi mchog tu shis pa ni /
rgyal phur 'dzoms pa'i 'grub sbyor gyi dus so / /
gang du 'bul ba'i gnas khang byi dor gyis gtsang bar 'byor na man ngag bzhin du bris ba'i sku rten zhal shar du phyogs bar bkrams /
de'i mdun du phye gtsang la bla med kyi gtor rdzas bdud rtsi ril bu'i phye ma dang sha dang nya sha dang 'khur ba dang 'bras chan dang /
sran ma dang btsong dang sgog skya dang chu dang chang dang 'o ma sogs kyis sbrus pa la gtor ma rin po che'i dbyibs can kha dog dmar po dkar rgyan dmar rgyan gyis spras pa mtha' skor du la phug /
sgog pa /
dkar gsum mngar gsum /
'khur ba /
bag phye la dkar gsum mngar gsum cha ba gsum rnams btab ste sprus pa'i ril bu mar khur btsos pa'i la du bcas kyis bskor ba bsham /
de'i bdun du mchod 'go bris sku'i g.yas nas brtsams te /
mchod yon dang zhabs bsil te chu gnyis /
me tog bdug spos mar me dri chab zhal zas te nyer spyod lnga| gzugs sgra dri ro reg bya ste 'dod yon lnga rnams dngos sam bcos ma yan chad dbang sdud kyi las dang mthun par bsham /
sgrub pa po kha nub tu phyogs pa'i mdun du DA dril sogs rol mo dang chang bzang por bdud rtsi'i phye ma bsres pa'i nang mchod rnams gya nom pa ste phun sum tshogs par bsham mo / /
gnyis pa bsgom pa'i sngon 'gro ni /
rang yi dam gang byed kyi sgrub thabs kyi gzhung ltar byin gyis rlob pa'am /
zhes pa ni /
skabs 'di'i yi dam ni rgyud sde 'og ma gsum gyi lhas mi chog gi rnal 'byor bla med kyi lha zhig dgos la /
de'i nang nas kyang 'byung 'dul hUM bzhi pa la byed pa mchog tu legs shing /
rdo rje 'jigs byed la byas kyang chog par gzhung 'di'i mchod brjod kyi shes par nus /
bsdu na dmigs pa dang bcas te /
oM AH hUM| lan gsum brjod la /
'jug pa bde ba'i phyir 'di ltar gdon par bya ste /
zhes pa'i dmigs pa ni /
bla ma dbu mdzad lags kyi zhal khyun yi ger bkod pa de khas chog par snang /
gnyis pa dngos gzhi ni /
mdun du bde stong dbyer med lha lam las /
zhes pa nas /
bsam pa tsam gyis lhun gyis 'grub par mdzod /
ces pa'i bar tshigs bcad lnga ste /
de yang tshigs bcad dang pos gtor mgron gsal gdab pa /
gnyis pas mchod 'bul /
gsum pas gtor 'bul /
bzhi pas bstod pa /
lnga pas 'phrin 'chol ston pas tshig don phal cher go sla zhing dka' gnas 'ga' zhig brjod na /
mdun gyi nam mkhar mchod pa sna tshogs kyis bskor ba'i dbus su bai DUr+ya'i rang bzhin gyi brag ri'i khrodu padma dmar po 'dab ma brgyad pa'i lte bar nor bdag byi ba sngon po kha nas rin po che sna tshogs skyug pa /
mgo po g.yon du bstan pa'i gdan gsal btab te /
rang yi dam du gsal ba'i thugs ka'i sa bon gyi 'od zer dmar po lcags kyu lta bus sum cu rtsa gsum nas dpal tshogs kyi bdag po gter bdag dang nor bdag la sogs pa'i 'khor dang bcas pa spyan drangs nas mdun gyi gdan la bzhugs par bsam @# / /
ste| gtso bo'i mngon rtogs ni /
sku mdog dmar po glang po'i gdong pa can /
mche ba gtsigs shing spyan gsum dang ldan pa /
dbu skra nag po spyi bor bcings pa'i rtser nor bus brgyan cing dar dmar gyi cod ban can /
phyag bcu gnyis kyi g.yas pa drug na dgra sta| mda' chen /
lcags kyu /
rdo rje| ral gri /
'phang mdung rnams 'dzin cing /
g.yon pa drug na gtun shing /
gzhu| kha TwAM ga /
khrag gis gang ba'i thod pa /
sha chen gyis gang ba'i thod pa /
phub dang lhan cig mdung la ba dan btags pa rnams 'dzin pa /
g.yas g.yon gyi bzhi pas rdo rje dang thod khrag thugs kar 'dzin cing /
lhag ma rnams 'phyar ba /
dar sna tshogs kyi sham thabs gsol zhing /
rin po che'i rgyan sna tshogs kyis brgyan pa /
zhabs g.yon brkyangs pa'i skyil krung phyed pa'i gar stabs kyis 'od zer dmar po 'khrug pa'i dbus na bzhugs pa'o| |mchod gtor 'bul ba'i tshe rang gi thugs ka nas spros pa'i mchod pa'i lha mo rnams kyis sngar byin gyis brlabs pa'i mchod gtor rnams phul bas dgyes bzhin du bzhes pa'i mos pa dang /
lhag par gtor ma dang nang mchod gnyis ljags rdo rje dmar po rtse gcig pa 'od kyi spu gu can gyis drangs te gsol bas thugs rgyud la bde stong skyes te dgyes par bsam mo / /
bde skyong snod ni thod pa'i snod yin te thod pa'i skad dod ka pA la zhes pa'i ka la rjes sung ro bsnan pa'i kaM zhes pa bde ba dang pA la skyong ba la 'jug pas so / /
las bzhi ni zhi rgyas dbang drag bzhi'o / /
'dod rgu dang mkho rgu zhes pa'i rgu ni mang tshig go / /
'phrin 'chol gyi tshe tshogs bdag gi thugs ga nas 'od zer dmar po lcags kyu lta bu 'phros pas 'khor gter bdag dang nor bdag la sogs pa rnams kyi thugs rgyud bskul nas /
de rnams kyis skye 'gro bsod nams can rnams kyi lung dang rtogs pa'i yon tan dang /
tshe dang bsod nams dang dpal dang 'byor pa dang /
nor dang 'bru dang phya dang g.yang dang /
bkrag mdangs dang /
gzi brjid dang /
'byung ba bzhi'i bcud thams cad bsdus nas rang la byin zhing /
tshogs bdag gi zhabs g.yon pa'i rting pas zhabs 'og gi byi ba la brdabs pas des ma bzod de dang 'dra'i sprul pa dpag tu med pa spros te 'jig rten khams kyi zas nor thams cad bsdus nas rang la phul ba dang /
zhabs 'og gi byi ba'i kha nas kyang rin po che sogs mkho rgu'i yo byad sna tshogs skyugs pas rang nyid kyi bang mdzod dang gnas khang dang yul phyogs thams cad khengs te longs spyod 'dod rgu phun sum tshogs pa la dbang bar byas byung snyam du mos pa brtan po bya ba ni gnad kyi don no / /
gsum pa mjug chog ni /
tshogs bdag bris sku yod na brtan bzhugs dang /
med na rang gnas su gshegs gsol byas nas bsngo smon shis brjod bya ba ste gzhung du mi gsal yang spyi'i rigs 'gres shes so / /
gsum pa mjug gi don ni /
zhes pa 'di yang bzhad gnyer pa zur khang rje drung nas bskul ba'i ngor bstan 'dzin ming can gyis sbyar ba'o / /
zhes pa ste shin tu go sla'o / /
smras pa /
dmar chen bgegs kyi rgyal po'i gtor 'bul don / /
brgyud ldan bla ma'i ngag gis brgyan pa 'di / /
mi rje dam pa'i bzhed pa bsgrub pa'i phyir / /
d+harma b+ha dras bris pa dge legs 'phel / / / /

