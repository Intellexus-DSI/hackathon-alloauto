! bdud rtsi ril bu bsgrub tshul bzhugs / /
! na mo gu ru many+dzu g+ho ShA ya /
bla ma mchog dang dbyer med dus kyi dgrar / /
gus pas btud nas sha dang mdud rtsi lnga / /
bsang sbyang bskyed cing byin gyis brlabs nas ni / /
mchog mthun dngos grub gsal zhing 'gugs tshul brjod / /
de yang rtsa ltung rnam bshad dngos grub sa ma las /
bza' ba'i dam tshig sha lnga dang bdud rtsi lnga bsten dgos par rnal 'byor bla med kyi skabs su gsungs pa rnams la grub na las dang po bas ri lu byas nas nyi ma re re bzhin bsten par gsungs pa ltar bya la /
zhes dang /
sgrub thabs za ma tog dang bdud las rnam rgyal gnyis las kyang /
bdud rtsi ril bu kha dag par byas / /
zhes gsungs pa ltar /
rnal 'byor bla med kyi sgrub pa po rnams kyis bza' ba'i dam tshig bsten pa dang /
lus kyi khams rgyas pa dang /
bla ma dang dkyil 'khor gyi lha tshogs mchod pas mnyes par byed pa sogs kyi phyir du bdud rtsi ril bu ni shin tu dgos gal che bas na| 'dir de'i bsgrub tshul bshad pa la lnga /
gang gis sgrub pa'i rten /
gang du bsgrub pa'i gnas /
gang bsgrub pa'i rdzas /
nying khu bsdus te g.yar khral du sbyar ba'o / /
! bdud rtsi yon no /
dang po gang gis sgrub pa'i rten ni /
'dir bsgrub par bya ba'i ri lu ni /
'dus pa'i bshad rgyud lha mo bzhis zhus las gsungs pa'i dngos grub 'bring grub pa chen po brgyad kyi dang po ri lu'i dngos grub bsgrub tshul de yin pas de nyid sgrub pa po de lam mthun mong bas rgyud legs par sbyangs te dbang bskur ba rnam par dag pa thob cing /
dam tshig dang sdom pa la gces spras su byas pa'i ngang nas /
lha'i gsal gnang dang nga rgyal la gnas te /
rgyud las bshad pa'i grangs bsnyen kha skong gi sbyin sreg dang bcas pa song zhing phyag len mthong brgyud kyi sgo nas ri lu bsgrub tshul gyi gnad la sgro 'dogs legs par chod pa zhig dma' mthar dgos pa 'dra'o / /
gnyis pa gang du bsgrub pa'i gnas ni /
gsang 'dus rtsa rgyud le'u bcu gnyis pa las /
dgon pa chen po'i sa phyogs su / /
me tog 'bras bu sogs kyis brgyan / /
ri bo dben pa'i sa phyogs su / /
dngos grub thams cad bsdus pa bsgrub /
ces gsungs pa ltar /
dgon pa la sogs pa rang gi yid dang mthun pa dang gtsang zhing 'du 'dzis dben pa'i gnas gang yang rung ba zhig tu bsgrub dgos so / /
gsum pa gang bsgrub pa'i rdzas ni /
gsang 'dus rtsa rgyud le'u bcu drug pa las /
bshad gci dang ni sha chen rnams / /
cha ni mnyam par gyas nas su / /
kham por sbyar mar bzhag na ni / /
sangs rgyas kun dang lhan cig 'khod / /
ces dang /
bshad rgyud lha mo bzhis zhus las /
sha dgu dang bdud rtsi lnga las bsgrub par gsungs mod kyang /
'dir ni rje @# / /
bdag nyid chen pos /
'jigs byed kyi sgrub thabs gnyis su /
ba lang khyi glang po che rta mi'i sha ste sha lnga dang /
dri chen rak+ta byang sems dkar po rkang mar dri chu ste bdud rtsi lngar gsungs pa gshin rje'i gshed dmar po'i rgyud kyi rjes su 'brangs pa yin pas de bzhin du bya ba skabs su bab mod na yang /
dam tshig lnga pa las /
gang yang dag ni mi snyed pa'am /
snod ma yin pas 'jigs pa yang / /
bdud rtsi lnga dang sha lnga dag /
bsam gtan gyis ni yongs su brtag /
ces gsungs pa ltar /
ba lang zhes pa ma he dang /
khyi seng+ge dang /
glang po che thal kar mche ba drug ldan dang /
rta cang shes dang /
mi bram ze skye ba bdun pa sogs la byas na yul dus kyi dbang gis rnyed dka' ba dang /
tshig zin ltar la byas na deng sangs gi gdul bya phal cher zab mo'i snod pa yin pa'i dbang gis rtog pas 'chun dka' ba dang /
bsgrub gzhi ci yang med par bsam gtan kho nas byed pa skad byas kyang lag bcangs stod pas byas pa 'drid pa ngang tshul mtshungs par dgongs nas bla ma snga ma rnams kyi phyag bzhes su sha lnga dang sha chen gyi dod la a ru gser mdog dang /
dri chen gyi dod la dzA ti dang /
rak+ta'i dod la tsan+dan dmar po dang /
byang sems dkar po'i dod la cu gang dang /
dri chu'i dod la khrus chu gtong bar gsungs pa ni gsang 'dus kyi dbang du byas par snang yang 'dir phal cher de bzhin du bya la /
'on kyang sha chen gyi gnas su rkang mar 'byung bas de'i dod la gong ltar /
gser mdog gtang bas chog gam sman gzhan zhig gtong dgos brtag par bya'o / /
bzhi pa ji ltar bsgrub pa'i cho ga la gsum /
ril bu'i rdzas sbyar ba dang sbyang ba'i tshul /
sbyangs nas ril bu bya ba'i tshul /
byas nas bzlas pa bya tshul lo / /
dang po ril bu'i rdzas sbyar ba dang sbyang ba'i tshul ni /
lha mo bzhis zhus las /
sha'i tshad mthe bong gi tshigs tsam pa dang /
bdud rtsi'i tshad nas tsam re cha mnyam du bya bar gsungs pa de /
spyir thun tshad de las che ba dang chung ba byed mi rung ba'i ston pa ni ma yin no / /
'o na ji ltar yin zhe na /
sha rnams kyi thun tshar kyi brgyad cha re bdud rtsi rnams kyi thun tshad re yin par ston pa ste /
dus 'khor rtsa rgyud las /
ltos 'gro nas kyis sor te /
zhes gsungs pa ltar ro / /
des na kun slong rnam par dag pa'i ngang nas rang nyid dpal rdo rje 'jigs byed kyi bdag bskyed sgom pa dang bla med kyi bum rdzas phun sum tshogs pa dang ldan pa'i rnam rgyal bum pa dang las bum gnyis legs par sgrub pa rnams sngon du btang nas /
mdun du stegs bu mtho dma' 'tshams pa zhig gi khar zangs gzhong la sogs pa'i snod yangs pa zhig gi dbus dang shar la sogs pa'i phyogs bzhir sha @# / /
lnga'i dod du tshe gu med pa'i a ru gser mdog rgya thur sogs la gzhal te mang nyung cha mnyam ba ji ltar mtsham pa re dang /
shar lho la sogs pa'i mtshams bzhir bdud rtsi bzhi'i dod du dzA ti dang tsan+dan dmar po dang /
cu gang dang /
gser mdog gam bu ram rnams chad sha'i thun chad gcig gi brgyad cha re dang /
dbus su snod kyi nang du dri chu'i dod kyi khrus chu legs par bsgrubs pa ma nyungs tsam bcas sbyar nas /
gu gul gyis bdugs shing bum chu gtor nas /
bsang ba dang /
sbyang ba dang /
bskyed pa dang /
byin gyis brlab pa rnams 'og nas 'byung ba ltar byas te oM AH hUM mang du bgrangs la sman sgrub thun gcig tsam nyung mthar bya'o / /
gnyis pa sbyangs nas ril bu bya ba'i tshul ni /
rang nyid lha'i gsang snang dang nga rgyal la gnas pas kha nub tu phyogs te oM AH hUM lan nyi rtsa gcig bzlas te rdzas rnams shin tu zhib par btags nas phye mar byas pa la ril bu sgril bla ma'i phyir du rtsam zhib kyang cung zad bsre zhing /
bla ma gong ma rnams kyis bsgrub par mdzad pa'i bdud rtsi ril bu sogs byin rlabs rta yid ches nges gang rnyed kyang btab ste gong du bshad pa'i khrus chus khu ba byas la 'dam btags kyis bska zla shin tu 'tshams par byas pa'i sman 'dam de sngar bzhin mdun du snod kyi nang du bzhug la bsang ba dang /
sbyang ba dang /
bskyed pa dang /
oM AH hUM bzlas te byin gyis brlab pa rnams kyi sgo nas 'dam sgrub ji ltar rigs pa zhig byas pa'i mthar yungs kar lnga'am sran ma dang tshad mnyam pa'i ril bu sgril te chags legs par byas nas grib skam bya ba /
gsum pa ril bu byas nas bzlas pa bya tshul ni /
de nas ril bu rnams gsher thag chod cing tshes brgyad dang bcu bzhi gang rung gi gza' skar shis pa zhig gi dus su rang nyid kha nub tu phyogs pa'i mdun du stegs bu'i khar padma'i snod thod pa mtshan nyid dang ldan pa gzhag pa'i nang du ril bu rnams blug ste rten khebs kyis kha g.yogs pa'i steng du rdo rje gzungs thag bzhag nas dpal rdo rje 'jigs byed kyi bdag bskyed bzlas pa dang bcas pa sngon du btang nas bsgyur ba dang /
sbyang ba dang /
bskyed pa dang /
byin gyis brlab pa rnams 'jigs byed za ma tog gi nang mchod byin rlabs kyi dmigs rim rgyal mchog bskal bzang rgya mtshos stsal ba ltar dal bu dal bus gsal btab nas rdor bzlas la oM aHhUM stong phrag brgyad bzlas te yig brgyas brtan par byas nas thun mtshams kyi bya ba la 'jug /
de bzhin du thun gzhan rnams kyang 'dra ste nyi ma re la tho rangs dang /
snga dro dang /
phyi dro dang /
srod dang dus bzhir bcad nas legs par bsgrubs pas grub pa'i rtags rab e 'od 'phro ba /
'bring du ba ste rlangs thon pa /
tha ma drod skye ba gsum gang rung zhig 'ong bar gsungs shing @# / /
de 'dra'i mngon rtags ma byung yang ji skad bshad pa'i dmigs pa ma yengs pa'i ngang nas zhag bdun nam nyer gcig la sogs par bsgrubs na rdzas sngags ting 'dzin rnams tshogs pa'i mthus nus la khyad par can du 'gyur ba yin no / /
lnga pa bsgrubs nas longs spyad pa'i phan yon ni /
gsang 'dus rtsa rgyud le'u bcu drug pa las /
glang po'i sha dang rta yi sha /
sha chen dag kyang bza' bya zhing| |sngags rnams la ni dbul bar bya / /
de ltar byas na mgon po mnyes / /
zhes gsungs pa ltar rgyud sde las gsungs pa bzhin du bsgrubs pa'i ril bu de nyid nyi ma re re la re re rang nyid kyis longs spyod cing bla ma dang dkyil 'khor gyi lha tshogs rnams la phul na mchog dang mthun mong gi dngos grub rnam pa gnyis myur du 'gugs pas na lhags kyu dang gsal bar byed pas na sgron ma dang 'dra ba yin te /
gnas skabs su lus 'od zer gyi gzi brjid dang ldan pa dang /
gser gtso ma'i mdangs dang ldan pa dang /
sred mod kyi bu'i stobs dang ldan pa dang /
dge ba la spro shugs kyi brtson 'grus dang ldan pa dang| ji ltar 'dod pa'i smon lam rnams 'grub pa dang /
rdzu 'phrul dang /
lha'i rna ba dang /
gzhan gyi sems shes pa dang /
sngon gnas rjes dran dang /
lha'i mig ste mngon shes lnga 'thob pa ste pha yon drug 'byung ba dang /
mthar thug sangs rgyas kyi sar 'gro bar lha mo bzhis zhus las gsungs pa'i phyir ro / /
gzhan yang lam bsgom pa la rig pa dwangs pa dang /
nad rims dang grib dang gnod 'tshe las grol ba dang sangs rgyas kun dang lhan cig 'khod ces pa ltar grub pa thob pa dang tshe mnyam pa sogs mtha' yas so / /
de ltar rnal 'byor bla med kyi dam rdzas bdud rtsi ril bu ji ltar bsgrub tshul gyi cho ga khungs dang 'brel zhing shin tu gsal la lag tu blang bde bar rje bdag nyid chen pos stsal ba'i bshad rgyud lha mo bzhis zhus kyi TIk+ka dang rgyud chen sbyin pa dpal ba'i rgyud TIka gnyis la gzhi byas shing /
yongs 'dzin paN+Di ta dang bkras lhun ril sgrub kyi phyag len gyis zur brgyan te /
dge slong d+harma b+ha dras rnga chen kyi lo snon zla ba'i tshes la sbyar ba'o / /
