! / /
na mo gu ru tsa kra sam+b+ha rA ya /
'dir dpal 'khor lo sdom pa'i bka' srung zhing skyong dur khrod kyi bdag po yab yum la bsgom @# / /
bzlas gtor 'bul ji ltar bya tshul ni /
mchod gtor phyag len ltar bshams la /
bde mchog gaM rnal 'byor ma'i bdag bskyed sngon du 'gro bas /
phyi nang gi mchod pa dang gtor ma yi dam gang byed ltar byin gyis brlabs stong zur gsum smad zlum po chang bu gyen 'greng bdun gyis bskor ba /
nas /
swa b+hA was stong par sbyangs /
stong pa'i ngang las rang gi mdun du hUM yig las e chang pa'i nam mkhar /
yaM las rlung gi dkyil 'khor /
raM las rak+ta'i rgya mtsho /
suM las zhing lpags kyi sa gzhi /
keM las keng rus kyi ri rab /
suM las thod skam gyi gzhal yas khang /
de'i nang du paM las padam /
ma las nyi ma /
a las zla ba'i gdan gyi steng du hUM dang aM las dung dang mgron bu hUM dang aM gis mtshan pa las /
dpal dur khrod kyi bdag po yab yum sku mdog dkar po zhal gcig phyag gnyis pa /
'od zer 'phro pa'i keng rus shin tu 'jigs pa'i gzugs can /
spyan gsum bgrad cing ljags 'dril la mche ba gtsigs pa /
phyag g.yas thod dbyug nam mkhar 'phyar zhing /
g.yon thod khrag bzung nas 'bras kyi snye ma dang rin po che'i bum pa 'dzin pa'i rang 'dra'i yum la 'khyud pa /
rin po che'i dbu rgyan dang snyan chas spras shing dar sna tshogs kyi sham thabs gsol ba /
zhabs g.yon brkyangs pa'i skyil krung phyed pa'i gar stabs kyis ye shes kyi me 'bar ba'i dbus na /
'jig rten dang 'jig rten las 'das pa'i mkha' 'gro'i tshogs kyis bskor nas bzhugs pa'i dpral bar oM /
mgrin par AH thugs kar hUM /
thugs ka'i hUM las 'od zer 'phros pas /
ayon mkha' 'gro'i pho brang dang rang bzhin gyi gnas nas bsgoms pa dang 'dra ba'i ye shes pa dang dbang gi lha rnams /
oM b+dz+ra sa mU dzaH hUMH dpal ldan mthu stobs dbang phyug che / /
'phrin las rnam bzhis don mdzad pa / /
dad dang dam tshig chen po yis / /
gnas 'dir spyan 'dren gshegs su gsol / /
oM shrI sh+ma sha na pa ti sa pa ri wA ra /
e hye hi /
dzaH hUM baM hoH gnyis su med par gyur /
dbang gi lhas dbang bskur /
bde mchog lhan skyes re res dbu brgyan par gyur /
ces bskyed nas /
rdo rje rtse lnga pa'i phyag rgya snying gar bcas la /
oM b+dz+ra sa ma ya staM /
b+dz+ra sa ma ya haM /
zhes dam bsgrag bya /
dpal dur khrod kyi bdag po yab yum 'khor dang bcas pa khyed rnams kyis /
mchod sbyin gyi gtor ma rgya chen po 'di bzhes la /
rtsa brgyud kyi bla ma rnams dang dpal 'khor lo sdom pa'i lha @# / /
tshogs kyi bka' dang dam las ma 'da' bar /
rnal 'byor pa bdag cag 'khor dang bcas pa'i 'gal rkyen nad gdon dgra jag chom rkun thaMd bzlog cing 'ching ba dang /
mthun rkyen tshe bsod grags 'byor 'khor 'bangs thams cad dar zhing rgyas par mdzad du gsol /
ljags rdo rje'i sbu gus gtor ma gsol bar gyur /
oM grA rA dzA gr-i rA dza /
ku ma ku ma khuM this swA hA /
oM shrI sh+ma sha na pa ti sa pa ri wA ra ba liM ta kha kha khA hi khA hi /
lan gsum gyis phul /
oM shI sh+ma sha na pa ti sa pa ri wA ar+g+haM /
nas| shap+ta AH hUM gi bar gyis phyi mchod dang /
oM gr-i rA dza gr-i rA dza ku ma ku ma khuM this swA hA /
oM AH hUM /
gis nang mchod phul /
hUM| rgyal ba'i thugs rje'i 'phrin las kun / /
ma lus gdug pa 'dul ba'i phyir / /
'jigs pa'i skur ston 'dod don ster / /
dur khrod gnas kyi bdag por bstod / /
ces bstod /
sngags bzla bar 'dod na /
rang gi thugs ka nas 'od zer 'phros pa /
yab yum gyi thugs kar nyi ma la gnas pa'i hUM dang aM sngags 'phreng gis bskor ba la 'phogs pas de las 'od zer 'phros te /
nad gdon dgra jag chom rkun thams cad tshar bcad /
tshe bsod grags 'byor 'khor 'bangs thams cad bkug nas stsol bar gyur par bsaMs la /
oM gr-I rA dza gr-I rA dza /
ku ma ku ma khuM this swA hA /
zhes pa ci mang bzlas la mchod bstod bya /
mjug tu /
yig brgya /
bzod gsol /
gshegs bsdu /
bsngo smon bkra shis rnams spyi dang 'dra'o / /
zhes dpal dur khrod kyi bdag po yab yum la bsgom bzlas gtor 'bul bya tshul mdor bsdus 'di yang /
blo gros nyi ltar gsal ba sde pa dar rgyas tshe ring nas bskul ngor /
pan gzugs d+ha rma b+ha dras /
mus chen sangs rgyas rin chen /
rje btsun tA ra nA tha /
thams cad mkhyen pa dge 'dun rgya mtsho /
paN chen dpal ldan ye shes sogs kyi gsung la zhib tu dpyad nas sbyar ba'o / /
sarba mang+ga laM / /

