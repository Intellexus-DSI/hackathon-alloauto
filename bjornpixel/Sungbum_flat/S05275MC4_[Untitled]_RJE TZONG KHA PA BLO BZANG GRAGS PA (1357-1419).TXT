! phyogs bcu na bzhugs pa'i sangs rgyas dang byang chub sems dpa' thams cad dus las 'das pa ming 'di zhes bya ba la dgongs su gsol / /
dus las 'das pa ming 'di zhes bgyi bas thog ma med pa'i dus nas sbyin pa las byung ba dang / /
tshul khrims las byung ba dang /
bsgoms pa las byung ba'i dge ba'i rtsa ba rang gis bgyis pa dang /
bgyid du stsal ba dang /
bgyid pa la rjes su yi rang ba'i dge ba'i rtsa ba rnams dang /
gzhan yang khong gi phyir du dmigs te 'brel pa shul na mchis pa rnams kyis bla ma dang dkon mchog mchod pa /
dge 'dun la bsnyen bkur ba /
dbul phongs la sbyin pa btang ba /
gzungs sngags kyi bzlas brjod /
gsung rab bsgrags pa /
dkyil 'khor du bcug cing dbang bskur te sdig pa sbyang ba sogs kyi dge ba'i rtsa ba thams cad dus las 'das pa de dag gal te las kyi dbang gis 'gro ba rigs drug gang dang gang du skyes sam /
skye bar 'gyur ba'i las can cig yin na yang /
dge ba'i rtsa ba 'di dag thams cad de'i phyi bzhin du 'brang zhing rjes su 'jug par gyur cig /
phyi bzhin du 'brang zhing zhugs nas kyang rigs drug so so'i sdug bsngal mtha' dag las grol te /
myur du mngon par rdzogs par 'tshang rgya bar gyur cig /
ces lan gsum brjod cing /
de ma thob pa'i tshe rabs thams cad du'ang lus kyi rten dal ba phun sum tshogs pa thob par gyur cig /
de yang mtho ris kyi yon tan bdun dang ldan par gyur cig /
'phags pa'i nor bdun dang ldan par gyur cig /
gnas skabs thams cad du sangs rgyas mthong ba dang mi 'bral bar gyur cig /
dam pa'i chos mnyan pa dang mi 'bral bar gyur cig /
'phags pa'i dge 'dun la bsnyen bkur byed pa dang mi 'bral bar gyur cig /
ces so / /
! / /
phyogs bcu na bzhugs pa'i sangs rgyas dang byang chub sems dpa' thams cad /
tshe dang ldan pa ming 'di zhes bya ba la dgongs su gsol / /
tshe dang ldan pa ming 'di zhes bgyi bas /
thog ma med pa'i dus nas /
sbyin pa dang tshul khrims dang bsgoms pa las byung ba'i dge ba bgyis pa dang /
bgyid du stsal ba dang /
bgyid pa la rjes su yi rang ba'i dge ba'i rtsa ba thams cad phyogs gcig tu bsdoms pa'i mthu la brten nas /
tshe dang ldan pa ming 'di zhes bgyi bas nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che myur du thob par gyur cig /
ces lan gsum brjod /
@# / /
de ma thob pa'i tshe rabs thams cad du yang /
rigs mtho ba dang gzugs bzang ba rnams kyi nang nas mchog tu gyur cig /
tshe ring ba dang nad med pa rnams kyi nang na mchog tu gyur cig /
'byor pa dang dbang phyug che ba rnams kyi nang na mchog tu gyur cig /
shes rab dang dad pa che ba rnams kyi nang na mchog tu gyur cig /
mang du thos pa dang /
tshul khrims srung ba rnams kyi nang na mchog tu gyur cig /
gtong ba la dga' ba dang ngo tsha shes shing khrel yod pa rnams kyi nang na mchog tu gyur cig /
gzhan yang dge ba'i rtsa ba 'di'i mthu la brten nas /
skye dgu thams cad kyi phan bde rab 'byams kyi rtsa ba /
sangs rgyas bcom ldan 'das kyi bstan pa rin po che sgo thams cad nas phyogs thams cad du dar zhing rgyas par gyur cig /
bstan pa rin po che bshad pa dang sgrub pa'i sgo nas 'dzin pa'i dam pa thams cad sku khams bzang zhing sku tshe ring bar gyur cig /
de dag gi rnam par dkar ba'i 'phrin las phyogs thams cad du dar zhing rgyas par gyur cig /
dge 'dun thams cad kyi 'ang chos spyod bcu'i sgrub pa thams cad gong nas gong du 'phel zhing rgyas par gyur cig /
de dag gi thugs rje dang byin rlabs la brten nas sbyin pa'i bdag po 'khor dang bcas pa thams cad kyi'ang 'gal rkyen phyi nang gi bar du gcod pa thams cad nye bar zhi bar gyur cig /
mthun pa'i rkyen tshe dang dpal dang 'byor pa dang dbang phyug thams cad zla ba yar gyi ngo bzhin du gong nas gong du 'phel zhing rgyas par gyur cig /
de dag gi 'gal rkyen sel zhing mthun rkyen sgrub pa la /
sngon sangs rgyas mthong ba /
chos thos pa /
dge 'dun la brten pa /
bstan pa dang 'khor rnam bzhi skyong bar zhal gyis bzhes pa'i srung ma dam tshig can rnams kyis skad cig kyang g.yel ba med par grogs mdzad par gyur cig /
gzhan yang dge ba'i rtsa ba 'di'i mthu la brten nas /
nam mkha' dang mnyam pa'i sems can thams cad la bde skyid dpal rgya chen po 'byung bar gyur cig /
'jig rten gyi khams thams cad du'ang le phyugs rtag tu legs par gyur cig /
char chu dus su 'bab par gyur cig /
mi nad dang phyugs nang thams cad rgyun chad par gyur cig /
dus kyi 'khrug pa dang /
mtshon gyi bskal pa thams cad nye bar zhi bar gyur cig /
sems can gdul rtsub can rnams kyi bsam sbyor ngan pa thams cad nye bar zhi bar gyur cig /
sems can thams cad phan tshun du pha ma ltar byams pa la gnas par gyur cig /
sems can thams cad bdud kyi zhabs pa las yongs su thar bar gyur cig /
sems can thams cad rang rang gi rdzas dang longs spyod dang dbang phyug dag gis chog shes par gyur cig /
sems can thams cad bde dang ldan gyur cig /
ngan 'gro thams cad rtag tu stongs par shog /
byang chub sems dpa' gang dag su bzhugs pa / /
de dag kun gyi smon lam 'grub gyur cig /
mthong zhing thos sam rjes su dran kyang rung / /
reg gam gtam du brjod pa tsam gyis kyang / /
rnam pa kun tu 'gro la phan don du / /
bde dang ldan pa rtag tu bgyid g+g+yur cig /
'di na rgyal ba dgra rgyal bden gang gis / /
shin tu bden pa gsung zhing rdzun med pa / /
bden pa de yis deng 'dir bde legs shog /
'gro kun 'jigs pa che las thar gyur cig /
