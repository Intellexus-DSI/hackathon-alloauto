@# / /
na mo gu ru many+dzu g+ho ShA ya /
dregs ldan kun gyi nga rgyal dpyis 'byin cing / /
nyam thag dman pa rnams la ches brtse ba / /
bslu med bden pa gsung ba nyi ma'i gnyen / /
thams cad mkhyen pa'i zhabs la snying nas 'dud / /
las nyon chu srin mang pos yongs gang zhing / /
mi bzad sdug bsngal mang po'i rba klong can / /
gting dang mtha' med srid pa'i rgya mtsho che / /
mkhas pa su zhig 'di la yid mi 'byung / /
'dod pa'i rgyu yis sngon chad yang dang yang / /
bcings shing brdegs dang gshags shing gtubs pa dang / /
bsad cing mnar med 'bar ba'i mes bsregs pa'i / /
ngang tshul soms la dgra yi gtso bor ltos / /
tshangs dbang 'khor los bsgyur ba'i dpal 'byor la / /
lan brgyar spyad kyang ngoms pa'i mtha' med cing / /
yang srid mi bzad sdug bsngal kun 'dren na / /
mkhas pa su zhig 'dod pa don du gnyer / /
'dod pas bsgribs pas ngo tsha khrel bor te / /
rje dpon snying grogs pha bu'ang rtsod byed cing / /
mtha' med sdug bsngal rgya mtshor 'jug pa'i sgo / /
mi dge bcu dang mtshams med lnga yang spyod / /
yul la mngon par chags pa'i skye bo la / /
thar pa dam pa'i go 'phang smos ci @# / /
dgos / /
mngon mtho'i bde ba tsam yang rnyed dka' zhes / /
bu ram shing pas gsung dbyangs mthon pos bsgrags / /
snying nas dam chos tshul bzhin bsgrub pa la / /
tshe 'di'i bde ba don gnyer las lhag pa'i / /
bar gcod bdud kyi gnod pa gzhan med pas / /
skyid 'dod 'byung po'i mgo bo rdog pas rdzis / /
bde skyid lha dang bla ma'i drin shes shing / /
sdug bsngal gyur tshe sngon gyi las bsams nas / /
gang byung tsam gyi 'tsho bas chog pa yi / /
drang srong chen po'i rnam thar rjes su skyongs / /
mdor na tshe 'di blo yis ma thongs na / /
chos brgyad 'ching las grol bar mi 'gyur zhing / /
chos brgyad 'dres pa'i dge ba ci byas kyang / /
rnon po'i dug ldan ro brgya'i kha zas bzhin / /
skyid kyang mi mtshengs sdug kyang mi phung ba'i / /
tshe thung 'di ni ci ltar byas kyang bla / /
shi nas byang chub dam pa rnyed dka' bas / /
rtag tu sgo gsum bag yod legs par bsten /
zhes ri khrod 'dzin pa'i dge slong dka' bcu rab 'byams gnyis kyis bskul ba'i ngor /
spong ba pa shAkya'i btsun pa blo bzang chos kyi rgyal mtshan gyis sbyar ba'o / / / /
