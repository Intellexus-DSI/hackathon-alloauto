@# / /
rgyal ba ma pham pa'i snang brnyan mthong ba don ldan gyi dkar chag byams mgon 'dzum zhal blta ba'i me long zhes bya ba bzhugs so / /
@## / /
oM swasti /
tshangs dbang rgyal byed dpal mgrin la sogs pa / /
'jig rten 'di na cher rlom mtha' dag gis / /
gang gi zhabs rdul tsam yang gus mchod pa / /
gtan skyabs gcig pu thub pa'i dbang por 'dud / /
blta bas mi ngom mtshan dpes brgyan pa'i sku / /
drug cu'i dbyangs snyan thos pas don ldan gsung / /
shes bya'i gnas kun gcig char gzigs pa'i thugs / /
rje btsun ma pham mgon la gus phyag 'tshal / /
dpal mgon klu sgrub 'phags pa thogs med sogs / /
'phags yul mkhas grub rgyan drug mchog gnyis dang / /
bka' gdams bstan sgron dpal ldan mar me mdzad / /
sras bcas skyes mchog rim byon gcig tu bsngags / /
'jam dpal rdo rje dur smrig zlos gar @## / /
can| |blo chen rgyal kun gsang gsum gcig bsdus pa / /
bzang po'i mdzad pas 'dzam gling kun khyab pa / /
yab rje brgyud par bcas la dus kun 'dud / /
rgyal tshab mi pham mgon de yi / /
snang brnyan mthong bas don ldan pa'i / /
che brjod me long ngos gnyis pa / /
'dir ltos khyad 'phags kun 'char ro / /
zhes tshigs su bcad pa'i dbyangs snyan po sngon du btang nas skabs su babs pa'i don mdo tsam 'chad pa la /
sngon rnam 'dren gsum pa sangs rgyas 'od srung gi bstan pa la thos bsam gyis zhugs pa rnams bstan pa 'di la thog ma kho nar smin cing grol ba ches mang du byung ba dang /
bstan pa 'di la bya ba cung zad byas pa rnams kyang ma 'ongs pa na byams mgon gyi gdul byar 'gyur bar ston pas yang dang yang du gsungs shing /
rgya bod kyi dam pa gong ma rnams kyis byams mgon gyi sku re bzhengs te rjes 'jug rnams de la 'brel ba 'jog tu 'jug pa ni mdzad srol nges can lta bur snang bas /
rang nyid kyis kyang de dag gi rnam thar smon pa'i yul du byas te 'phags pa'i yul gyi byang phyogs chen po hor gyi rgyal khams 'dir sngon byon rgyal blon mkhas grub rim byon rnams kyi bka' drin las chos tshul yongs su gsal bas khyab pa'i nang tshan gnam bskos sa'i tshangs pa stobs kyis 'khor los bsgyur ba many+dzu rgyal po'i mnga' 'bangs tsho chen zhe dgu'i ya gyal a pa ha nar pes ze'i shog gi dgon chen dge 'phel dga' ldan chos mdzod gling dang 'dabs chags su gnas pa bsod nams kun sdud gling gi jo bo mi bskyod rdo rje'i pho brang du bzhugs su gsol rgyur srid snang zhabs kyi dgung lo bcu pa lcags stag lo lus can kun gyi bsod nams kyi zhing sa dam par gsar bskrun rgyal ba ma pham pa'i snang brnyan longs sku'i cha byad? can pang? sbrags kyi dpangs la rgyug mtho lnga dang sor gang yod gser zangs las bsgrubs pa phyag zhabs ldugs mar byas pa 'di nyid 'jam mgon bstan pa'i srog shing rgyal tshab yongs 'dzin sa ma ti pak+shi no mon han chen po'i phyag mdzod ja sag bla ma lugs zung mkhyen pa'i spyan dkyus ring ba blo bzang rgya mtsho nas gang cir gzigS rtog dang /
'dod dgu dpal 'khyil bi shwa khang gi las dpon rig gnas rgya mtsho'i @# / /
rgyan phreng 'dzin pa mkhan po zhi ba tshe ring nas bkod khyab mdzad de bzo'i rig par sbyang zhing lag pa'i 'phrul rmad du byung ba nub phyogs bal po dang gangs ljongs kyi bzo bo las la yid gzhungs pa 'ba' zhig gis bskrun pa'i rgyu song la /
gser rgya thur gyi srang brgyad dang zho drug se ba bzhi /
zhal gser btul ma zho lnga /
dngul srang sum cu /
zangs mkhar rgya'i 'degs khal bcu bdun nyag gang spor phyed /
ti che srang? bcu /
dngul chu srang bzhi bcu zhe gnyis zho lnga /
de phyin dbu rgyan /
snyan rgyan /
mgul rgyan /
phyag zhabs kyi gdu bu sogs phra rgyan gyi skor la /
dbu rgyan rigs lnga'i tsha gser pa tra 'phrul lhongs can gtso bo'i dbus su rin po che'i rgyal por grags pa gangs ljongs su g.yu ru 'bod pa gru g.yu'i a skor gser bskod? dkyil 'tsho dang /
g.yu rim bzhi yod kyi skor la sor brgyad /
thod du gru g.yu'i nor 'bar pad rim gsum yod kyi skor la sor phyed dgu /
rdzi spar gyi thod du rdo rje pha lam sran skam che phyogs tsam gyi mtha' skor gru g.yu padma bstar 'khyud gser bskong ma /
phyag rgyan phan tshun gnyis la gru g.yu sran phyed tsam gyi mtha' skor gru g.yu'i padma bstar sgrigs gser bsgong ma'i thod du a skor gyi gsham cha g.yu phra nor gzugs gsum gyi mtha' padma bstar 'khyud gser bskong? ma'i skor la sor phyed bzhi yod pa gnyis /
de'i phan? tshun du gru g.yu'i a skor gser bskong ma dkyil 'tsho dang /
g.yu rim lnga yod kyi skor la sor phyed brgyad lhag tsam re dang /
thong? du gru g.yu'i nor 'bar mtha' skor g.yu rim gnyis yod kyi skor la sor brgyad re /
de'i phan tshun du gru g.yu'i a skor gser bskong ma dkyil 'tsho dang /
g.yu rim bzhi yod kyi skor la sor phyed brgyad /
thod du gru g.yu'i nor 'bar gzugs kyi mtha' skor g.yu rim gnyis yod kyi skor la sor phyed brgyad lhag tsam yod pa re /
nor 'dzin pa tra'i shun pa'i phra rgyan la rgya g.yu ngo nyi shu rtsa gsum dang /
mu men nyi shu rtsa brgyad /
byu ru gnyis /
dngul tsha gser ma'i rigs lnga'i rtsa stems kyi dbus pad rak rgya sran tsam gcig gi mthar gru g.yu'i bad rim gnyis yod /
de'i phan tshun du gru g.yu'i a skor gyi thod 'dzin te /
de'i phan tshun du gru g.yu'i a skor gyi lto ba re /
de'i phan tshun du gru g.yu'i a skor gyi thod 'dzin /
phan tshun du g+han tsa mu tig kham tshig tsam re dang bad raka kham tshig tsam re bcas yod pa'i khongs su gru g.yu bzo dbyibs sna tshogs bcal sgrigs kyi yas mas mu 'khyud du mu tig nas 'bru tsam gyis bskor ba /
ut+pal tsha gser ma gnyis kyi dbus su byu ru kham tshig tsam rdog re bcas dang /
snyan rgyab dar dpyangs kyi pa tra'i 'gor gru g.yu'i phra khungs tsha gser ma'i skor la sor phyed lnga yod pa re /
dbu rgyan dang snyan rgyab dar dpyangs bcas kyi rgyab sha zangs dmar /
gser gyi snyan rgyan dbus su nor 'dzin pa tra mtha' lcags pa tra 'phrul lhongs kyi nang skor du gru g.yu'i g.yu hril phra khungs rang 'grigs /
sne mdog kham 'bud gsum gyi dbus su gru @# / /
g.yu'i phra re /
mtha' skor 'bu hril gsum shib /
gsham rgyan pa tra'i dbus su gru g.yu nor gzugs kyi dkyil 'tsho dang /
pad rim gnyis yod phra khungs rang 'grigs kyi skor la sor bzhi lhag tsam yod pa gnyis la dngul gyi nang ldan la gser gyi 'dogs lung re 'byar /
thugs rgyan pa tra'i dbus su gru g.yu'i a skor gser bskong ma dkyil 'tsho dang /
g.yu rim gsum yod skor la sor phyed bdun /
gsham rgyan a skor gyi thod gru g.yu nor gzugs g.yu rim gnyis yod gser bskong ma'i skor la sor brgyad yod /
lto ba'i phan tshun du a skor gyi gsham cha dkyil 'tsho dang /
g.yu rim gnyis yod /
gru g.yu nor gzugs gser bskong ma g.yu rim gnyis yod kyi skor la sor phyed lnga yod pa gnyis /
sdems thag dngul tsha gser ma'i dbus su gru g.yu dkyus su sor do yod kyi mtha' skor gru g.yu'i padma bstar 'khyud /
phan tshun du gru g.yu'i a skor gyi thod nor gzugs g.yu rim gnyis yod gser bskong ma'i skor la sor drug /
de'i phan tshun du spur len dkyus su sor re yod la mtha' skor gru g.yu'i padma bstar 'khyud /
de'i phan tshun gru g.yu'i a skor gyi lto ba gser bskong? ma'i dkyil 'tsho dang /
g.yu rim gsum yod kyi skor la sor phyed drug /
de'i phan tshun du byu ngu? kham tshig tsam la mtha' skor gru g.yu'i padma bstar 'khyud /
de'i phan tshun du rgya g.yu sor phyed do yod pa re /
sne phan tshun du ba g.yu gser bskong ma nor gzugs ma'i dkyil 'tsho'i mthar g.yu rim gnyis yod skor la sor gsum yod pa re bcas kyi srub bkag gru g.yu bcal sgrigs /
phyag gi gdu bu che chung bzhi la phra khungs rang 'grigs la rgya g.yu dang byu ru'i phra ldan /
phyag mtshan g.yon dngul gyi spyi blug tsha gser ra ma lugs gru g.yu'i phra khungs bcas rang 'grigs /
byu ru'i thod lcog /
phyag mtshan me tog g.yas kyi 'khor lo'i dkyil 'tshor byu ru /
g.yu /
mu men bcas kyi phra dga' 'khyil /
rtsibs brgyad dang mtha' skor bcas la gru g.yu'i phra khungs rang 'grigs /
'khor lo'i lto ba dang /
nor bu bcas dngul las bsgrubs pa /
thugs rgyan dra phyed kyi dra rkyangs bskum gyi sne rgyan sum cu so bdun /
dbus su gru g.yu /
mu men /
byu ru /
mu tig bcas kyi mtha' skor du gru g.yu phra khungs rang 'grigs rnams /
na bza' /
snyan shal /
mchod rdzas ji ltar yod tho yig logs su gsal /
de ltar rgyal ba'i sku gzugs lta ci nang du bzhugs pa'i byin rten sna re yang stong gsum gser gyis bkang yang rin gong gis gzhal byar ma gyur mod /
gong gsal dngos po'i rgyu song khyon bsdoms rin gong yul thang phab par tam srang chig stong sum brgya re brgyad zho drug skar lnga song /
nang bzhugs de bzhin gshegs pa'i ring bsrel sogs phal cher jo bo shAkya mu ne dang jo bo mi bskyod rdo rje'i dkar chag tu ji ltar bzhugs pa ltar cha tshang ba yod la slad nas lag 'byor byung ba las dbu'i dbyings su de bzhin gshegs pa'i 'phel @# / /
gdung rgyal dbang tshul khrims rgya mtsho nas shing lug lo gnang ba gcig /
sangs rgyas 'od srungs kyi 'phel gdung gcig /
chos 'khor gsum gyi ya gyal khra 'brug byams pa mi 'gyur gling gi mchod rten rtse lnga pa las phabs pa'i bdag cag gi ston pa'i 'phel gdung gcig /
mgrin par rje btsong kha pa'i phyag phreng rdog gcig /
rje btsun dam pa sku phreng bzhi pa 'jigs med rgya mtsho'i phyag phreng rdog nyer gcig /
karma rabs bcu gsum pa rgyal dbang bdud 'dul rdo rje'i chos dung oM AHhUM rang byon can rnams dang /
jo bo d+hi baM ka ra'i phyag tshwa ston pa byams 'jam dbyangs dang bcas pa gcig /
mkhan chen rdo rje 'chang nas gnang ba'i smr-i ti thog thub 'khyid gang ba gcig /
rdo rje 'chang rgya mtsho mtha' yas kyi thugs dam rten sgrol dkar yid bzhin 'khor lo'i sku brnyan tsan dan las bsgrubs pa gcig /
paN chen blo bzang chos rgyan gyi dngul sku byin can gcig /
'phan yul nyan po'i sgrub khang nas byung ba'i rje btsong kha pa'i phyag tshwa 'jam dbyangs /
rje btsong kha pa'i phyag tshwa tshogs bdag phyag bzhi pa'i sku brnyan rje'i phyag mtheb dang phyag phreng rdog lnga'i rjes gsal yod pa byin can /
sa ts+tsha a tham ma /
rgyal tshab rje'i phyag tshwa gcig /
mkhas grub rje'i phyag tshwa 'od dpag med gcig /
sa paN gyi phyag tshwa bdud rtsi las bsgrubs pa'i grub chen bi ru wa /
de'i phyag tshwa bdud rtsi las bsgrubs pa'i kyai rdor zhal phyag yongs rdzogs /
de'i phyag tshwa bdud rtsi las bsgrubs pa'i 'gro mgon chos rgyal 'phags pa blo gros rgyal mtshan gyi sku brnyan /
sku stod du nub phyogs mchog tu dge ba'i zhing gi rgyal dbang /
sa steng gi rgyal bstan yongs kyi bdag po /
thams cad mkhyen pa badzra d+har ta las bla ma rje btsun blo bzang bskal bzang rgya mtsho /
rgyal dbang brgyad pa blo bzang 'jam dpal rgya mtsho /
rgyal dbang dgu pa ngag dbang lung rtogs rgya mtsho gsum gyi sku brnyan spur tshwa re /
rgyal ba yab sras kyi phyag tshwa rje rin po che /
spyan ras gzigs phyag stong sbyan stong /
kun rig /
bka' gdams lha bzhi /
sems nyid ngal gso /
rnam rgyal ma /
gdugs dkar mo /
seng+ge sgra /
gsang 'dus /
sgrol ma gtso 'khor gsum /
sgrol dkar /
'jigs byed /
mgon po /
zhal bzhi /
chos rgyal /
dmag zor ma /
dung skyong rgyal mo| rnam sras ser chen /
beg tse /
dzam ser /
gnas brtan b+ha ra d+h+wa dza /
gnas brtan gser can rnams dang /
rgyal dbang ngag dbang blo bzang 'jam dpal bstan 'dzin tshul khrims rgya mtsho'i gsol rtsam las bsgrubs pa'i a yu She'i sku brnyan gcig /
sgrol ljang gsum /
gzhan yang grub chen tai lo pa'i sku rus ring bsrel ma /
paN chen nA ro pa'i rus rgyan /
phul byung zhabs kyi sku sha ril bu /
de'i snam sbyar /
de'i ske rag /
ma gcig lab kyi sgron me'i dbu lo /
sa chen kun dga' snying po'i gar chas kyi tshal bu /
shar phyogs pa rigs pa'i dpa' bo 'am chos rje don grub rin chen gyi rdo'i maN+Dal gyi tshal bu yi ge dang lha sku rang byon can /
zur chen chos dbyings @# / /
rang grol gyi na bza' /
'jam dbyangs bde ba'i rdo rje'i dbu lo /
karma bdud 'dul rdo rje'i dbu lo /
gung thang rdo rje 'chang dkon mchog bstan pa'i sgron me'i dbu lo sbubs /
des phran la gnang ba'i chos srung spyi'i 'dod gsol phyag bris ma /
rgyal dbang tshul khrims rgya mtsho'i na bza' /
gung thang mchog sprul rin po che'i phyag ris ma'i nyin thang sgrol dkar /
khri chen byang chub chos 'phel /
yongs 'dzin khri chen ar+ya de ba gnyis kyi dbu lo /
rgya dkar nag bal bod kyi gnas chen rnams kyi sa sna rdo sna bsam gyis mi khyab pas phyur bur gtams pa dang /
ring bsrel rnam bzhi'i gtso bo chos sku'i ring bsrel gzungs kyi skor la /
dbu gzungs /
mgrin gzungs /
sku'i stod sked smad phyag zhabs rnams la rgyud sde bzhi'i gzungs go rim ma 'chol ba /
rgyal mchog thams cad mkhyen pa blo bzang bskal bzang rgya mtsho'i gzigs dpe 'khrul 'khor khams gsum rnam rgyal na bza' glegs shing glegs thag dang bcas pa /
mkhar rdo grub chen chos kyi rdo rje'i phyag dril rdor bcas /
rgyal dbang bdun pa chen po'i phyag tu rgyun ring bsnams pa'i Da ma ru Dam rdzar dang bcas pa cha tshang /
padmar chos skyong du ma'i gzungs dang bkra shis brtan bzhugs /
gnod sbyin pho 'khor mo 'khor dang /
tshogs bdag 'khor lo /
nor sna gos dar 'bru sman gyis phyug pa /
zhabs bkag gi steng du rgyal ba lung rtogs rgya mtsho dang tshul khrims rgya mtsho gnyis ka'i yongs 'dzin bdag gi bla ma khri chen gzims khang chos mdzad ngag dbang snyan grags kyi bzhugs gding sbubs tshang phyag dam can bcas zla tshes dge bar bsgrubs pa'i gzungs 'bul dbu tshugs pa dang mnyam du char rgyun zim bur babs shing 'brug sgra dal bur sgrogs pa sogs la nye bzang po mngon du gyur /
de 'phral rig pa 'dzin pa'i 'dus tshogs nas dam yes dbyer med du brtan par bzhugs su gsol ba de lta bu'i rgyal ba'i sku gzugs la sri zhu dang bsnyen bkur ba'i phan yon bdag cag gi ston pa shAkya'i rgyal pos mdo sde rin po che rnams su gsung tshangs pa'i dbyangs kyis sku gzugs dang mchod rten sogs la mchod pa dang phyag 'tshal bskor ba bgyis pa'i 'bras bu tshad gzung med par gsungs pa dag ni sangs rgyas kyi bka' tshad mar gyur pas nam du'ang mi slu bas 'di phyi'i legs tshogs lhur len pa dag gis sgo du ma nas tshogs gsog rnam dkar bskrun pa la 'bad par rigs so / /
de ltar legs byas rnam dkar dge ba'i mthus / /
ring nas drin gyis bskyangs pa'i ma rgan rnams / /
gnas skabs lha mi'i rten bzang rim brgyud de / /
mthar thug byang chub mchog la myur reg shog /
ces rgyal ba ma pham pa'i snang brnyan mthong ba don ldan gyi dkar chag byams mgon 'dzum zhal blta ba'i me long zhes bya ba 'di yang /
zhwa ser cod pan 'dzin pa lcang lung ar+ya paN+Di tas gnas mchog bsod nams kun sdud gling gi bla @# / /
brang du rab byung bcu bzhi pa'i gdong ngan zhes pa me spre lo'i zla10 tshes la bris pa'o / /
byams sku 'di dang dus mtshungs su bzhengs pa'i jo bo shAkya mu ne byin rlabs 'od 'bar ma'i sku tshad dang phra rgyan nang bzhugs thams cad phal cher 'di kho na ltar la /
khri chen chos kyi rgyal po sa ma ti pak+shis gnang ba'i smr-i ti thog thub gcig /
rje bla ma btsong kha pa chen po'i phyag tshwa 'jam dbyangs 'phan yul nyan po'i gzims chung nas byung ba gsum /
sa ts+tsha a tham ma gcig /
mkhas grub rje'i phyag tshwa gsum /
rgyal dbang tshul khrims rgya mtsho'i phyag tshwa gsum /
rdo rje 'chang dkon mchog bstan pa'i sgron me'i sbur tshwa 'jam dbyangs kyi sku brnyan gcig /
r+wa sgreng rdo rje 'chang gi sku brnyan gcig /
sras mkhar dgu thog gi rdo'i dum bu rje mi la'i ri mo can /
sa skya gong ma rim byon gyi thugs dam rten 'jam dbyangs nag po khro bo'i li sku byin can gcig /
dpal mgon bstim pa'i kha'u brag rdzong gi rdo nag gru gsum /
thub dbang rdo rje 'chang rje bla ma ngag dbang byams pa rin po che'i gzigs dpe rgya can le tshan nyer lnga cha tshang rnams bzhugs yod do / /
bka' srung gnyan po 'dod khams dbang phyug ma / /
gdong can gnyis sogs las byed 'khor tshogs bcas / /
rtsa brgyud bla mas bka' bskos gnyer gtad bzhin / /
nyin mtshan kun tu g.yel med bsrung skyob mdzod / /
! rgyal dang rgyal sras rgya bod paN grub tshogs / /
dad ldan slob ma'i bsod nams zhing mchog tu / /
bsngags mdzad dpal ldan bla ma'i snang brnyan 'di'i / /
nang rten khyad 'phags bzhugs tshul 'di ltar ro / /
byang sems nyan rang tshangs dbang 'khor sgyur sogs / /
che dgu'i mchod rten zla med phyag mchod la / /
'bad pas sum cu rtsa gsum bdag po ru / /
skye bar bde gshegs bkas bsngags sha ri ri / /
grub mchog pham mthing yab yum na bza'i tshal / /
'jam dbyangs rnam 'phrul r+wa lo'i na bza' dang / /
chos rje don rin pa yi phyag lcag dum / /
yab rje btsong kha pa yi sku chos dang / /
snam sbyar tshal bu dga' ldan nang rten gras / /
grub brnyes thang ston rgyal po'i sle ber dang / /
kun mkhyen lnga pa'i mgul srung pu la har / /
de yi sku 'gags nang sha'i tshal bu dang / /
pad dkar 'dzin pa ye shes rgya mtsho yi / /
gdung thal ril bu me yi grangs ldan dang / /
spyan ras gzigs dbang bskal bzang rgya mtsho yi / /
sku la yun ring man bas pa'i na bza' dang / /
khyab bdag he ru ka dpal lcang skya pa / /
rol pa'i rdo rje'i sku gzan tshal bu dang / /
mkhas grub bye ba'i gtsug rgyan yongs 'dzin rje / /
khri chen ngag dbang snyan grags dbu lo dang / /
lung rtogs rgya mtsho'i dbu skyes nyag ma bdun / /
rgyal dbang bcu pa'i sku gzan tshal bu dang / /
ris med bstan 'gro'i dpal mgon rdo rje 'chang / /
rje btsun dam pa'i phyag phreng byin can dang / /
byang sems chos 'phags rnam 'phrul klong rdol rje'i / /
sku la yun ring bsten @# / /
pa'i na bza' dang / /
bdag nyid chen po khyab bdag 'khor lo'i mgon / /
dkon mchog bstan pa'i sgron me'i dbu lo dang / /
rje btsun thugs rje'i gter chen rdo rje 'chang / /
'jigs med rigs pa'i seng+ge'i dbu skyes dang /
se ra rta mgrin dge ldan chos rgyal gyi / /
na bza' gzhan yang 'phags yul gangs ljongs su / /
rim byon paN grub grangs mtha' yas pa yi / /
byin rten khu bsdus rten 'dam khyad 'phags gsum / /
gzhung sa mchog gi rin chen ril bu sogs / /
srid na dkon pa'i byin rten bsam las 'das / /
phul byung zhabs dang 'brom rje'i zhabs bsten pa / /
rnal 'byor dbang phyug khri mchog rnal 'byor gyis / /
a ti sha yi na bza'i tshal bu la / /
phyag dang skor ba byed kyin sku tshe der| |mchog gi dngos grub thob par bka' gdams kyi / /
dge bshes gong ma rnams kyi gsung bgros las / /
byung bar yid ches bskyed nas phyag mchod la / /
brtson par mdzad na bsam don yid bzhin 'grub / /
'di ltar bskrun pa'i dge bas tshe rabs su / /
lha mi'i rten bzang thob nas sgo gsum gyi / /
bya ba mtha' dag bstan pa'i zhabs 'degs dang / /
'gro kun bde skyid 'phel ba'i rgyur gyur cig /
ces mtho ris kyi yon tan du mas mngon par mdzes ba jo nang a ke yi dam skyabs nas rang gi dad rten du ngos kyi 'dra brnyan gsar bskrun bgyis pa'i nang rten gyi tho yig 'di yang btsun pa ngag dbang blo bzang bstan pa'i rgyal mtshan gyis rab byung bcu bzhi pa'i me khyi zla tshes dge bar shar mar spel ba'o / /
