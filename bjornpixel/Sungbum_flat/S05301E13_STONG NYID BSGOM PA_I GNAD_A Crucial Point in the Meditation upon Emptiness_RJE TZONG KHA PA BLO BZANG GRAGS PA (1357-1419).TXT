! stong nyid bsgom pa'i gnad ni /
byang chub kyi sems bcos ma min pa zhig bskyed de /
de nas rig pas legs par dpyod lta ba phu thag chod pa de la nges pa drangs nas yun ring du mnyam par bzhag pa de la lus la gnad du bsnun pa'i thabs bsgoms pas / /
rdzogs rim gyi bde ba ma mtha' zhig rnyed pa nas sngar ltar dpyad pa mi byed par sngar gyi nges shes shugs drag de dran par byas te sems bde ba'i ngo bor song ba des rtse gcig tu rang bzhin med pa'i don de la mnyam par bzhag pas stong pa nyid la bogs thon nas sngar las kyang nges pa shugs che ba dang /
bdag 'dzin gyi gnyen por nus pa mthu can du song nas gnyis snang ldog pa yin no / /
des na lam 'di la thog mar 'khor ba mtha' dag la gting nas zhen pa log ste /
'khor ba'i phun tshogs ji 'dra ba zhig la yang btson dong ltar du mthong ba'i nges 'byung gi bsam pa drag po zhig dang /
de yang rang nyid gcig pu'i phyir ma yin par sems can thams cad sdug bsngal du mas mnar ba la /
snying thag pa nas ma bzod pas de nyid 'don pa la skad cig kyang yengs long med par rings pa'i blo bcos min zhig dgos pa yin no / /
de'i phyir thog mar gang khas blangs pa'i bsrung sdom la 'bad nas dam tshig dang sdom pa rnam par dag pa zhig bya /
de nas byang chub kyi sems bcos min zhig med na theg pa chen po'i lam du mi 'gyur bas de la 'bad par bya'o / /
bdag med kyi lta ba rnam dag cig med na 'khor ba las kyang mi thar bas stong nyid kyi lta ltun ba phu thag chod pa zhig bya /
de ltar byas te thabs zab mo 'di lta bu'i lam dang sbrags nas lus longs spyod la ltos pa med par brtson pa chen pos chu ba'i rgyun bzhin du nyams su blangs na 'khor ba'i sdug bsngal gyi chu bo chen po bskams te rang gzhan gyi don grub tu 'byung ba'i go 'phang yang myur du 'grub par gdon mi za ba yin no / /
'di dag ni lam gyi 'gag sdom che ba rnams kyi dmigs pa'i gnad 'ga' zhig bsdus pa'i man ngag thun mong min pa'i zhal shes med mi rung ba'i srog dag yin no / /
rnam 'dren sku bzhi'i go 'phang mchog brnyes nas / /
gdul bya'i blo mun ma lus sel mdzad pa / /
chos kyi rgyal po mkhas grub dge legs dpal / /
gang de'i gsung dag bdud rtsis lus 'tsho ba / /
dad pa'i dbang pos skal bzang skye bo'i ngor / /
zhal shes gdams pa ma nor tshang bar bris / /
des ni gnas gsum mkha' 'gro'i tshogs rnams kyis / /
g.yel ba med par rjes su 'dzin gyur cig /
'di gnyis chos rje ba so ba'i zin bris yin /
srog thur phra ba bsre tshul sogs gnad rnams bla ma'i zhal las shes / /

