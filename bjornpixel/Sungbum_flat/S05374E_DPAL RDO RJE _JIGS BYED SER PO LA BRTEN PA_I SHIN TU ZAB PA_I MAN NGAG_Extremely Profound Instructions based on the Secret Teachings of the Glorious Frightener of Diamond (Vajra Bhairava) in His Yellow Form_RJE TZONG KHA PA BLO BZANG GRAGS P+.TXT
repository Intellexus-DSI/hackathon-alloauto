@# / /
dpal rdo rje 'jigs byed ser po la brten pa'i shin tu zab pa'i man ngag bzhugs so / /
@## / /
na mo badzra b+hair wA ya /
rang nyid rdo rje 'jigs byed du gsal ba'i mdun du /
chos 'byung phyi dkar la nang dmar ba'i nang du /
sna tshogs padma 'dab ma brgyad pa'i steng du /
sna tshogs rdo rje'i lte bar gzhal yas khang gru bzhi sgo bzhi la sogs pa mtshan nyid thams cad yongs su rdzogs pa'i lte bar /
padma zla ba nyi ma'i steng du /
hUM las rdo rje rin po che hUM gis mtshan pa /
de yongs su gyur pa las /
dpal rdo rje 'jigs byed sku mdog ser po ma he'i zhal can phyag gnyis pa /
phyag g.yas pa nor bu dbang gi rgyal bo nam mkha' la 'phyar ba /
g.yon mtshan ldan gyi thod pa bdud rtsis gang ba dang /
rtswa dur ba'i sdong po sprags nas 'dzin pa /
sku stod la dar ser po sna tshogs kyi na bza' gsol zhing /
rin po che ser po sna tshogs kyis brgyan pa /
spyi bor 'jam dpal gyi zhal ser po yid tsam 'dzum pa /
gzhon nu'i rgyan gyis brgyan pa /
zhabs g.yas bskum zhing g.yon brkyang pa'i stabs kyis bzhugs pa /
de'i thugs kar ye shes sems dpa' 'jam dpal gzhon nur gyur pa sku mdog ser po zhal gcig phyag gnyis /
@# / /
phyag g.yas nor bu dbang gi rgyal po dang ral gri sbrags nas nam mkha' la 'phyar ba /
phyag g.yon rtswa dur ba'i sdong po dang glegs bam thugs kar bsnams pa /
dar ser po'i na bza' gsol ba /
rin po che'i rgyan sna tshogs kyis brgyan pa /
rdo rje skyil mo krung gis bzhugs pa /
de'i thugs kar ting nge 'dzin sems dpa' hUM yig ser po /
mig gnyis su sa snying gi rang bzhin k+ShiM k+ShiM dkar po las rdo rje'i mig dkar po /
rna ba gnyis su phyag rdor gyi rang bzhin dzriM nag po las rdo rje'i rna ba nag po /
sna gnyis su nam snying gi ngo bo khaM ser po las rdo rje'i sna ser po /
lce'i rtsa bar 'jig rten dbang phyug gi ngo bo gaM las rdo rje'i lce dmar po /
dpral bar sgrib sel gyi ngo bo kaM las rdo rje'i lus ljang khu /
lte bar kun bzang gi ngo bo saM las rdo rje'i yid dkar po /
spyi bor sku rdo rje'i ngo bo oM dkar po /
mgrin par gsung rdo rje'i ngo bo AH dmar po /
thugs kar thugs rdo rje'i ngo bo hUM sngon po /
thugs ka'i hUM las 'od zer 'phros pas bsgoms pa dang 'dra ba'i ye shes pa spyan drangs /
dzaH hUM baM hoH slar yang thugs ka'i hUM las 'od zer 'phros pas /
dbang gi lha rnams spyan drangs /
ar+g+haM sogs kyis mchod nas /
dbang bskur ba las mi bskyod bas dbu brgyan par gyur /
byin gyis brlabs pa'i mchod rdzas nam mkha' gang ba rnams kyis mchod par bsams la /
oM ya mAn+ta ka sngon du 'gro ba'i ar+g+haM sogs chu gnyis rol mo nang mchod dang bcas pas mchod /
gnyis med thun mong sogs kyis bstod la /
mdun bskyed kyi thugs ka'i ting nge 'dzin sems dpa'i mtha' skor la sngags 'khor ba las mdun gyi rtsa zhal gyi shangs bug g.yas nas 'thon rang gi rtsa zhal gyi shangs bug g.yon nas zhugs snying kha'i hUM la thim de las 'thon rang gi rtsa zhal gyi sna bug g.yas nas 'thon /
mdun gyi shangs bug g.yon nas zhugs pa'i sngags phreng 'od zer ser po las don gnyis byas /
rang gzhan gyi lus sems la khyab pas sdig sgrib zhi zhing /
che dang bsod nams ye shes sogs yon tan thams cad rgyas par bsams la /
oM hrIH Sh+T+riH wi kri tA na na hUM phaT /
oM pu N+ye pu N+ye mahA pu N+ye a pa ri mi ta A yur pu N+ya dz+nyA na saM b+ha ro pa u pa tsa ya ka ri ni swAhA /
zhes bzlas pa'i rjes su ar+g+haM sogs kyis mchod /
nongs pa bzod par gsol /
yig brgya bzlas /
mdun bskyed rang la bsdu ba'am gshegs pa gang rung byas la /
bsngo ba smon lam bkra shis dang bcas pa bya'o / /
shin tu zab pa'i man ngag gu hya -iitha / /
zhes pa 'di rje btsun tsong kha pa chen po'i gsung gi bdud rtsi bla na med pa'o / /
bkra shis / /
dge'o / /

