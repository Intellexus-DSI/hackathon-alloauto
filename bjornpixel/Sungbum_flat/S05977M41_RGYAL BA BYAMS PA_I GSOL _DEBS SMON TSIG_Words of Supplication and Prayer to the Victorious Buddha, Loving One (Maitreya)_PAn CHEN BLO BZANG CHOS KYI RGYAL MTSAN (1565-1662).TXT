@# / /
na mo Ar+ya mai trI ya /
ston pa bla na med pa'i rgyal srid la / /
chos kyi 'khor lo 'dod dgur dbang bsgyur ba'i / /
rgyal tshab dam pa byams mgon chos kyi rje / /
tshad med thugs rje'i dbang gis gnas 'dir gshegs / /
mdun gyi nam mkhar seng ge'i khri steng du / /
padma nyi zla brtsegs pa'i gdan khri la / /
nor bu'i 'od chags zhabs sen mdzes bkod de / /
ji srid dran pa de srid bzhugs su gsol / /
nyam thag 'khor ba'i 'jigs pas nyen pa la / /
khyod @# / /
las lhag pa'i skyabs gzhan ma mchis pas / /
re sa gzhan na med pa'i gdung shugs kyis / /
ji srid byang chub snying por skyabs su mchi / /
khyod kyi sku gsung thugs dang 'phrin las kyi / /
ngo mtshar yon tan rgya mtshos yid drangs nas / /
gdung ba'i dbyangs kyi nga ros gsol 'debs shing / /
lag pad spyi bor zum pa'i phyag bgyi'o / /
lhan skyes bde stong nam mkha'i rol pa las / /
sna tshogs mchod pa'i sprin gyi phreng ba can / /
kun bzang mchod pa'i tshogs dang lhan cig tu / /
zag med dgyes pa bskyed phyir khyed la 'bul / /
bdag cag ma rig nyon mongs dbang gyur pas / /
rmi lam bzhin du nongs pa'i tshogs rnams gang / /
bgyis dang bgyid stsal yi rang gang bgyis pa / /
dmigs med rang bzhin dag pa'i dbyings su bshags / /
dam pa'i don du spros pa kun bral yang / /
kun rtog pir gyi rtse mos logs bris pa'i / /
rmad byung ri mo bkra ba'i rnam dkar la / /
zhen med spro dang dga' ba ci yang bgyi / /
'gro kun ma rig gnyid las sad byed pa / /
brag ca'i dbyangs bzhin zab rgyas legs bshad smra / /
rgyun mi 'chad phyir srid mtha'i bar du yang / /
mya ngan mi 'da' rtag par bzhugs su gsol / /
ston pa 'jig rten sgron ma mnal gyur cing / /
bstan 'dzin sde snod 'dzin pa phal cher zad / /
thub bstan nyes bshad dri mas sbags gyur na / /
tshul 'di gzigs sam byams mgon thugs rje can / /
nyam thag 'gro 'di'i phan bde ma lus pa / /
rgyal ba'i bstan pa nyid la rag las shing / /
de nyid 'dzin pa'i rgyal tshab gzhan med na / /
byams mgon bstan pa rgyas par mdzad du gsol / /
mi bzad 'khor ba'i 'brog dgon 'jigs rung 'dir / /
gti mug mun pa 'thug pos phyogs rnams bslad / /
zhe sdang dus mtha'i me bzhin rab tu 'bar / /
'dod chags khrag gi char pas kun nas gsher / /
skye rga na 'chi'i zhags pas dam du bcings / /
kyi hud bzod dka'i sdug bsngal drag pos gdungs / /
kye ma 'di 'dra'i nyam thag gnas gyur pa / /
byams mgon thugs rje chen pos mi dgongs sam / /
khyod ni ye shes gzigs pa thogs med cing / /
ring nas gsan pa'i lha snyan sgrib med pas / /
snying nas skyabs su song ba 'di dgongs la / /
bdag cag mgon med 'gro ba mtha' dag gi /
mi 'dod sdug bsngal ma lus 'byung ba'i sgo / /
nyon mongs dug gsum dgra 'di tshar bcad nas / /
'jigs pa'i skul ma mdzod cig mi pham mgon / /
las ngan mi dge'i rlung gis rgyab nas ded / /
'jigs rung gshin rje'i skyes bus mdun nas bsus / /
thar med ngan 'gro'i g.yang sar mngon phyogs na / /
dga' ldan gnas su drongs shig ma pham mgon / /
bdag cag thog med srid pa'i rgya mtsho cher / /
las dang nyon mongs rba rlabs drag pos g.yengs / /
sdug bsngal chu srin mang pos rtag gtses na / /
thar pa'i gling du sgrol @# / /
zhig ma pham mgon / /
khyad par ring nas 'grogs pa'i lus sems gnyis / /
phan tshun 'bral bar mngon du phyogs pa'i tshe / /
gnad gcod sdug bsngal drag pos ma gos par / /
thar pa'i lam sna drongs shig ma pham mgon / /
dga' ldan gnas nas khyod kyi phyag g.yas ni / /
gser gyi ljon pa brkyangs 'dra spyi bor bzhag /
ma 'jigs nga yis dga' ldan gnas 'dren zhes / /
mngon sum dbugs 'byin gnang ba thob par shog /
rnam shes skyes bu phyi mar 'gro ba'i tshe / /
mi dge'i 'khrul snang 'jigs skrag dang bral nas / /
ma pham thugs rje'i pho nyas lam drangs te / /
thogs med dga' ldan gnas su skye bar shog /
de tshe zhing gi 'dren pa khyod dang ni / /
'jam dpal snying po'i zhal bzang mngon gyur nas / /
gsung gi bdud rtsi ngoms med bsten pa'i mthus / /
rgyal ba'i dam chos ma lus 'dzin par shog /
nam zhig rdo rje gdan du mgon po khyod / /
rgyal ba'i mdzad pas rnam par rol ba'i tshe / /
'khor gyi thog ma nyid du bdag gyur nas / /
rang rgyud smin grol gzhan don mthar phyin shog /
ces pa 'di mkhas grub kun gyi gtsug rgyan dam pa /
chos kyi rje bkra shis rin chen gyi zhal snga nas kyi bka' stsal dang du blangs nas /
blo bzang chos kyi rgyal mtshan gyis dben sa chos kyi pho brang gi gtsug lag khang du sbyar ba dge legs 'phel / / / /
