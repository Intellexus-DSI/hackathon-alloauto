! dge slong byams pa dar rgyas kyi dri lan skor /
srid 'byor dug gi me tog ltar dgongs nas / /
sdom gsum tshul khrims dag pa gzhir bzung ste / /
cha tshang lam bzang sgrub la nyer gzhol ba'i / /
bshes gnyen gang gi 'phrin rten son pas spro / /
ba lang rmig rjes chu yis 'geng sla bzhin / /
blo chung cung zad thos pas tshim mod kyi / /
rgya mtsho chen po chu yis mi ngoms ltar / /
thos pas ngoms pa med pa @# / /
shin tu legs / /
'on kyang ngos cag skyes sbyangs stobs phra bas / /
dri lan ji bzhin thebs pa rab dka' yang / /
rang blor shar tshod mdor bsdus yi ge ru / /
spel 'di rnam dpyod spyan gyis btsa' bar rigs / /
de yang dri ba dang po /
skyabs 'gro'i ngo bo rgyu gnyis ji ltar zhe na /
bskyab bya'i sdug bsngal gyis 'jigs pa dang /
skyabs yul la 'jigs pa de las skyob pa'i nus pa yod par yid ches pa gnyis ni /
skyabs 'gro'i rgyu yin la /
rgyu de gnyis kyis kun nas bslangs te /
skyabs yul la re ltos 'cha' ba ni skyabs 'gro'i ngo bo yin te /
dri lan blo bzang bzhad pa'i sgra dbyangs las /
skyabs 'gro'i ngo bo i thi ba / /
rang nyid lhag par 'jigs pa dang / /
dkon mchog skyob pa'i nus ldan du / /
shes las byung ba'i skyabs 'gro la / /
thams cad mkhyen pa khyod nyid bzhed / /
ces gsungs pa'i phyir ro / /
