@# / /
oM swasti sid+d+haM /
jo mo tshe ring mched lnga bstan ma bcu gnyis dang bcas pa la /
mchod gtor 'bul zhing 'phrin las 'chol ba /
rgyun gyi rnal 'byor du bya ba'i tshul ni /
nang mchod dang mchod gtor spyan gzigs sogs phyag len ltar bshams /
rang lhag pa'i lha'i rnal 'byor dang ldan pas /
sngags drug dang phyag rgya drug gis byin gyis brlabs /
rol mo dbyangs dang bcas pas 'di ltar /
oM mdun gyi nam mkhar 'ja' 'od 'khrigs pa'i klong / /
dam rdzas spyan gzigs rgya mtshos bskor ba'i dbus / /
chu skyes 'dab stong rgyas pa'i lte bar ni / /
nyi zla'i gdan la gdong lnga 'gying ba'i steng / /
jo mo bkra shis tshe ring gangs ri'i mdog /
zhal gcig phyag gnyis rdo rje tshe bum bsnams / /
sna tshogs dar dang rin chen rgyan gyis spras / /
tshe dang srid kyi dpal 'byor stsol zhing bzhugs / /
mdun du mthing gi zhal @# / /
bzang dbang sngon gyi / /
mdangs chags phyag g.yas dbang sdud ba dan dang / /
g.yon pa srid gsum gsal ba'i me long 'dzin / /
mngon shes mchog stsol rdzu 'phrul rkyang la chibs / /
g.yas phyogs zas sogs 'dod dgu'i dpal ster ba'i / /
mi g.yo blo bzang gser mdog 'dzum zhal can / /
phyag gnyis bdud rtsi'i gzhong pa ne'u les mdzes / /
rin chen rgyan ldan dpa' bo stag la chibs / /
rgyab tu nor gyi mchog ster mdzes ma'i gzugs / /
cod pan mgrin bzang dbang gi mdangs dang ldan / /
phyag g.yas nor bu g.yon pas gter sgrom 'dzin / /
sha yu la chibs dgos 'dod char du 'bebs / /
g.yon na rkang bzhi'i dngos grub stsol mdzad pa'i / /
gtad dkar 'gro bzang ljang sngon ma rgad mdog /
dur sngon sbrul zhags g.yas g.yon phyag gis bzung / /
mdzes shing yid 'ong g.yu 'brug sngon mo chibs / /
de rnams 'khor du bstan pa bsrung mdzad cing / /
rnal 'byor bu bzhin skyong ba'i dam tshig can / /
bstan ma bcu gnyis gnas gsum mkha' 'gro'i tshogs / /
dam can chos skyong bsrung ma mtha' dag kyang| |rang rang bka' nyan 'khor tshogs rgya mtshos bskor / /
dregs pa sde brgyad yul lha gzhi bdag bcas / /
bar snang nam mkha' sa gzhi khyab par bzhugs / /
oM chos dbyings bde ba chen po'i pho brang nas / /
rig 'dzin rtsa brgyud bla ma yi dam lha / /
gnas gsum mkha' 'gro ye shes DA ki'i gtso / /
jo mo bkra shis tshe ring mched lnga dang / /
bod khams skyong mdzad bstan ma bcu gnyis bcas / /
so so'i bka' nyan 'khor tshogs rgya mtsho dang / /
gzhan yang dam can chos skyong bsrung ma'i tshogs / /
dregs pa sde brgyad dmag tshogs ma lus dang / /
yul lha gzhi bdag gnyan po 'khor bcas rnams / /
sngon tshe khyab bdag he ru ka dpal dang| |rig 'dzin chen po padma 'byung gnas kyis / /
bka' bsgos dam bcas ji bzhin dgongs mdzod la / /
sangs rgyas bstan pa bsrung zhing skyong ba dang / /
zhi rgyas dbang dang mngon spyod la sogs pa'i / /
rnal 'byor 'phrin las tshul bzhin bsgrub pa'i phyir / /
thogs pa med par myur du gshegs su gsol /
zhes spyan drangs /
dam tshig pa la gzhug /
de nas /
oM bde stong rang bzhin legs bris dga' tshal las / /
byung ba'i rnam mang mchod pa'i me tog tshogs / /
tshe ring mched lnga bstan ma bcu gnyis po / /
'khor bcas dgyes pa bskyed phyir 'bul ba ni / /
mchod yon me tog bdug spos snang gsal dri / /
zhal zas sna tshogs rol mo rin chen bdun / /
bkra shis rtags brgyad 'dod yon rnam pa lnga / /
phyi nang spyan gzigs dam rdzas rgya mtsho 'dis / /
ye shes DA ki'i gtso mo mched lnga dang / /
bstan skyong chen mo 'khor bcas @# / /
thugs dam bskang / /
rab brjid gdong lnga'i dbang po dpa' bo stag /
rlung ltar mgyogs pa'i dre rta rkang gsum dang / /
sha rkyang 'phar ba g.yu 'brug nam mkha' lding / /
rdzu 'phrul shugs ldan bzhon pa'i tshogs rnams kyis / /
ye shes DA ki'i gtso mo mched lnga dang / /
bstan skyong chen mo 'khor bcas thugs dam bskang / /
mdzes pa'i rta mchog sna tshogs glog ltar 'khyug /
g.yag rog zhol chen rngams pa'i ngar sgra 'byin / /
spyi gtsug zla bas mdzes pa'i lug nag dang / /
rnam mang 'dab chags khros pa'i khyi nag 'dis / /
ye shes DA ki'i gtso mo mched lnga dang / /
bstan skyong chen mo 'khor bcas thugs dam bskang / /
sra zhing ngar ldan rdo rje'i go mtshon dang / /
'bru sna gser dngul rin chen 'dod dgu'i mdzod / /
ja chang gser skyems btung ba rgya mtshor 'khyil / /
yid 'ong lha mi'i longs spyod phun tshogs kyis / /
ye shes DA ki'i gtso mo mched lnga dang / /
bstan skyong chen mo 'khor bcas thugs dam bskang / /
'chi med dpal ster rin chen bum bzang dang / /
mda' dar me long nor bu'i rgyan phreng sogs / /
sku gsung thugs kyi rten rdzas dam pa dang / /
zag med bde chen gsang ba'i mchod pa 'dis / /
ye shes DA ki'i gtso mo mched lnga dang / /
bstan skyong chen mo 'khor bcas thugs dam bskang / /
b+h+ruM las rin chen las grub snod yangs su / /
dkar gsum mngar gsum rin chen zas sna dang / /
sha khrag lhun por spungs pa'i gtor ma'i tshogs / /
'ja' tshon ltar bkra'i dar gyi cod pan can / /
ye shes bdud rtsi'i rgya mtshor byin brlabs nas / /
bla ma yi dam mkha' 'gro'i tshogs la 'bul / /
bla ma yi dam mkha' 'gro tshe ring mched lnga bstan ma bcu gnyis 'khor dang bcas pa'i ljags 'od zer gyi sbu gus gtor ma'i bcud thams cad drangs te gsol bar gyur /
oM padma sid+d+hi /
de ba pany+tsa DA ki nI sa pa ri wA ra i daM ba liM ta kha kha khA hi khA hi zhes lan bdun gyis bla ma yi dam tshe ring mched lnga dang /
a kA ro lan bdun gyis bstan ma 'khor bcas la 'bul /
ar+g+haM sogs kyis mchod /
sam+b+ha ras gzhi bdag la bsngo /
de nas bstod pa dang 'phrin las 'chol ba ni /
oM dus gsum bde gshegs ma lus bskyed pa'i yum / /
sgrib bral lhan skyes bde ba chen po'i dngos / /
dran pas tshe dang ye shes stsol mdzad pa'i / /
tshe ring mched lnga bstan skyong tshogs la 'dud / /
rdo rje 'chang dbang padma sam+b+ha was / /
bka' bsgos ji bzhin sangs rgyas bstan pa dang| |bstan 'dzin bu bzhin skyong ba'i dam tshig can / /
bka' bsrung chen po 'khor dang bcas la bstod / /
'jig rten mkha' 'gro'i gtso mo'i tshul bzung nas / /
sdang dgra gnod bgegs thal bar @# / /
brlag byed cing / /
g.yel med rnal 'byor 'phrin las bsgrub mdzad pa / /
bod khams skyong ba'i gtso mo rnams la bstod / /
deng nas bzung ste byang chub snying po'i bar / /
nad rims gdon bgegs dus min 'chi ba dang / /
dgra jag chom rkun 'byung ba'i gnod pa sogs / /
ma lus nye bar zhi ba'i 'phrin las mdzod / /
tshe dang bsod nams lung rtogs yon tan dang / /
'khor dang longs spyod mthu stobs snyan grags dang / /
phun tshogs dpal 'byor bstan pa'i bya ba sogs / /
thams cad yar ngo'i zla ltar rgyas par mdzod / /
khams gsum skye dgu kun dang de dag gi /
rin chen nor 'bru rta dang glang po dang / /
yul 'khor 'dod dgu ma lus re ba bzhin / /
myur du dbang du 'du ba'i 'phrin las mdzod / /
zhi rgyas dbang gis 'dul bar mi nus pa / /
bsam sbyor log par lta ba'i dgra bgegs rnams / /
rmongs rengs bcings dang bsad pa'i 'phrin las kyis / /
skad cig tsam gyis thal bar brlag par mdzod / /
b+h+yauH rtag tu bsten cing bsgrub pa'i gtso / /
bstan bsrung chen mo khyed rnams kyis / /
bdag cag dpon slob 'khor bcas la / /
nyin gsum rgyang nas bya ra dang / /
mtshan gsum drung nas mel tshe dang / /
gzhis byes lam 'phrang thams cad du / /
brtse ba'i ma dang sring mo ltar / /
mgon skyabs dpung gnyen grogs mdzod cig /
bdag cag dpon g.yog 'khor bcas kyi / /
rkyen ngan bar chad bzlog pa dang / /
bsams don yid bzhin 'grub pa dang / /
bshad sgrub longs spyod 'phel bar mdzod / /
khyad par bcom ldan he ru ka dpal la / /
gsang ba'i dgyes pa bskyed mdzad DA ki'i tshogs / /
bsten cing mchod pa'i rnam dkar phung po'i mthus / /
dge legs chen pos phyogs 'dir gang bar shog /
ces bkra shis brjod /
tshul 'di ni thon nas mi'i dbang po gang gis nan tan du bskul ba'i ngor /
rdo rje 'dzin pa blo bzang chos kyi rgyal mtshan gyis 'phral du bkod pa'o / /
