! rmad byung mkhyen brtse'i rang gzugs gang de'i zhabs drung du /
ched 'bul /
da lam 'di mdun gsung bris gnang rten gyis @# / /
klubs te stsal 'byor bka' drin mchog tu che zhing /
phran nas bla ma mang po'i zhal lung nod cing /
gzhung lugs che phrar lta rtog gang zhib thog bsam don yig lam du mdor dril nas bkod khul de thad thugs la b+bas po byung bas 'dir yang spro ba 'phel lags / /
skabs don 'jam dbyangs phyag mtshan glegs ral can dang /
gzungs sngags oM a ra pa tsa na d+hIH tshad ma dang /
'khor lo sa bon sngags 'phreng can du byed pa yin cing /
rgyal kun mkhyen gzugs ma'i mgon khyod sku gsung thugs gsang las 'ongs pa'i / /
byin mthus rdo rje gsum du bdag sgrub cing /
zhes pa'i tshe rje yab sras kyi gnas gsum nas bdud rtsi dkar dmar mthing gsum byung ba rang gi gnas gsum du zhugs pas sgo gsum gyi sdig sgrib sbyangs nas rdo rje gsum gyi go 'phang thob par mos pa dang /
de phyin la byin gyis rlobs /
zhes pa'i tshe rje yab sras kyi sku las bdud rtsi dkar po'i rgyun b+bas te rang la zhugs pas skabs gang yin gyi lam gyi rtogs pa skye ba'i gegs sdig sgrib nad gdon thams cad bkrus nas lus shel gong ltar gyur pa de nyid slar bdud rtsi ser po'i rgyun gyis gang ste skabs gang yin gyi nyams rtogs skyes pa'i mos pa byed pa lags /
rang gi rlung sems kyi ngo bo hUM yig sngon por gsal ba la rje bla ma bstim pa yab rje ngag dbang rdo rje'i bzhed pa yin pas de bzhin mdzad par 'gal ba ga la mchis /
'on kyang zhib cha rang byed na grub mchog 'jam dpal rgya mtsho'i 'khrid yig ltar byas na rdzogs rim zab mo'i smin byed du 'gyur ba'i zab gnad khyad par can yod kyang gzhung /
de yi ge ma dag stabs go dka' ba zhig yod pas /
phran nas rje btsun blo bzang bstan 'dzin dpal bzang po'i zhal rgyun ji lta ba bzhin zhu na /
gzhi la dbu ma'i nang du snying dang /
snying gi nang du khams dkar dmar med cing snying yang rtse mo thur du bstan pa yin mod kyi skabs 'dir dgos pa'i dbang gis rtsa dbu ma'i nang du snying rtse mo gyen bstan gyi nang du ma las byung ba'i khams dmar po dang pha las byung ba'i khams dkar po ste thig le dkar dmar sran ma tsam gyi dbus su rang gi rlung sems shin tu phra ba kha dog dkar po 'od zer lnga 'phro ba zhig gsal btab ste rang gi snying tshal pa brgyad du gyes pa dang thig le dmar po gnyis dang /
rje'i seng khri dang pad ma gnyis 'dres nas padma dmar po 'dab brgyad du mos /
thig le dkar po dang snying ga'i zla gdan 'dres nas zla ba'i dkyil 'khor du mos /
rang gi rlung sems kyi nang tshan rlung dkar po 'od zer lnga 'phro ba dang rje'i sku 'dres /
rang gi rlung sems kyi nang tshan sems dang rje'i thugs 'dres /
snying ga'i rang gi rlung sems kyi steng du ngag gi sa bon phra mo zhig yod pa dang rje'i gsung 'dres ba'i mos pa byed pa yin gsung ste zab gnad 'di 'dra gzhan du ma 'khyar ba zhig @# / /
zhu| rten bcas phul /
rnam kun mkhyen brtses 'dor med drung yig lags rin po che'i zhabs drung du /
gus zhu /
de kha mchog nas gsung bris zhib lhug gnang rten ja mar dkrum bzhi gling bcas gnang ba ji bzhin 'byor pas bka' drin mchog tu che che lags pa ltar /
bzhed pa 'grub phyir mchog gsum la gsol 'debs gang drag zhu ba lags shing /
bsnyun gzhi'i thad la /
rgyal sras rin po ches /
lto 'grangs nyi ma dro tshe chos pa'i gzugs / /
rkyen ngan sdug bsngal byung tshe tha mal pa /
zhes gsungs pa lta bur ma song bar /
skyes rabs so bzhi pa'i yang snying mkhas mchog dpa' bo'i mgul rgyan las /
rgyal sras sha ra b+ha yi gar mdzad pas / /
bdag nyid gsod pa'i rgyal po mgyogs 'gro yis / /
'jigs rung g.yang sar 'phang pa thugs brtse bas / /
slar drangs phan dang bde ba'i bka' drin mdzad / /
ces bsngags pa dang cha mtshungs pa'i ngo mtshar rjes su yi rang gi gnas su mthong ste /
spyod 'jug las /
gang la gnod pa byas na bder 'brel ba / /
bde ba'i 'byung gnas de la skyabs su mchi / /
zhes gsungs pa'i phyir ro / /
