@# / /
jo bo 'phying dkar ba'i bsangs mchod shu b+haM / /
@## / /
hrIH lhun grub bde chen dbyings las ma g.yos kyang / /
sa gsum sprul pa'i zlos gar dpag med kyis / /
'gro drug 'dren mdzad spyan ras gzigs dbang zhes / /
shugs drag dang ba'i sems kyis spyan 'dren no / /
'jig rten dbang phyug thugs rje'i chu 'dzin las / /
legs 'ongs 'brom ston rgyal ba'i 'byung gnas zhes / /
dus kyi mtha' 'dir slar yang gdul bya'i ngor / /
sna tshogs sprul pa'i gar mdzad spyan 'dren no / /
mdun gyi nam mkhar rin chen padma'i khri / /
rab dkar ri bong 'dzin pa'i dkyil 'khor dbus / /
ma thogs thugs rje'i dbang gis gshegs nas kyang / /
dgyes pa'i bu la 'dzum zhal bstan par bzhugs / /
sa dang bar snang nam mkha'i khyon yangs su / /
dngos bshams yid kyis sprul pa'i mthun pa'i rdzas / /
bde chen lhan skyes ngo bor mos byas nas / /
zag @# / /
med bde ba chen po rgyas phyir mchod / /
oM rang gi mdun du spang gshong ne'u gsing steng / /
dri ldan chu skyes gsar pa'i 'phreng ba 'khrigs / /
sgeg ldan rkang thung ljon pas kun nas bskor / /
snyan pa'i sgra sgrog bya tshogs 'phur lding g.yo / /
grangs med rgyal bas bsngags pa'i ra sgreng zhes / /
gtsug lag dge 'dun sde dang bcas pa rnams / /
'brom rje'i spyan sngar skyong bar zhal bzhes pa'i / /
bstan srungs dge bsnyen brten pa'i pho brang ni / /
rin chen las grub gru bzhi sgo bzhi pa / /
mu tig do shal dril chung g.yer khas spras / /
mda' yab pu shu nor bu'i tog dang bcas / /
mdzes sdug yid 'ong pho brang chen po'i nang / /
rin chen gser dngul mu tig gcal du bkram / /
'dod 'jo'i ba dang 'bri g.yag ma he dang / /
dar zab gos dang ja mar bang mdzod nas / /
mgyogs 'gro'i bzhon pa dal gyis rgyu ba yi| |de dbus sprin dkar lta bu'i rta mchog steng / /
spyan ras gzigs dbang thugs kyi rol pa las / /
bstan dgra 'dul byed bka' srungs mthu rtsal can / /
gangs ri'i mdangs 'dzin zhal gcig phyag gnyis pa / /
phyag g.yas mdung dar dkar po nam mkhar 'phyar / /
g.yon pas yid bzhin nor bu thugs kar bsnams / /
ri btsun phyug mo zhal gcig phyag gnyis ma / /
phyag g.yas mda' dar g.yon pa me long bsnams / /
gser sha yu mo la chi bas sman mo'i tshogs / /
'bum sde dang bcas mdun du brtan par bzhugs / /
sras mchog blon po bka' gnyan sna tshogs rnams / /
'jigs pa'i gzugs 'chang rang rang bzhon pa'i steng / /
sna tshogs ma nges mtshon cha phyag na bsnams / /
g.yas g.yon phyogs mtshams brtan par bzhugs su gsol / /
hUM sngon tshe 'jig rten dbang phyug rgyal po'i tshul / /
dad pa brtan pa'i spyan sngar smon pa yis / /
khas blangs dam bcas ma bsnyel gnas 'dir gshegs / /
sprul pa'i gtsug lag skyong phyir da tshur spyon / /
grub mchog dngos grub stsol phyir da tshur spyon / /
'od dkar dam tshig sems dpa'i dkyil 'khor la / /
ye shes sems dpa' ri bong gzugs lta bur / /
dbyer med gnas 'dir brtan pa'i tshul gyis bzhugs / /
oM rang bzhin rnam dag gdod nas chos sku'i klong / /
'gag pa med pa'i rang rtsal mtha' yas las / /
byung ba'i bkod mdzes mchod pa 'bul ba ni / /
ja chang 'o ma'i mchod yon mtsho ltar 'khyil / /
chu skyes padma'i 'dab 'phreng phang phung chags / /
dri zhim spos bsangs dud sprin @# / /
bar snang gang / /
rtsi mar sgron me'i 'od kyis phyogs kun gsal / /
ga bur tsan+dan dri chab gang+gA'i rgyun / /
ri rab la 'gran ro brgya'i zhal zas dang / /
rkang gling thod rnga sil snyan rol mo'i sgras / /
bstan srungs dge bsnyen chen po'i thugs dam bskangs / /
las mkhan pho nya'i tshogs kyi thugs dam bskangs / /
'dod yon rnam lnga gling bzhi ri rab dang / /
bkra shis rdzas brgyad rgyal srid sna bdun dang / /
gangs ri ltar brjid zhol g.yag dkar po 'dis / /
bstan srungs 'khor bcas thugs dam bskangs gyur nas / /
mi mthun bdud las rgyal ba'i 'phrin las mdzod / /
rdo rje'i go mtshon zhing chen g.yang gzhi dang / /
ru mtshon dkar po phyi nang gsang ba'i rten / /
ma rmos lo tog rtsi bcud sman gyi ljon / /
dngos grub char 'bebs nor bu bsam 'phel 'dis / /
dge bsnyen chen po'i thugs dam bskangs gyur nas / /
mi mthun rkyen dang nyer 'tshe zhi ba dang / /
phun tshogs 'dod pa'i don rnams gegs med sgrubs / /
gser ldan khyon ltar yangs pa'i thod pa'i nang / /
sa 'dzin dbang po las kyang 'phangs mtho ba'i / /
bkod mdzes gtor ma bdud rtsir byin brlabs nas / /
bstan srungs 'khor bcas dgyes pa bskyed gyur cig /
hUM dus gsum rgyal ba'i thugs rje 'phrin las rnams / /
dbyer med gangs ri'i mgon po spyan ras gzigs / /
thugs kyi sprul pa 'jig rten dregs pa'i tshul / /
dngos grub 'dod dgu'i dbang phyug khyod la bstod / /
rgyal ba'i 'byung gnas spyan sngar zhal bzhes ltar / /
bstan la gnod pa'i dgra bgegs sgrol ba dang / /
bstan pa bstan 'dzin dge 'dun dgon gnas bcas / /
rnam dkar mdzad pa'i 'phrin las rgyas par mdzod / /
khyad par phan bde'i 'byung gnas ra sgreng zhes / /
srid mtha'i bar du mi nyams brtan pa dang / /
mtha' dmag 'byung po'i nyer 'tshe zhi ba dang / /
mi dang mi min dbang du 'du bar mdzod / /
srid dang zhi ba'i legs tshogs kun gyi gzhi / /
'gro ba'i gnyen gcig spyan ras gzigs dbang gi /
byin rlabs bla med bdud rtsi'i gter chen gyis / /
gnas 'dir rtag tu rol pa'i bkra shis shog /
bka' gdams bstan srungs jo bo 'phying dkar ba'i / /
bsangs mchod bdud rtsi'i 'dod 'jo 'di bris pas / /
bsam ngan gdug pa'i dgra bo tshar chod la / /
bsam pa yid bzhin 'grub pa'i 'phrin las mdzod /
ces pa 'di paN chen thams cad mkhyen pa blo bzang chos kyi rgyal mtshan la ra sgreng gnas bcu lha khang du zhal gzigs dus mdzad pa'o / / / /
mang+ga laM / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thab mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
