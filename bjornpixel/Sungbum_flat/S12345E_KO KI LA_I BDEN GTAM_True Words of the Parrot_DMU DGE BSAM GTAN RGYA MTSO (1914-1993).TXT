ko ki la'i bden gtam /
rnam par dag pa'i blo gros kyis / /
rnam par dge ba'i lam ston zhing / /
rnam par bden pa'i yang dag gtam / /
rnam par smra mkhas de dag rgyal / /
'dir bsil ldan ra bas yongs su bskor ba'i bod gangs can gyi ljongs zhes snyan pa'i rol mo phyogs kyi bu mo'i nyan byed kyi rgyan du 'chang ba 'di'i snod bcud kyi chags rim mdo tsam bshad par bya ste /
'di ltar sngon gling 'dir sa'i dkyil 'khor chags pa'i rjes su bod kyi ljongs chen po 'dir /
rin po che'i snod bdud rtsis gang ba bzhin du rim gyis mtsho chen po chags te /
mtsho de nyid dar zhing rgyas nas nya dang chu srin dang rus sbal la sogs pas chu la gnas 'cha' ba'i srog chags dag gi gnas dam par gyur to / /
de nas dus ring mo zhig nas 'dus byas thams cad 'gyur ba'i rang bzhin can yin pa'i mtshan ma mngon du gyur te /
mtsho skyor ba'i ra ba dag gi kha ral nas mtsho chu rnams mtha'i rgya mtsho chen po'i phyogs su 'bab par gyur pas /
sa gzhi chen po de nyid skam sa chen por gyur te rim gyis rtsi shing dang nags tshal rgyas nas /
ri dwags gcan gzan dang /
spra dang spre'u'i gnas dam par gyur to / /
de nas spra dang spre'u dag rgyas shing blo rno bar gyur pa dang khyad par du rtsed thang kong po ri la gnas pa'i spre'u byang chub sems dpa' dang /
brag srin mo gnyis las sprel phrug mang du 'phel te shing 'bras dang ri dang thang la skyes pa'i 'bru dag gis 'tsho zhing gnas pa la /
rim gyis 'dus byas so na mi gnas pa'i rang gshis mngon du gyur te /
nags tshal dag nyams shing rgyud par gyur pa dang /
ri skyes kyi 'bru rnams kyang nyung bar gyur te /
'tsho ba'i zas kyang dka' ba'i skabs /
spre'u blo rno ba dag gis rtsed thang sogs su shing thur gyis sa brkos te sa khung nang du rgod skyes kyi 'bru 'phangs pa skyes te rim gyis zhing sar gyur pa yin te /
zhing la snga ba zo dang zhing zhes grags so / /
de nas spre'u rnams rim gyis blo rno zhing lus stobs rgyas te mir gyur nas yar lung khog tu mi'i 'gro ba chags pa yin te yul la snga ba lung sogs zhes grags so / /
gzhan yang rgya gar gyi rgyal bo ru pa ti zhes pa g.yul pham ste dpung dang bcas pa bros nas ri kha ba can du zhugs pa sogs phyi'i mi 'ga' yang ljongs 'dir lhags te /
gnyug mar gnas pa'i sprel rigs kyi mi rnams dang 'dres te /
gangs can bod kyi yul 'dir mi'i 'gro ba yongs su 'phel nas phying ba stag rtser brang khang bzos te grong sde chags pa /
grong la snga ba phying ba stag rtse zhes grags so / /
de nas yul so sor 'dus sdod dag phan tshun rtsod pa dang /
nyam chung ba dag btsan pos brnyas pa sogs byung rkyen mgo 'dren zhig nges par mkho bar gyur te /
spyi snyoms che zhing blo rno gzhung drang gi mi mgo dpon du bskos nas /
sde tsho sde tshor mgo dpon yod par gyur /
rim gyis sde shog chen por gyur te gnya' khri btsan po spyi'i rgyal bor 'gyur ba la mngon du phyogs pa'i skabs su /
bod la rgyal phran bcu gnyis yod par grags shing /
de nas lus stobs dang blo stobs gzhan las phul du byung ba'i rje gnya' khri btsan po de nyid bod yongs kyi rgyal bor gyur pa yin te rgyal bo la snga ba gnya' khri btsan po zhes grags so / /
de nas gnya' khri btsan pos bod khams yongs la dbang bsgyur zhing /
pho brang yum bu bla mkhar brtsigs pa yin te /
mkhar la snga ba yum bu bla mkhar zhes grags shing /
bod kyi rgyal sa dang mkhar rdzong dag ri brag gi gdong snar brtsigs pa'i srol dus de nas byung ba yin te /
dper na rtse po ta la dang /
rgyal rtse /
gzhis ka bsam 'grub rtse /
'phyongs rgyas rdzong /
sne'u gdong pho brang sogs ri brag gi gdong snar brtsigs pa dang /
rgyal mo tsha ba rong gi rgyal khag bco brgyad du grags pa'i rgyal phran dag gi pho brang yang gdong snar yod par ma zad yul mi'i khang khyim phal che ba gdong snar yod la /
bzo dbyibs dang sgo dang sge'u khung sogs yul dbus kyi rgyal bo'i pho brang gi rnam pa ji lta ba bzhin da lta'ang ma 'gyur bar yod la /
da lta gsar du phub pa'i khang khyim dag de ji lta ba bzhin du bzo bzhin yod do / /
de dag gi khungs dang shes byed ji ltar yin zhe na /
sa'i chags tshul ni /
gna' bo'i bod mi rig pa rno ba dag gis brtags shing dpyad pa dang /
'phags yul sogs yul khams gzhan gyi rig pa'i gzhung lugs la rten pa gnyis zung du 'brel te gtan la phab pa'i bshad rgyun yang dag pa de ni mes po dag gis mang tshogs la bshad pa dang /
phas bu la bshad pa lta bu'i sgo nas gcig nas gcig tu brgyud de chos rgyal srong btsan sgam po'i bar du byung mod /
de'i sngon du bod la rang gi yi ge'i gzugs med gshis yi ger bkod pa med la /
srong btsan sgam po'i dus nas bod rang gi yi ge 'bri ba'i srol byung nas /
srong btsan rang gi bka' chems rnams su bris yod pa 'di dag yin no / /
bshad tshul de ni yang dag pa yin pa'i bden dpang gang yin zhe na /
dgu ning lor pe cin nas sa gshis zhib 'jug tshogs pa dbus gtsang sogs su song nas zhib 'jug yang dag pa byas pa'i grub 'bras ni /
bod yul de ni sngar chus gang ba'i shul red ces sdom tshig bris te thag bcad pa ni sngar gyi bshad rgyun tshan rig pa dang mthun pa'i bshad srol yin par bden dpang bla na med pa byas so / /
'ga' zhig gis bod kyi sa gshis chu chags yin pa gsar du shes pa yin no zer ba ni ma brtags ma dpyad pa'i gtam yin te /
chu chags yin pa'i bshad rgyun de sngar nas rlung ltar grags shing /
deb ther lo rgyus ha cang mang bo'i nang du nyi zla ltar gsal bar yod do / /
bod mi'i rigs rus kyi 'byung khungs spre'u yin pa'i khungs dang sgrub byed ji ltar yod ce na /
bod kyi mes po snga ma dag gis lar skyes pa'i mi'i rang gi skye rgyud ma shes na nags kyi spre'u 'dra /
mi rang gi cho 'brang ma shes na /
g.yu 'brug zol ma 'dra bsams nas /
rang gi rigs rus gang yin blo gros zhib mos yang yang dpyad de /
mthar mjug sdom gyi bshad tshul 'di rnyed nas /
gcig gis gcig la bshad /
phas bu la bshad /
bus rang gi bu la bshad de ngag rgyun ma nyams par chos rgyal srong btsan sgam po'i dus nas bod rang gi yi ge yod gshis /
chos rgyal de nyid kyis bka' rtsom rnams su yi ger bris nas bzhag yod pa 'di ltar yin la /
shes rab go chas mdzad pa'i lha las phul byung gi bstod 'grel las /
ru pa ti dpung bcas ri bo gangs can du bros par bshad pas kyang gnyug mar gnas pa'i mi dang phyi nas thon pa'i mi yang yod pa shes so / /
'di ltar sprel rigs las byung ba'i bden dpang ji 'dra yod ce na /
bshad tshul 'di lo stong phrag mang bo'i sngon nas byung ba yin la /
nye ba'i dus rabs shig nas 'dzam gling 'dir tshan rig pa'i sgo nas mi'i 'byung khungs brtag dpyad byed pa'i srol dar nas brtags shing dpyad pa'i mthar sdom tshig bkod pa ni /
mi'i 'byung khungs spra dang spre'u yin par bshad de /
bod kyi mes po dag gi bshad tshul la bden dpang bla na med pa zhig byas so / /
de dag tshigs su bcad pa'i dbyangs kyis bsnyad par bya ste /
rab yid ches pa'i lung gi mdzod / /
shin tu lkog gyur gsal ba'i gnyen / /
dngos pos stobs shugs rigs mdzod kyis / /
cung zad lkog gyur yid mkhar 'dren / /
mthong ba mngon gyur ri bo che / /
long bas mi mthong rang gi gshis / /
ma mthong yid kyi yol go ru / /
ma chud pa dag med do lo / /
phra rags rgyu yi dngos po dag /
yid kyi me long la shar ba'i / /
drang srong 'dren pa'i ded dpon zhig /
gna' bo'i thang la bag yang rgyu / /
rdzi bo'i byed thabs bla med kyis / /
phyugs lug dpag med bde thang du / /
'tshos pa'i snyan par grags pa'i rnga / /
yangs pa'i rgyal khams kun tu ldir / /
mthun pa'i rgyu las legs grub pa'i / /
bod khams gser gyi gzhongs chen de / /
gtsang ma shel la rab 'khu ba'i / /
bdud rtsi chab kyis yongs su gang / /
rgyu rkyen du mas byas pa'i dngos / /
rtag pa'i tshul las rab 'gongs pas / /
btson du bzung ba'i chu bo dag /
grong khyer phyi yi rgya mtsho yi / /
rin chen sna dgu'i ngo mtshar la / /
ltad mor blta phyir rim gyis bzhud / /
sa gzhi gser gyi gzhon nu de / /
lha chab bu mos btang na yang / /
nags tshal mdzes pa'i bu mo de / /
rab dga'i grogs su khab tu bsus / /
gzhon nu gser gyi sa gzhi dang / /
nags tshal dga' mdzes bu mo gnyis / /
yun ring dga' mgur 'grogs pa las / /
rigs sras bskrun pa'i dpal yon shar / /
de yang rigs sras glang chen dang / /
spra dang spre'u ri dwags sogs / /
ngo mtshar sgyu ma'i ltad mo bzhin / /
sa chen 'di ru rgyu zhing bskyod / /
mes po spra dang spre'u yi / /
bya ba 'tsho ba'i nags tshal las / /
blo gros me stag phra mo de / /
rim gyis 'bar bas me chen gyur / /
blo gros me chen rab 'bar bas / /
mi yi zas la rim gyis spyod / /
de lta'i rten 'brel mthu nyid las / /
rim gyis spu dang rnga ma dag /
thung bar gyur pa'i 'gyur lugs de / /
sngon gyi deb ther dag las gsungs / /
gzhan yang spra sprel 'di dag gi /
phyi nang rgyu rkyen las skrun pa'i / /
shes rab rta ljang dbang bo de / /
yid kyi mkha' dbyings ngos su shar / /
brjod pa mi yi gtam smra zhing / /
brjod bya don gyi ngo bo go /
de lta'i smra zhing don go'i mi / /
pha rigs rnams ni blo rno zhing / /
ma rigs rnams ni ro gyong ba'i / /
gdong dmar can gyis yul 'di gang / /
rus chen bzhi dang gdung drug sogs / /
rim gyis 'phel ba'i dpal yon gyis / /
dpyid kyi dpal mo'i dpal yon la / /
zhum pa med par rab tu rgol / /
skyid pa'i gdung rabs bcu gsum gyis / /
tshangs pa'i snyams par byas / /
'phrul blon mdzangs pa'i mi bdun gyi / /
blo gros nyi ma 'od che bas / /
rgud pa mun pa'i dpung tshogs de / /
na kra'i grong gi 'og tu yib / /
sngar dar ka cog zhang gsum dang / /
phyi dar lo chen rin bzang dang / /
blo ldan shes rab la sogs kyi / /
rnam par dpyod pa'i 'od chen po / /
ma bzod sna tshogs 'od can de / /
chu lha'i phang bar yang yang byol / /
da lta blo rtsal can yod na / /
mes po dag gi rjes 'brangs nas / /
gsar rnying rig pa'i do shal de / /
rgyan du 'dzin pa 'os lags so / /
mgo bo spra ba'i me tog can / /
bdag kyang bgrang bya'i rtser son mod / /
rig pa nor gyi gter chen po / /
rang gi skal bar yongs su 'dzin / /
'di ltar smra mkhan shes bya'i mdzes ma la chags shing / /
kha yi pad mor snyan ngag sbrang rtsi rab chags pa / /
drang srong chen po'i rjes 'jug bsam gtan rgya mtsho'am / /
mi 'jigs dbyangs can dga' ba'i blo gros zhes bya'o / /
