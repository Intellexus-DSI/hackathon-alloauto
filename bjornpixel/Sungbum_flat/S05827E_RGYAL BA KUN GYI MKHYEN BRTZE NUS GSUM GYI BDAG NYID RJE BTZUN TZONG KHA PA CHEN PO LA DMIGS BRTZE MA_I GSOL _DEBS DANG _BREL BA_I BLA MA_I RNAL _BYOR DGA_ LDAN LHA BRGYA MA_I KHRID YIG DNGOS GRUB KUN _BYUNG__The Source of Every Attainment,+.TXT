@# / /
rgyal ba kun gyi mkhyen brtse nus gsum gyi bdag nyid rje btsun tsong kha pa chen po la dmigs brtse ma'i gsol 'debs dang 'brel ba'i bla ma'i rnal 'byor dga' ldan lha brgya ma'i khrid yig dngos grub kun 'byung zhes bya ba bzhugs so / /
@# / /
na mo gu ru ma ny+dzu g+ho ShA ya /
spros bral ngang du zhugs pa'i mkhyen rab kyi / /
ral gris 'khor ba'i 'ching rgya kun bcad kyang / /
srid 'khyams 'gro la bu gcig ltar 'khyud pa'i / /
'jam mgon lhag pa'i lha la phyag 'tshal lo / /
gangs can legs byas skya rengs kha lo pas / /
nyer drangs thub bstan yongs rdzogs snang zer gyis / /
srid zhi'i rgyud mun mthar mdzad rta ljang can / /
blo bzang grags pas byang chub bar du skyongs / /
blo gros 'jam dbyangs gzhon nu la 'khyud pa'i / /
rjes chags snying rje'i rang gzugs grub 'dzin bdag / /
mthu stobs gsang ba kun 'dzin khro rgyal gyi / /
rigs gsum gcig tu 'dus 'di khyad par chos / /
rnyog bral yid kyi me long gtsang ma'i ngos / /
mgon khyod bka' drin gzugs kyi snang ris gsar / /
yang yang shar ba'i @# / /
ngo mtshar 'di mthob tshe / /
tha mal 'khrul ba'i 'khor lo zhig pa snyam / /
de phyir skyabs kun ngo bo bla ma rjer / /
dung dung yid kyis gsol 'debs rnal 'byor rim / /
'khrul bral dam pa'i zhal lung bla na med / /
mchog thun dngos grub yongs kyi byed por spel / /
de yang 'jam dpal rtsa rgyud las / /
nga ni mya ngan 'das 'og tu / /
sa yi steng 'di stongs pa na / /
khyod nyid byis pa'i gzugs can gyis / /
sangs rgyas mdzad pa byed par 'gyur / /
de tshe dgon chen rab dga' ba / /
kha ba can nang yod pa yin / /
zhes dus kyi mthar rje btsun 'jam dbyangs nyid byis pa tha mal pa'i gzugs su bstan nas sangs rgyas kyi mdzad pa byed pa dang /
de'i tshe dgon pa'i ming dga' ldan du thogs par gsal bar lung bstan la sogs mkhyen brtse nus gsum 'phags pa rigs gsum mgon po dang dbyer med par lung dang rnam par thar pa mtha' yas bas rtsod med du 'grub cing /
mdo sngags kyi thub bstan yongs su rdzogs pa la ma rtogs pa dang /
log par rtog pa dang the tshom gyi dri ma mtha' dag rgyang ring du bsrings nas skal ldan kun la tshul ji lta ba bzhin du 'doms par mdzad pas bstan pa 'di la ston pa gnyis pa ltar gyur pa'i bka' drin bla na med pa chos kyi rgyal po tsong kha pa chen po la skyabs gnas kun 'dus kyi bdag nyid du mos nas gsol ba 'debs pa dngos grub thams cad kyi 'byung gnas yin par ma zad /
gsol 'debs dmigs brtse mar grags pa 'di rgyud kyi gsang sngags zab dgu las kyang lhag pa lta bu'i byin rlabs kyi tshan ka che zhing /
'di la brten nas 'phrin las kyi rim pa'ang ji snyed cig sgrub tu yod pa bcas gsol 'debs 'di dang 'brel ba'i bla ma'i rnal 'byor thun mong dang thun mong ma yin pa'i rim pa sna tshogs pa las 'dir srad rgyud pa'i dam pa gong ma mkhas grub sha stag tu byon pa rnams kyi zhal shes snyan nga rgyud du bzhugs pa las rim byis bdag gi drin can rtsa ba'i bla ma khyab bdag rdo rje sems dpa'i ngo bo khri chen ngag dbang mchog ldan pa'i zhal snga nas las legs par nos pa'i gdams pa khyad par can dga' ldan lha brgya mar grags pa 'di nyid dmigs rim snying por 'dril zhing nyams su len bde ba dang /
'di'i brgyud pa'i bla ma gong ma 'dul nag pa dpal ldan bzang pos srad kyi nang du khyim bdag zhig la rgyal po pe har gyi gnod pas mi mang po gum zhing @# / /
lhag par shin tu gces pa'i bu zhig gi khog tu brlams nas gnod pa byed pa btul /
de'i tshe 'dul nag pas bka' bsgos pa bzhin be har gyis bla ma'i rnal 'byor 'di dang 'brel ba'i dmigs brtse ma 'don mi la bar gcod mi byed par bro por ba ltar /
rnal 'byor 'di dang 'brel bar dmigs brtse ma 'don pa su la'ang sde brgyad spyi dang khyad par be har sogs rgyal gdon gyis gnod mi nus par 'dug ces gong ma rnams kyi gsung las byung ba bzhin par gcod bzlog pa sogs gegs sel bogs 'don thams cad kyi mchog yin pas 'di nyams su len pa la sngon 'gro /
dngos gzhi /
rjes kyi rim pa gsum /
dang po ni /
gtsang zhing yid du 'ong ba'i gnas su dkon mchog gi rten spyi dang /
khyad par rje bla ma'i bris 'bur gyi sku gang yang rung ba bzhugs pa'i spyan sngar mchod pa dang maN Dal sogs bkod pas mdzes par bsham /
rang nyid stan bde ba la 'khod nas dge sbyor gang la'ang kun slong gi bsam pa la brtags nas 'chos pa gal che bas na /
kha phyir bltas su ma song bar ga re bdag gis dal 'byor gyi mi lus rang gzhan thams cad kyi 'di phyi'i don bde blag tu bsgrub par nus pa yid bzhin nor bu las kyang lhag pa 'di rnyed /
dud 'gro la sogs pa ngan song rnams lta ci /
mi yi lus rnyed pa phal che ba 'di dag kyang tshe 'di 'ba' zhig bde skyid kyi thabs kho na bsams nas sdig pa dang spyod lam lung ma bstan gyi ngang du mi tshe zad nas mthar shi ba'i 'og tu ngan song mu mtha' med par skye dgos pa 'di rnams dang 'dra bar bdag kyang tshe 'di'i bde thabs kho na bsam na dud 'gror skyes pa dang khyad par mi 'dug pas /
rten 'di chud ma zos par 'di phyi thams cad du phan nges pa'i dam pa'i chos kyi snying po lon pa zhig bya dgos par 'dug / /
dam pa'i chos bsgrub pa de yang sang bya gnangs bya'i ngang du lus na /
lus srog la yid brtan gang yang med pas de ring rang yang mi 'chi ba'i nges pa ci yod / /
gal te de ring lta bur shin sngon sems la brtan pa ma thob pas sdig pa de tsam zhig bsags / /
dge ba blo bde nges pa gang yang bsags pa mi dran 'dug pas ci rang drag / /
shi ba'i 'og tu ngan song log pa'i gnas kho nar 'gro ba las ma 'das 'dug / /
da rang gis rang sdug tu ma bcug par da lta shi yang mi 'gyod pa'i chos shig de ring rang nas bya dgos pa la /
rje btsun tsong kha pa chen po rigs gsum gyi bdag nyid du gsol ba 'debs pa'i rnal 'byor 'di nyid lam gyi rtsa bar 'dug pas nyams su len pa la 'bad par bya snyam du bsam /
de yang bdag gi 'khos ka 'di la spyir 'khor ba khyad par ngan song gi sdug bsngal las thar pa zhig gi nus pa ma mchis pas /
bdag dang nyam thag pa'i sems can thams cad gnas skabs thams cad du skyob nus pa'i yul khyad par can zhig la brten dgos par 'dug / /
de yang sangs rgyas skyon kun zad / /
@# / /
yon tan kun ldan gyi mgon po thugs rje nye ring med pa /
shes bya thams cad gzigs pa yin pas bdag nam yang mi bslu bar skyob par nus pas de la skyabs gnas dang ston pa zhu / /
bdag gzhan thams cad sdug bsngal rgyu dang bcas pa las grol bar byed pa'i thabs dngos ni dam pa'i chos kho nar 'dug pas /
de skyabs dngos su bsten pa dang /
chos de bsgrub pa'i grogs mi bslu ba dge 'dun yin pas de la lam bsgrub pa'i zla grogs zhus nas /
bdag gis rang gzhan sems can thams cad kyi don du skyabs dkon mchog gsum la brten par bya'o snyam du bsams nas /
mdun du pad ma'i sdong po yang shing rgya che ba'i lte bar drin can rtsa ba'i bla ma dang ngo bo dbyer med pa'i chos kyi rgyal po tsong kha pa chen po /
g.yas g.yon du sras kyi thu bo gnyis /
de'i mtha' skor du dngos brgyud kyi bla ma yi dam sangs rgyas byang sems dpa' bo mkha' 'gro chos skyong srung ma'i tshogs thams cad kyis bskor ba mngon sum lta bur gsal legs par btab /
skyabs yul de rnams kyi sku gsung thugs 'phrin las dang bcas pa'i yon tan dran nas dad gus shugs drag po dang /
rang nyid 'khor ba spyi dang bye brag ngan song gi sdug bsngal la shin tu skrag pa'i blo dang /
skyabs yul rnams la de las skyob pa'i nus pa yod par yid ches pa'i sgo nas 'di phyi bar do'i gnas skabs gang du mtho dman cir gyur yang bla ma dkon mchog khyed rnams mkhyen snyam pa dang /
mtha' skor du pha ma rigs drug gi sems can thams cad kyang 'khod pas skyabs yul rnams legs par mthong bas rang dang 'dra bar yid khyed shes kyi mos gus dang 'jigs skrag gi blo shugs drag pos skyabs su 'gro ba dang /
rang gis skyabs 'gro'i tshig 'don pa dang mnyam du de rnams kyis kyang brjod par mos la /
bdag dang 'gro ba nam mkha' dang mnyam pa'i sems can thams cad dus 'di nas bzung ste byang chub snying po lam chis kyi bar du dpal ldan bla ma dam pa rnams la skyabs su mchi'o / /
rdzogs pa'i sangs rgyas bcom ldan 'das rnams la skyabs su mchi'o / /
dam pa'i chos rnams la skyabs su mchi'o / /
'phags pa'i dge 'dun rnams la skyabs su mchi'o / /
zhes pa'i skyabs 'gro bzhi skor lan gsum la sogs par brjod / /
de nas /
sems can thams cad rang gi tshe rabs sngon ma mang por phan pa tshad med pas bskyangs te rang gi phyir srog dor ba'ang grangs med pa zhig byas pa'i ma yin lugs dang /
de'i drin dran pa dang drin gzo ba'i blo sngon du btang nas /
ma 'di rnams bdag la de tsam gyi drin che ba yin pa la /
'khor ba'i sdug bsngal mtha' dang mu med pas bar mtshams med par mnar ba'i gnas skabs 'di 'dra shin tu snying re rje /
da de rnams kyi sdug bsngal sel ba dang bde ba bsgrub pa'i khur bu bdag la babs mod kyang /
de rnams skyob pa'i nus mthu gang yang med pas skyon kun zad yon tan kun ldan gyi sangs rgyas kyi go 'phang zhig thob na /
rang ngos nas spangs rtogs thams cad mthar phyin pa'i bde ba bla na med pa rnyed pa dang /
sems can rnams kyang sgrol nus par @# / /
'dug pas /
ci nas kyang sangs rgyas kyi go 'phang myur ba myur bar thob pa bya'o snyam pa'i blo shugs drag po bskyed nas /
sangs rgyas chos tshogs ma lta bu'i byang chub sems gzung gi tshig lan gsum brjod / /
de nas sems can rnams bde bas phongs lugs dang sdug bsngal gyis mnar tshul bsam nas 'di rnams bde ba dang bde ba'i rgyu thams cad dang ldan na ci ma rung /
ldan par gyur cig /
ldan par bdag gis bya'o snyam pa sogs kyi sgo nas /
sems can thams cad bde ba dang bde ba'i rgyu dang ldan par gyur cig /
sdug bsngal dang sdug bsngal gyi rgyu dang bral bar gyur cig / /
sdug bsngal med pa'i bde ba dang mi 'bral bar gyur cig /
nye ring chags sdang gnyis dang bral ba'i btang snyoms la gnas par gyur cig /
ces pa lan gsum gyis tshad med bzhi sgom mo / /
gnyis pa dngos gzhi la /
tshogs kyi zhing spyan 'dren pa dang /
de la tshogs bsag pa dang /
gsol ba btab nas dngos grub zhu ba gsum las /
dang po ni /
ri rab kyi steng du sum cu rtsa gsum dang /
de'i steng gi nam mkhar thab bral de'i steng gi nam mkhar dga' ldan gyi lhag nas yod cing /
dga' ldan gyi lha byings kyi gnas nas grong las dgon pa ltar 'phags pa'i char /
rje btsun byams mgon gyi pho brang rgyal mtshan mthon po dang /
de'i mdun du rje btsun gyis chos gsung sa'i kun dga' ra ba yid dga' chos 'dzin zhes bya ba yod par gsungs pas /
rang kha ri rab la phyogs par mos pa'i steng gi nam mkhar rje btsun gyi zhing khams sa gzhi rin po che sna tshogs las grub pa mnan na nem dang bteg na sbar byed pa'i mnyen pa la /
mtsho dang rdzing bu dang /
'bab chu dang /
bsams pa tsam gyis dgos 'dod thams cad rang gi mdun du 'byung ba'i dpag bsam gyi shing dang /
gzhan yang shing dang me tog gi tshal la sogs pa yid la dran pa tsam gyis kyang dga' ba bskyed nus pa'i dbus su khang bzang rgyal mtshan mthon po rin po che sna tshogs las grub cing nyi zla zil gyis gnon nus pa lta bu'i 'od zer 'phro ba /
rin po che'i dra ba dang /
dra phyed dang /
dril bu dang /
rnga yab la sogs pa'i rgyan du ma 'phyang 'phrul du g.yo ba /
de'i mdun du yid dga' chos 'dzin gyi kun dga' rab gser gyis gzhi la bai DU ra ya'i mig mang ris su bris pa /
dri zhim zhing ro mngar gyi 'bras bu dang ldan pa'i shing dang /
kha dog khyad par 'phags pa'i me tog la sogs pa lta bas mi ngoms pa'i dbus su seng ge'i brgyad kyis bteg pa'i rin po che'i khri yangs shing rgya che ba'i steng du rje btsun byams pa mgon po sku mdog gser btso ma lta bu /
nyi ma 'bum dang 'dra ba'i 'od zer can /
rin po che'i rgyan dang lha rdzas kyi dar gyi na bza' gsol ba zhabs gnyis bzang po'i 'dug stangs kyis zhal rang la phyogs par bzhugs pa'i mtha' skor du /
jo bo a ti sha dang /
rje yab sras la sogs pa phyogs bcu nas 'dus pa'i dag pa'i 'khor tshogs grangs med pas bskor ba gsal btab nas rang yang gnas der@# / /
sleb nas zhing gi yon tan thams cad mig gis mthong ba snyam byed pa dang /
rje btsun gyi gsung chos kyi sgra rna bas lhang lhang bar thos pa'i mos pa shugs drag po yun mi thung tsam bya ste dag pa'i zhing sbyong du 'gro ba dang phyi mar gnas der skye ba'i bag chags 'jog pa sogs kyi dgos pa shin tu che /
de nas rje btsun gyi thugs ka gser gyi gtan pa phyis pa lta bu la dpal be'u'i dra mig khra seng ba'i dbus su sprin dkar po lding ba'i steng na rje bla ma sku mdog dkar la dmar ba'i mdangs chags pa phyag gnyis thugs kar chos 'khor gyi phyag rgya mdzad pa las g.yas g.yon du g.yes pa'i uT pa la'i 'dab ma snyan gyi thad sor gnas pa'i g.yas steng shes rab kyi ral gri dang /
g.yon steng sher phyin gyi glegs bam bsnams pa /
dbu la gser mdog gi paN zhwa dang sku la chos gos rnam gsum gsol ba zhabs rdo rje'i skyil krung gis bzhugs pa'i g.yas phyogs rgyal tshab thams cad mkhyen pa dbu cung zad 'dud pa'i rnam pa dang /
g.yon phyogs mkhas grub thams cad mkhyen pa sku cung zad 'gying ba lta bu /
gnyis ka'ang sku mdog dang na bza' sogs gtso bo dang 'dra ba la phyag g.yas chos 'chad dang /
g.yon mnyam gzhag gi steng na glegs bam bsnams pa zhabs rdo rje'i skyil krung gis bzhugs pa gsum gsal legs par btab cing /
gzhan yang byams mgon gyi thugs ka nas 'od zer gyi sne la gang 'dul gyi sprul pa mu med du 'phro ba dang /
sdud par mdzad par bsam /
de nas rje bla ma la sku gsung thugs kyi yon tan dran pa'i dad gus chen po'i sgo nas bdag gi mgon skyabs dang dpung gnyen gyi slad du 'dir gshegs na ci ma rung snyam pa'i gdung shugs drag pos /
dga' ldan lha brgya'i mgon gyi thugs ka nas / /
rab dkar zho gsar spungs 'dra'i chu 'dzin rtser / /
chos kyi rgyal po kun mkhyen blo bzang grags / /
sras dang bcas pa gnas 'dir gshegs su gsol / /
zhes spyan drangs pas byams mgon gyi thugs ka nas sprin dkar po dar dkar brkyang ba 'dra ba'i sner rje yab sras gsum bzhugs pa rang gi mdun thad yer gyis byon pa'i mtha' skor du bla ma yi dam sangs rgyas byang sems dpa' bo mkha' 'gro chos skyong srung ma'i tshogs thams cad kyis bskor ba khrom tshogs lta bu'am /
yang na rje yab sras gsum po skyabs gnas kun 'dus kyi bdag nyid du mos pas kyang chog ste phyi ma kun 'dus nor bu lugs so / /
de yang gsang bdag las kyi rdo rjer /
yi dam lhas /
byams pa yid la bslab pa tus zhus zhes lung bstan pa ltar rje tsong kha par bslab btus gsan pa'i tshe /
grub chen rin po ches rje'i dbu steng du byams pa /
sku dpung g.yas par 'jam dbyangs /
g.yon par lha mo dbyangs can ma bzhugs par gzigs pa dang /
rje sku drung du phebs par nye skabs /
mgon po byams pa 'byon gyin yod zer ba'i lung bstan byung ba sogs rje bla ma byams pa dang ngo bo gcig yin pa dang /
tha mal pa'i ngor sku tshe de'i rjes ma dga' ldan du rgyal sras 'jam dpal snying po zhes par 'khrungs pa'i lung bstan bzhin sprul ba zhig @# / /
zhing der byams mgon gyi sras kyi thu bor bzhugs pa'i tshul bstan pa sogs la dgongs nas 'dir rje btsun gyi thugs ka nas spyan 'dren par mdzad pa yin zhes gsungs /
gnyis pa ni /
de ltar bsod nams kyi zhing spyan drangs pa la yan lag bdun gyis tshogs gsog pa'i thog mar mya ngan las mi 'da' bar gsol ba gdab pa ni /
mdun gyi thad drang du seng ge'i khri yangs shing rgya che ba dang /
g.yas g.yon du de las dma' ba'i seng ge'i khrir pad ma dang zla ba'i gdan la rje yab sras gsum bzhugs par mos nas /
bdag dang bdag 'dra'i sems can blang dor gyi gnas la mig long ba lta bu rnams kyi long khrid dang /
nyon mongs pa'i nad shugs drag pos gtses pa rnams gso byed kyi sman pa dang sdug bsngal gyi rgya mtsho chen po'i klong du bying ba rnams 'byin byed kyi mnyan pa lta bur mgon med skyabs med du lus pa bdag cag gi skyabs gnas khyed las gzhan su la re bas bdag cag gi mgon dang /
mdo sngags kyi bstan pa'i gnad dri ma med pa rnams bshad sgrub kyis dar zhing rgyas pa'i slad du bskal brgyar mi g.yo bar bzhugs su gsol lo snyam nas /
mdun gyi nam mkhar seng khri pad zla'i steng / /
rje btsun bla ma dgyes pa'i 'dzum dkar can / /
bdag blo dad pa'i bsod nams zhing mchog tu / /
bstan pa rgyas phyir bskal brgyar bzhugs su gsol / /
zhes gsol ba gdab /
'dir thog mar mya ngan las mi 'da' bar gsol ba'i yan lag 'byung ba ni /
tshogs gsog pa'i zhing 'gran zla med pa ni bla ma yin la /
de la tshogs gsog pa la tshogs kyi zhing du brtan par bzhugs pa zhig dgos pas thog mar brtan bzhugs kyi gsol ba gdab pa yin gsungs /
phyag 'tshal ba'i yan lag ni /
rang gi lus zhing gi rdul grangs dang mnyam par sprul pa rnams dang sems can thams cad kyis kyang lus kyis phyag 'tshal ba dang ngag gis bstod dbyangs brjod pa dang yid kyis dad gus chen pos gsol ba gdab par mos nas /
shes bya thams cad res 'jog ma yin par skad cig gcig gis dus cig car du mngon sum du gzigs pa'i thugs rnam pa thams cad mkhyen pa dang brjod pa gcig la yang skal ldan gyi 'gro ba rang rang gi skad dang dbang por 'tshams pa'i chos su go nas gnas skabs dang mthar thug gi dge legs ster bar mdzad pa'i gsung dang /
'khor los sgyur ba dang /
nyan rang dang so skye phal pa thams cad kyi bsod nams brgya 'gyur gyis ba spu gcig 'grub pa sogs /
bsod nams mtha' yas dpag tu med pas bskrun pa'i mtshan dpe gsal rdzogs kyi sku'i yon tan rnams dran par byas la /
shes bya'i khyon kun 'jal ba'i blo gros thugs / /
skal bzang rna ba'i rgyan gyur legs bshad gsung / /
grags pa'i dpal gyis lham mer mdzes pa'i sku / /
mthong thos dran bas don ldan la phyag 'tshal / /
zhes brjod /
mchod pa'i yan lag ni /
mdzes shing yid du 'ong bas mig dang mid la dga' ba bskyed nus pa'i mchod pa'i lha mo lag na mchod yon /
zhabs bsil /
zhal bsil /
bsang gtor /
sil ma @# / /
dang sdong po'i me tog dri zhim zhing kha dog rnam par bkra ba /
bdug spos kyi dud sprin /
mun sel gyi snang ba /
byug pa'i dri chab /
ro brgya ldan pa'i bza' btung gi bye brag /
'bud dkrol brdung rgyud kyi rol mo'i bye brag thogs pa bsam gyis mi khyab pa dang /
gzhan yang gzugs mdzes pa /
sgra snyan pa /
dri zhim pa /
ro 'da' ba /
reg bya 'jam pa'i 'dod yon sna lnga dang /
rgyal srid rin chen bdun /
bkra shis pa'i rtags rdzas la sogs pa dang /
bdag pos ma bzung ba'i chu mtsho /
nags tshal me tog /
sman gyi ri bo sogs mdor na mnyes byed kyi mchod pa'i bye brag gang yang ma tshang ba med pa dang /
rgyal ba sras bcas kyi ting nge 'dzin gyi rol pa las byung ba'i kun bzang mchod sprin gyi tshogs kyang blos blangs te phul bar bsams la /
yid 'ong mchod yon sna tshogs me tog dang / /
dri zhim bdug spos snang gsal dri chab dang / /
dngos bshams yid sprul mchod sprin rgya mtsho 'di / /
bsod nams zhing mchog khyed la mchod par 'bul / /
zhes brjod pas mchod pa rnams bdag gir bzhes te thugs rgyud la bde ba khyad par can 'khrungs te mnyes shing tshim par bsam /
bshags pa'i yan lag ni /
rang gis thog med nas 'khor ba 'dir 'khyams pa'i tshe rabs su bsags pa'i sdig ltung mtha' yas pa zhig 'bras bu phyung ma zin par yod pa rnams dang /
khyad par tshe 'dir sdom gsum dang 'gal ba'i bcas rang gi nyes ltang ji snyed bsags pa dran pa'i yul du gyur pa rnams la bsngo bgrang byas nas /
'di dag dang gzhan yang dran pas ma zin pa'ang mtha' yas pa zhig yod pas 'di rnams kyi 'bras bu la bdag phyi mar dmyal bar skye ba sogs sdug bsngal tshad med pa myong dgos par ma zad /
tshe 'di la yang yon tan skya ba la gegs byed pa sogs kyi nyes dmigs shin tu che bar bdug pas ci rang drag 'di lta bu'i sdig pa bsags pa la ang snyam pa'i 'gyod sems dug khong dug khong du song ba la 'gyod pa ltar shugs drag po dang /
da phyin chad 'di 'dra'i sdig pa mi bgyid snyam pa'i sdom sems kyi sgo nas /
skyabs yul rnams kyi spyan sngar sdig pa rnams mi 'chab par /
gdung pa'i 'o dod kyis bshags par mos te /
bdag gis thog med dus nas bsags pa yi / /
lus ngag yid kyi sdig pa ci bgyis dang / /
khyad par sdom pa gsum gyi mi mthun phyogs / /
snying nas 'gyod pa drag pos so sor bshags / /
zhes brjod pas /
bshags yul rnams kyi sku las 'od zer 'phros pa rang gi lus ngag yid gsum la phog pas sdig sgrib thams cad mun khung du nyi zer zhugs pa bzhin sangs kyis sbyangs pa'i mos pa bya la /
gzhan sems can thams cad kyi sdig sgrib sbyong ba'i dmigs pa byas na'ang legs pas zhib par man ngag las shes par bya /
bshags yul gsal btab pa la mos gus kyis skyabs su 'gro ba dang /
rang 'dra'i 'gro ba sdig pa'i rgyu 'bras la spyod pa rnams kyi ngang tshul bsams nas snying rje shugs can bskyed de nyam thag 'di rnams kyi phyir du bdag gis sangs rgyas kyi go 'phang zhig @# / /
thob na snyam pa'i byang chub kyi sems du re ba bskyed pa gnyis ni rten gyi stobs /
sngon chad sdig pa byas pa la 'gyod pa rnam par sun 'byin pa'i stobs /
slan chad mi byed par sdom pa nyes pa las slar ldog pa'i stobs /
bla ma tshogs zhing du gsal ba la phyag 'tshal mchod 'bul sogs bgyis pa dang /
bshags pa'i 'khor gsum la mi dmigs pas rgyas 'debs pa gnyen po kun spyod kyi stobs yin pas de bzhi tshang ba'i sgo nas sdig pa bshags pas shin tu stobs che ba'ang sbyang bar nus pa'i thabs bla na med pa'o / /
rjes su yi rang ba'i yan lag ni /
rje bla ma'i sku tshe gzhan dang 'dir phal pa'i blos dpag par mi nus pa'i gsang ba gsum gyi mdzad pa rnams lta ci /
tshur mthong gi blo rang gi bas gzhal bar nus pa'i sku tshe 'di'i mdzad pa sku na phra mo nas mdo sngags kyi gzhung phyogs re ba tsam ma yin par rgyud sde bzhi dang phar phyin theg pa'i sde snod gsum la 'grel byed tshad mar gyur pa'i mkhas grub rnams dang grub mtha' bzhi'i bzhed srol phra zhing phra ba la'ang phu thag chod par sbyangs pas mkhas pa gangs can gyi ston chen sus kyang 'gran zla med par gyur pa dang /
gang thos pa de rnams kyang thos lo tsam ma yin par gzhung lugs thams cad gdams ngag tu shar nas /
thos don mtha' dag la 'dor rgyu spu tsam yang med par smin grol gyi thabs zab mor gzigs nas bsam pa dang bsgom pas tshul bzhin sgrub pa la brtson pa dang /
de yang chos brgyad kyi bslad pa phra mo tsam yang ma zhugs par /
bstan pa dang gzhan gyi don kho nar thugs nyams su bzhes pas mchog dang thun mong gi dngos grub thams cad brnyes nas rang nyid grub pa mchog gi sar gshegs /
skal ldan gyi gdul bya la bla med kyi rim pa gnyis la sogs pa rgyud sde bzhi'i thun mong ma yin pa dang zab mo dbu ma'i lta ba la sogs pa phar phyin theg pa'i thun mong ba'i lam gyi gnad thams cad gsal la rdzogs pa gangs can 'dir sngon byon gyi mkhas grub sus kyang ston par ma nus pa'i legs bshad kyis lhug par bstan nas da lta'i bar du'ang mtha' dbus kun tu bstan pa yongs rdzogs la phyogs mthong tsam gyis thos bsam bsgom pa byed pa 'di thams cad rje 'di nyid kyi bka' drin yin pa gzur gnas kyis bltas na shes pas de 'dra'i rnam par thar pa dran par byas la sems dga' bas yi rang ba dang /
bdag gis kyang 'di lta bu'i rnam thar skyong nus par shog cig snyam nas /
snying ma'i dus 'dir mang thos sgrub la brtson / /
chos brgyad spangs pa'i dal 'byor don yod byed / /
mgon po khyod kyi rlabs chen mdzad pa la / /
bdag cag bsam pa thag pas yi rang ngo / /
zhes brjod /
chos 'khor bskor bar bskul ba'i yan lag ni /
rje yab sras rnams kyi thugs sgrib pa bag chags dang bcas pa dag pa'i bde stong gi 'od gsal las nam yang g.yo ba med bzhin du sngon gyi smon lam dang thugs rje'i shugs kyis gang 'dul gyi gdul bya la sku gsung thugs kyi snang ba 'bad med lhun grub tu 'char bas na /
dper na @# / /
nam mkha' g.ya' dag pa la sprin 'khrigs pa las char gyi rgyun sa gzhir 'bad med du 'bab pa bzhin chos sku'i mkha' dbyings su mkhyen dang brtse ba'i sprin 'khrigs pa las zab pa deng rgya che ba'i dam chos kyi char bdag cag gdul bya rnams kyi blo gros kyis gzhir chad med du dbab tu gsol snyam pas /
rje btsun bla ma dam pa khyed rnams kyis / /
chos sku'i mkha' la mkhyen brtse'i sprin 'khrigs nas / /
ji ltar 'tshams pa'i gdul bya'i 'dzin ma la / /
zab rgyas chos kyi char pa dbab tu gsol / /
zhes brjod la /
'di dang mya ngan las mi 'da' bar gsol ba gnyis la gang gsol ba ltar zhal gyis bzhes pa'i mos 'dun bya /
bsngo ba'i yan lag ni /
bdag gis lam zab mo bla ma'i rnal 'byor bsgoms pa 'dis mtshon dus gsum bsagas dang bsag bzhin gsog 'gyur gyi dge tshogs ji snyed pa thams cad spyir bstan pa rgyas pa dang /
mkha' khyab kyi 'gro ba mtha' dag la gang phan pa'i thabs dang /
khyad par rje bla ma'i mdo sngags lung rtogs kyi bstan pa dri med 'di nyid phyogs dus gnas skabs thams cad du mi mthun phyogs kyi dri mas ma gos par nyi ma bzhin du gsal bar byed nus pa'i rgyur gyur cig snyam du bsams nas /
bdag gis ji snyed bsags pa'i dge ba 'dis / /
bstan dang 'gro ba kun la gang phan dang / /
khyad par chos kyi rgyal po tsong kha pa'i / /
bstan pa'i snying po ring du gsal byed shog / /
ces brjod la 'di ni dge ba chung ngu yang rgya cher 'phel zhing /
byang chub kyi bar du mi 'dzad pa'i thabs bla na med pa yin par ma zad rgyal ba'i bstan pa 'dzin pa'i smon lam 'di nyid rgyal sras kyi smon lam btab pa ji snyed thams cad dam chos 'dzin pa'i smon lam gyi nang du 'dus par gsungs pas bsngo ba smon lam thams cad 'dus pa'i sdoms lta bu mchog gong na med pa'o / /
gsum pa gsol ba btab nas dngos grub zhu ba ni /
dmigs brtse ma ci 'grub kyi sgo nas gsol ba gdab par bya la /
de yang byang chub sems dpa' thams cad kyi nang nas dmigs pa med pa'i brtse ba chen po'i gter chen po mnga' ba la 'phags pa spyan ras gzigs 'gran zla dang bral ba dang /
ji lta ji snyed kyi shes bya'i gnas thams cad la dri ma med pa'i mkhyen rab /
byang sems thams cad kyi nang nas 'gran zla dang bral ba 'jam dpal dbyangs yin pa dang mtshungs par /
bod 'dir sngon byon gyi mkhas pa thams cad kyi nang na mdo sngags gang gi skabs su'ang gzu bo'i blos zhib par brtags na rje 'di nyid kyi mkhyen pa dang mnyam pa su yang med par legs bshad rnams las dpags te shes nus pa bzhin gangs can gyi mkhas pa thams cad kyi nang na 'gran zla med pas gtsug gi rgyan du gyur ba shar phyogs tsong kha'i yul du sku 'khrungs ba blo bzang grags pa'i dpal gyi sku'i cha dma' shos zhabs kyi pad mo la bdag gi spyi bos btud nas gsol ba 'debs so bdag kyang khyed rang lta bur mkhas pa'i yon tan phul du phyin pa thob par byin gyis brlab tu gsol snyam du sems pa ni phyi mtshungs pa gsal byed@# / /
kyi sgo nas gsol ba gdab pa rje bla ma'i phyi sgrub yin la /
gsol ba ni zhu ba dang 'debs pa ni 'bul ba'i don te zhu ba 'bul zhes pa'o / /
yang dmigs pa med pa'i snying rje chen pos 'grol rtag tu gzigs ba'i yon tan mnga' ba la spyan ras gzigs dang /
bden gnyis kyi shes bya'i ka nas thams cad la mkhyen pa dri ma med pa mnga' ba'i dbang por gyur pa la rje btsun 'jam dpal dbyangs dang 'dra ba ste /
mdor na snying rje dang mkhyen rab /
spyan ras gzigs dang 'jam dbyangs kyi thugs rgyud la ji ltar mnga' ba de lta bu dang ldan pa'i rje tsong kha pa la gsol ba 'debs so / /
bdag kyang sgrub pa lhur blangs nas rtogs pa'i yon tan khyad par can de lta bu thob par byin gyis brlab tu gsol snyam pa ni nang yon tan de ldan gyi sgo nas gsol pa 'debs ba rje bla ma'i nang sgrub po / /
yang rgyal ba thams cad kyi brtse ba gcig tu bsdus pa'i ngo bo lhar shar ba ni 'phags pa spyan ras gzigs yin la /
rje 'di yang de dang ngo bo gcig yin pas rgyal ba thams cad kyi snying rje'i bdag nyid yin cing /
rgyal ba thams cad kyi mkhyen rab gcig tu bsdus pa'i ngo bo ni rje btsun 'jam dbyangs yin la /
rje 'di rje btsun 'jam dbyangs nyid mi'i rnam par bstan pa yin pas rgyal pa thams cad kyi mkhyen pa'i ngo bo yin pa dang /
sangs rgyas thams cad kyi mthu nus gcig tu bsdus pa'i ngo bo lhar shar pa ni dpal gsang pa'i bdag po yin la /
rje 'di yang de dang ngo bo gcig yin pas /
rgyal ba kun gyi mthu stobs kyi bdag nyid du'ang grub la / /
de ltar rigs gsum gyi ngo bo rje tsong kha pa blo bzang grags pa'i sku'i cha dma' shos zhabs kyi pad mor bdag gi mgo pos btud de gsol ba 'debs so / /
bdag kyang khyed rang lta bur lhag pa'i lha rigs gsum mgon po'i mkhyen brtse nus gsum gyi yon tan thams cad thob par byin gyis brlab tu gsol snyam pas /
dmigs med brtse ba'i gter chen spyan ras gzigs / /
dri med mkhyen pa'i dbang po 'jam dpal dbyangs / /
bdud dpung ma lus 'joms mdzad gsang ba'i bdag / /
gangs can mkhas pa'i gtsug rgyan tsong kha pa / /
blo bzang grags pa'i zhabs la gsol ba 'debs / /
zhes brjod pa ni gsang ba lhag pa'i lha dang ngo bo dbyer med du gsol ba 'debs pa ste rje bla ma'i gsang sgrub yin la /
de yang /
bdag nyid chen po 'di mgon po 'jam dbyangs yin par sngar drangs pa'i 'jam dpal rtsa rgyud kyi lung bstan sogs las gsal bar 'grub cing /
de ltar na /
bka' gdams glegs bam las /
'phags pa rigs gsum mgon po ngo bo gcig par gsungs pas /
rje 'di rigs gzhan gnyis kyi rnam rol yin pa'ang 'grub par ma zad gsang ba'i rnam par thar par zur tsam gsal bas mtshon tshad ma'i lung rigs gzhan gyis kyang spyan ras gzigs dang /
gsang bdag dang ngo bo gcig par sgrub tu yod /
de ni rje bla ma rigs gsum gyi bdag nyid du mos nas gsol ba 'debs pa yin la /
yang rje 'jam dbyangs dang /
rgyal tshab spyan @# / /
ras gzigs /
mkhas grub gsang bdag gi ngo bor mes nas dmigs brtse mas gsol ba 'debs pa'i 'khrid tshul kyang yod par gsungs /
de ltar gsol ba 'debs tshul gsum gyi snga ma ni /
gtso bor mkhas pa'am lung gi yon tan gyi sgo nas bstod pa dang /
phyi ma gnyis ni grub pa'am rtogs pa'i yon tan gyi sgo nas bstod pa yin la /
de rnams dran bzhin pa'i sgo nas legs par gsol ba btab na rigs gsum mgon po la yang gsol ba btab par 'gyur ba dang /
de rnams kyi gzungs sngags zab mo bzlas pa dang 'dra ba'i phan yon sogs thob par 'gyur ba gdon mi za'e / /
tshul de lta bu gsol ba 'debs bzhin par dngos grub zhu ba'i dmigs pa bya tshul ni /
ma dag 'khrud dang mi shes gsal / /
sku yis che zhing gsung gis gsal / /
sa bon myur ba phyag mtshan zab / /
glegs bam ral gri glegs ral gyis / /
'chad dang rtsod dang rtsom pa'o / /
zhes pa'i sdoms tshig ltar /
ma dag pa 'khrud pa'i dmigs skor sngon du btang nas dngos gzhi la /
sku'i sgo nas shes rab che ba /
gsung gi sgo nas gsal ba /
thugs sa bon gyi sgo nas myur ba /
phyag mtshan gyi sgo nas zab pa /
glegs bam gyi sgo nas 'chad pa /
ral gri'i sgo nas rtsod pa /
glegs ral gnyis ka'i sgo nas rtsom pa'i shes rab sgrub tshul bdun las /
dang po ni /
de ltar gsol ba btab pas rje yab sras gsum mnyes nas thugs ka nas 'od dkar po'i spu gu phu dung lta bu brkyang pa'i sne mo gcig tu gyur pa rang gi spyi bo'i tshangs bug la zug /
de'i nang brgyud ngo bo ye shes la rnam pa bdud rtsi dkar po 'o ma'i rgyun lta bu dpag tu med pa babs /
spyi bo nas zhugs lus kyi nang thams cad gang bas tshe rabs thog med nas bsags pa'i sdig sgrib dang mi shes pa thams cad dung khu dang sol khu'i rnam pa /
nad gdon thams cad sdom dang sdig pa sbal lcong la sogs pa'i rnam par /
phu chu chen pos rtswa sbur la sogs pa ded pa bzhin du ba sbu'i sgo thams cad nas phyir ded /
lus ye shes kyi bdud rtsis khrig mer gyis gang zhing gsal sing nge bar song bar bsam / /
slar yang gsol ba btab pas /
sbu gu nas 'od zer dmar ser gyi rgyun babs spyi bo nas zhugs pas lus kyi nang thams cad gang /
khyad par bdud rtsi'i rdul phra rab thams cad rje btsun 'jam dbyangs kyi sku'i rnam bas bar mtshams med par gtams pa /
de thams cad las 'od zer 'phros pas phyogs bcu'i rgyal ba sras dang bcas pa'i mkhyen rab thams cad rje btsun 'jam dbyangs kyi sku'i rnam pa dpag tu med par spyan drangs /
ba spu'i bu ga nas zhugs /
lus kyi nang gi 'jam dbyangs rnam la thims pas lus kyi nang thams cad lha sku 'od zer dang bcas pas gsal sing sing bar byas nas /
ma rig pa'i mun pa dang khyad par blang dor gyi gnas rnams rang stobs kyis 'byed pa la rmongs pa thams cad bsal /
zhes bya thams cad la blo gros kyi snang brgyas /
bye brag gsung rab kyi dgongs don sogs blang @# / /
dor gyi gnas thams cad rang stobs kyis 'byed nus pa'i shes rab rlabs che ba thob byung snyam pa'i dmigs pa ma yengs par bya /
gnyis pa gsung gi sgo nas shes rab gsal bsgrub pa la /
ma dag pa 'khrud tshul sngar bzhin byas nas gsol ba btab /
bdud rtsi dmar ser gyi rgyun byung /
lus kyi nang thams cad gang /
khyad par bdud rtsi'i rdul phra rab thams cad a ra pa tsa na dang /
dmigs brtse ma'i yig 'bru'i rnam pas lus kyi nang khyab /
de dag las 'od zer 'phros rgyal ba sras bcas thams cad kyi thugs rgyud kyi gsal ba'i shes rab la sogs pa'i mkhyen rab rnams /
a ra pa tsa na dang dmigs brtse ma'i yig 'bru'i rnam par spyan drangs /
lus kyi nang gi yig 'bru rnams la thims pas /
lus yig 'bru 'od zer dang bcas pas gang bas mi shes pa'i mun pa spyi bye brag rnams bsal /
kun byang gi cha shas phra zhing phra ba rnams kyang ku sha'i rtse ltar ma 'dres par ji lta ba bzhin 'byed nus pa'i shes rab gsal ba thob byung snyam du bsam /
gsum pa thugs sa bon gyi sgo nas shes rab myur bsgrub pa ni /
ma dag pa 'khrud pa dang gzhan thams cad sngar bzhin la /
bdud rtsi'i rdul phra rab rnams d+hIH yig gi rnam pa dang /
spyan drangs pa'i mkhyen rab rnams kyang d+hIH yig gi rnam par bstim pa'i 'od zer gyis mi shes pa spyi bye brag sbyangs /
ma rtogs pa dang phyin ci log tu rtog pa dang the tshom gyi blo skyes ma thag 'gog nus pa'i shes rab myur ba thob byung snyam du bsam /
bzhi pa phyag mtshan gyi sgo nas zab pa'i shes rab sgrub pa ni /
ma dag pa 'khrud pa sogs sngar bzhin la /
bdud rtsi'i rdul phra rab rnams ral gri dang glegs bam gyi rnam pa dang /
spyan drangs ba'i mkhyen rang rnams kyang glegs ral gyi rnam par thims pa las mi shes pa sbyangs /
gsungs rab kyi tshig don gang la yang thogs rdug med cing rigs pa mtha' yas pa'i rnam par 'byed pa 'jug nus pa'i shes rab zab mo tshad bzung med pa thob byung snyam du bsam /
lnga pa glegs 'am gyi sgo nas 'chad pa'i shes rab sgrub tshul ni /
ma dag pa 'khrud pa sogs sngar bzhin la /
bdud rtsi'i rdul phra rab thams cad gang 'chad rgyu'i glegs bam gyi rnam pa dang /
rgyal ba sras bcas spyi dang bye brag 'chad pa la thogs pa med pa'i mkhas pa paN Di ta la sogs pa rnams kyi 'chad pa'i shes rab thams cad sngar lta bu'i glegs bam gyi rnam par spyan drangs nas thims pa las lus kyi nang glegs bam 'od zer dang bcas pas gang /
gsung rab kyi tshig don la rmongs pa'i mi shes pa thams cad spyangs nas /
tshig don ji lta ba bzhin khong du chud nas /
gzhan la ston nus pa'i shes rab thob 'byung snyam pa byed /
drug pa ral gri'i 'khor lo'i sgo nas rtsod pa'i shes rab sgrub pa ni /
gzhan thams cad sngar bzhin la /
bdud rtsi'i rdul phra rab rnams ral gri'i 'khor lo lte bar ral gri so gnyis ma gyen 'greng gi yub g.yer kha'i kha lta bu nas 'thon pa'i ral gri'i rtsibs drug / /
dbus kyi ral gri'i yu ba'i mtshams su zla gdan la @# / /
d+hIH phyi nang gnyis kar gsal ba dang /
rtsibs drug gi steng du ma reg tsam gyi zla gdan la oM a ra pa tsa na zhes pa'i ye ge re re'ang dmigs brtse ma / /
mtshams rnams su zla gdan la d+hIH re dang bcas pa'i 'khor lo'i rnam par gyur pa dang /
spyi bye brag gi mkhyen rab kyang de lta bu'i 'khor lo'i rnam par spyan drangs nas thim /
'khor lo g.yas skor du myur bar 'khor bas phas rgol gyi log rtog thams cad 'joms pa la rmongs pa'i dra ba thams cad bcad /
rtsod pa la thogs pa med pa'i shes rab khyad par can thob byung snyam pa byed / /
bdun glegs ral gnyis ka'i sgo nas rtsom pa'i shes rab sgrub tshul ni /
gzhan sngar bzhin la /
bdud rtsi'i rdul phra rab rnams glegs bam dang ral gri'i 'khor lo sngar lta bu'i rnam pa dang /
spyi dang bye brag gi mkhyen rab kyi yon tan rnams kyang de 'dra'i glegs ral gyi rnam par spyan drangs nas thims pas gang rtsom pa la rmongs pa'i mi shes pa thams cad sbyangs shing ral gris bcad /
rtsom pa la thogs med kyi shes rab khyad par can thob byung snyam pa byed /
dmigs skor bdun las rang gang sgrub 'dod pa de nyid bya ba las / /
thams cad rim bzhin bya dgos pa min zhing /
gzhan yang nad zhi ba'i ched du byed na /
bad kan la bdud rtsi sngon po bsil ba'i rang bzhin can dang /
mkhris pa la dkar po bsil ba'i rang bzhin can du bsgom pa lta bu nad so sor bdud rtsi'i kha dog dang reg bya'i khyad par bsgyur pa dang /
mgon po 'jam dbyangs kyi bka' las /
zhi ba dkar po pad dkar 'dzin / /
mchog sbyin skyabs sbyin phyag rgya can / /
bum chu me long la sogs te / /
zhes sogs gsungs pa'i kha dog dang phyag mtshan gyi khyad par sogs las zhi rgyas dbang drag gi 'phrin las rab 'byams kyang sgrub tshul yod pa bzhin skabs su gang babs kyi bsgyur kha shes par byas nas nyams su len par byas chog ste /
sngar bkod pa de dag dang bcas pa la da dung rgyud don man ngag tu shar ba'i bla ma dam pa'i zhal las shes dgos pa'i gnang kyi don gyang mang du yod par snang ngo / /
gsum pa mjug gi bya ba ni /
de ltar dmigs brtse ma'i sgo nas gsol 'debs 'ji tsam rigs pa byas rjes slar yang lam gyi rim pa rgyud la skye ba'i gsol 'debs dmigs kyis bsal ba byed par 'dod na 'di ltar bya ste /
rgyal kun mkhyen pa'i rang gzugs 'jam dpal dbyangs / /
rigs drug 'gro la snying rjes pad dkar sgyu 'phrul rdo rje tsong kha pa / /
mgon sgyu 'phrul rdo rje tsong kha pa / /
mgon khyod sku gsung thugs gsang las 'ongs pa'i / /
byin mthus rdo rje gsum du bdag bsgrub cing / /
deng nas brtsams te skye ba thams cad du / /
mnyes bzhin rjes su 'dzin par mdzad du gsol / /
dal 'byor yon tan tshang ba'i rin chen lus / /
rnam dag bstan pa'i srol dang mjal dus 'dir / /
'grub kyang de yi mod la 'dor dgos pa'i / /
chos brgyad snang shas ldog par byin gyis rlobs / /
'chi bdag srog la rgol ba'i chad pa de / /
rnam yong nges pa med pas zhe skrag @# / /
nas / /
gnas skabs kun tu phan nges dam chos la / /
brtson 'grus drag pos 'bad par byin gyis rlobs / /
mkhan slob yi dam spyan sngar khas blangs pa'i / /
sdom pa gsum gyi bcas mtshams la sogs pa / /
dkar nag las rnams phra zhing phra ba la'ang / /
blang dor tshul bzhin byed par byin gyis rlobs / /
thog med zhig nas rigs drug gnas ngan 'dir / /
sdug bsngal 'ba' zhig myong ba'i snang tshul la / /
gting nas nges 'byung skyo shas drag po yis / /
thar pa don gnyer skye bar byin gyis rlobs / /
grangs med skye bar bdag gi don gyi slad / /
sdig dang sdug bsngal zug rngus ches mnar ba'i / /
'gro rnams pha mar mthong nas snying rje dang / /
byang chub sems mchog 'byongs par byin gyis rlobs / /
gdod nas spros pa bral ba'i chos kyi dbyings / /
legs par rtogs pa'i yang dag lta ba dang / /
sbyin sogs bsod nams rgya chen sdud pa'i tshogs / /
zung 'brel nyams sul ten par byin gyis rlobs /
las rlung kun rtog srid pa'i dra ba rnams / /
myur lam 'khor lo'i mtshon gyis rab bcad nas / /
tshe 'di nyid la khyab bdag rdo rje 'chang / /
sku bzhi'i dbang phyug thob par byin gyis rlobs / /
zhes pa rnams don dran bzhin par brjod cing bsdus skabs ma byas kyang chog go /
de nas /
dpal ldan rtsa ba'i bla ma rin po che / /
bdag gi snying gar pad mo'i steng bzhugs la / /
bka' drin chen po'i sgo nas rjes bzung ste / /
sku gsung thugs kyi dngos grub stsal du gsol / /
zhes gsol ba btab pas / /
'khor gsal btab yod na de rnams yab sras gsum la thim zhing /
sras gnyis gtso bo la thim /
de gnyis kyi seng khri yang gtso bo'i khri la thim /
yang /
dpal ldan rtsa ba'i bla ma rin po che / /
zhes sogs kyis gsol ba btab bas /
rje bla ma'i seng khri pad zla dang bcas pa rang gi lus kyi dbus drang thad du rtsa dbu ma gsal btab pa'i yar sne tshangs bug tu kha gdangs nger yod pa nas zhugs /
dbu ma'i nang gi snying ga'i thad du rang gi snying blos gyen du bslang nas tshal pa brgyad du gyes pa la thims pas snying pad ma 'dab brgyad kyi rnam par gyur par bsam /
yang sngar bzhin gsol ba btab pas rje bla ma rang dang kha blta phyogs mthun par spyi gtsug nas dbu ma'i nang brgyud byon /
snying ga'i pad mo'i dbus su rang gi rlung sems la thims nas dbyer med du 'dres pa las /
de nyid rje bla ma'i skur gyur bar bsams nas bde 'dab rnams spungs sku kha bsdus pa ltar 'dus pa'i nang 'od zer sna lngas zhal zhal byas pa lta bu'i phyir dmigs brtse ma dang a ra pa tsa na'i sngags phreng gis bcings par bsam pa'i rtser rdo rje nag po rtse lnga pa phyed pa'i tog lcibs mnan par bsam zhing /
rdo rje bsgom pa 'di ma byas kyang rung la mkhas grub rjer tshig brgyud kyi tshul du gnang ba'i bla ma'i rnal 'byor las /
rtsa dbu ma'i yar sne 'gag nas /
nang 'od zer sna lngas zhal zhal byas pa'i mos pa bya bar yang gsungs /
dpal ldan rtsa ba'i bla ma rin po che / /
zhes sogs kyi gsol 'debs lan cig las mi @# / /
byed pa yang yod pas gang bde bya /
de nas rjes bsngo ba dang smon lam bya ba ni /
de ltar dngos grub ma lus 'byung ba'i gnas / /
rje btsun bla ma mchod cing gsol btab mthus / /
skye ba kun tu 'jam dbyangs bla ma yis / /
mnyes bzhin rjes su 'dzin pa nyid gyur cig /
rin chen du ma las grub dga' ldan zhing / /
ngo mtshar bye ba'i dbus na mi pham mgon / /
legs par bsgoms par rnam dag zhing 'grub cing / /
tshe 'phos mod la gnas der skye bar shog /
rje btsun thugs ka nas 'phros pryin dkar yug /
brkyang ba'i sne mor bla ma sras dang bcas / /
spyan drangs yan lag bdun gyi tshogs bsags pas / /
bdag rgyud bde blag nyid du smin par shog /
dus gsum rgyal ba'i mkhyen brtse nus pa rnams / /
zung 'jug sprul skur shar ba'i rnam 'dren gang / /
rigs gsum ngo bor thag bcad gsol btab mthus / /
mchog thun dngos grub ma lus myur thob shog /
khyad par dag pa ye shes bdud rtsi'i chus / /
sgo gsum sdig sgrib mi shes kun 'khyud cing / /
'chad rtsod rtsom sogs mtha' yas shes bya la /
blo gros mgon po 'jam dbyangs mtshungs par shog /
byang shar ngo mtshar rmad byung ba khod pa'i zhing / /
rnam 'dren seng ge'i nga ro'i zhabs drung du / /
'khor gyi thog mar skyes nas mdo sngags la /
thos bsam bsgom pas rtag tu 'da' bar shog /
mdor na skye zhing skye ba thams cad du / /
rje btsun blo bzang grags pa yab sras dang / /
mi 'bral rgyal ba'i chos tshul kun bzung nas / /
bstan dang 'gro ba'i don chen lhur len shog /
ces sogs bsngo ba dang smon lam rnam par dag pas mtha' brgyan par bya /
snying ga'i bla ma'i sku'i bkod pa 'chi kha bar du mi bsdu bar 'jog pas thun rje ma sogs kyi tshe mdun gyi gsol ba 'debs yul rim gyis byon pa snying ga'i sngags 'phreng gi thag pa dkrol nas pad 'dab rnams sbar ltar gyes pa'i dbus kyi bla ma la thim par bsam zhing / /
rgyun du snying ga'i rang sems bla ma'i ngo bor gsal ba yang yang dran nas de la gsol ba gdab pa dang /
kha zas kyi tshe bza' btung bdud rtsir mos nas snying ga'i bla ma la phul nas mchod pa'i mos pa bya la /
gzhan yang cir snang thams cad bla ma'i gsang ba gsum gyi ngo bor sgoms nas gsol ba 'debs pa dang /
de thams cad kyang rang gi blos phar btags pa tsam ma gtogs yul gyi ngos nas grub pa rdul tsam yang med pa'i lta bas rgyas btab ste rmi lam dang sgyu ma lta bur shar ba'i ngang nas dge sbyong thams cad kyi mchog bla ma'i rnal 'byor sbyong ba la 'bad par bya'o / /
sras bcas rgyal ba'i mkhyen rab 'chi med bcud / /
rings par 'thung ba'i mtshan bzang 'dab brgya'i kha / /
lus can yongs lam 'dris mdza' bshes su / /
nyi bar 'dzum pa'i mgon gcig tsong kha pa / /
mtha' dang thogs pa yongs dral nam mkha'i dbyings / /
phyogs bcur re yang mi 'jug go skabs ci / /
de bzhin 'jam dbyangs bla ma'i 'phrin las kyis / /
nye bar ma bzung lus can dmigs su med / /
'on kyang dngos grub bla med 'dus ba'i chub / /
dag byed gang dga' gsar ba de yi slad / /
mi phyed dad gus skal ldan shing rta yi / /
brtson pa'i @# / /
chog la bltos rten 'brel mthu / /
de phyir gsol 'debs rnal 'byor bya ba'i rim / /
'di bkod dge bas tshe rabs thams cad du / /
blo bzang grags pa'i bshad dang sgrub pa'i bstan / /
bzung la snying stobs brtson pa mi lhod shog /
khyad par dus kyi mtha' 'dir mdo sngags bstan / /
nyan bshad sgrub pas tshul bzhin gsal nus shing / /
de yi 'gal rkyen mi mthun kun zhe nas / /
mthun rkyen legs tshogs yid bzhin lhun grub shog /
ces rgyal ba kun gyi mkhyen brtse nus gsum gyi bdag nyid rje btsun bla ma stsong kha pa chen po la dmigs brtse ma'i gsol 'debs dang 'bres pa'i bla ma'i rnal 'byor bya tshul dga' ldan lha brgya mar grags pa'i dmigs skor nyams su len tshul dngos grub kun 'byung zhes bya ba 'di ni mtshan brjod par dka' ba'i drin can rtsa ba'i bla ma khyab bdag rdo rje sems mchog khri chen ngag dbang mchog ldan pa'i zhal snga nas kyis 'di'i khrid yi gcig rtsoms shigs bkas gnang ba dang /
bstan pa'i gsal byed dza ya paN Di ta hu thog thus kyang bskul ma mdzad pa bcas rtsom 'dun gyi thog /
khal kha g.yon ru thu she ye gung rgyal mtshan gyi shog /
tA bla ma e rte ni dar han shi rE ge thu blo bzang bsod nams dang /
nang so blo bzang brtson 'grus /
dka' bcu blo bzang chos dbang gsum gyis bla ma'i rnal 'byor 'di ga'i dmigs rim sbyor dngos rjes gsum tshang ba'i khags khyer bde bzhing dgos tshul don gnyer chen pos bskul pa la brten nas 'di ga'i khrid yig grub mchog 'jam dpal rgya mtshos mdzad pa la gzhi byas te rje bla ma'i bstan pa la shes nas dad pa thob pa'i shA kya'i dge slong blo bzang bskal ba rang rgya mtshos sug bris su bgyis pa 'dir 'gro ba mtha' dag phan pa rgya chen po 'grub par gyur cig /
