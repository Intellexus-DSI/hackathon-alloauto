! phyag rdor 'khor lo chen po'i sgrub thabs mdor bsdus bzhugs /
! na mo gu ru ma hA tsakra'a ya /
'dir gsang bdag 'khor lo chen po'i bdag bskyed mdor bsdus ni /
dus gsum 'byung ba'i sangs rgyas dang / /
theg chen dam chos 'di dang ni / /
dge 'dun sangs rgyas sras tshogs la / /
byang chub bar du skyabs su mchi / /
zhes skyabs 'gro dang /
ngo mtshar che mchog byang chub ni / /
bla med dag ni thob nas su / /
shin tu mthar thug myang 'das la / /
'gro ba myur du dgod par bgyi| |zhes sems bskyed sngon du btang ste /
oM shU n+ya tA dz+nyA na badzra swa b+hA wa At+ma ko nya haM /
chos thams cad rang bzhin gyis stong zhing bdag med par gyur /
stong pa'i ngang las rang gi sems hUM yig dkar dmar gyi rnam par nam mkhar gnas par gyur /
de'i ngang las skad cig gis rdo rje sa gzhi /
r+wa ba| bla re| me ri| dur khrod dang bcas pa'i dbus su chos 'byung gi nang du 'byung bzhi rim brtsegs ri rab /
sna tshogs padma la gnas pa'i sna tshogs rdo rje'i lte bar gzhal yas khang /
gru bzhi /
sgo bzhi /
rta babs bzhi dang bcas pa mtshan nyid thams cad yongs su rdzogs pa'i dbus su /
sna tshogs padma 'dab ma brgyad pa'i lte bar /
tshangs pa dkar po dang brgya byin dmar ser g.yas g.yon du bsgyel ba'i sog phag gi zla nyi'i gdan gyi steng du /
A li las zla ba dang kA li las nyi ma'i dkyil 'khor /
rang nam mkha'i hUM yig zla nyi'i bar du zhugs /
yongs su gyur pa las hUM hUM las khro bo'i rdo rje rtse lnga pa dang thod pa hUM hUM gis mtshan pa /
de las 'od zer 'phros /
don gnyis byas /
'dus yongs su gyur pa las /
rang nyid sangs rgyas 'khor lo chen po gos sngon po can /
sku mdog mthing nag zhal gsum phyag drug pa /
zhabs g.yas bskums shing g.yon brkyangs pa /
rtsa zhal mthing ga char sprin ltar gnag pa /
g.yas zhal dung ltar dkar zhing ya sos ma mchu mnan pa / /
g.yon zhal padma rA ga ltar dmar zhing snum pa'i mdangs can /
zhal gsum zla ba'i dkyil 'khor ltar rgyas pa /
zhal re re 'ang dmar la zlum pa'i spyan gsum gsum me'i phung po 'dra ba /
smin ma dang dpral ba'i mtshams su khro gnyer bsdus shing shin tu @# / /
khros pa /
ljags 'dril zhing mche ba gtsigs pa /
hUM hUM dang a la la'i sgra chen po phyogs bcur sgrog cing dgugs me lce ltar rab tu 'bar ba /
dbu skra kham ser gyen du brdzes pa /
ral pa'i cod pan la mi bskyod pas brgyan pa /
lto ba yangs shing gsus pa'i smad 'khyil ba /
phyag g.yas kyi dang pos khro bo'i rdo rje rtse lnga pa 'phyar zhing g.yon gyi dang pos sdigs mdzub mdzad pa /
bar pa gnyis thal mo'i sgra sgrog pas sum lha mo mdzes ldan ma sngon mo dar dang rin po ches brgyan cing gri thod 'dzin pa la 'khyud pa /
tha ma gnyis kyis gdol ba'i rigs stobs rgyu dang rigs ldan nag po'i rked pa nas bzung ste /
mgo bo rtsa zhal du gsol zhing mjug ma zhabs 'og tu mnan pa /
gos sngon po'i stod g.yogs dang stag gi pags pa'i sham thabs 'phyang pa /
klu rgyal rigs ser pos dbu rgyan /
rje'ui rigs dmar pos snyan rgyan /
bram ze'i rigs dkar pos gdub bu /
gdol pa'i rigs nag pos mchod phyir thogs dang ska rags byas shing ye shes kyi me rab tu 'bar ba'i dbus na bzhugs pa /
sems dpa' gsum gyi bdag nyid can du rgyur ba'i spyi bor oM dkar po /
mgrin par AH dmar po /
thugs kar hUM sngon po /
thugs ka'i hUM las 'od zer 'phros pas rang bzhin gyi gnas nas bsgoms pa dang 'dra ba'i ye shes pa dbang lha dang bcas pa spyan drangs /
dzaH hUM baM hoH gnyis su med par gyur /
dbang gi lhas dbang bskur / /
mi bskyod pas dbu brgyan par gyur /
oM badzra pA Ni sa pa ri wA ra ar+g+haM /
nas| shap+ta r+ra tI ts+tsha hUM swA hA'i bar gyis phyi mchod dang /
oM badzra pA Na sa pa ri wA ra oM AH hUM gis nang mchod phul /
thig le'i rang bzhin mi shigs gsal / /
kha sbyor nyi zla'i 'phro 'du las / /
bgegs rigs stong phrag 'joms mdzad pa / /
'khor lo'i bdag po khyod la bstod /
ces bstod /
rang gi thugs ka'i ting nge 'dzin sems dpa'i mthar sngags 'phreng gis bskor ba las 'od zer gyi spro bsdu dang ldan par gyur /
oM nI lAM wAM ba ra d+ha ra badzra pA Ni hri da ya m+hA gro d+ha sa twa hUM phaT /
ces snying po bzla /
mjug tu /
dag 'dis mthun mong lam gyis rgyud smin cing / /
rnam dag dbang thob dam tshig sdom la gnas / /
zab gsal gnyis med rim pa dang po yi / /
rnal 'byor phra rags myur du mthar phyin shog /
dpal ldan 'khor lo chen po'i rgyud kyi don / /
tshad ldan grub mchog dag gis legs bkral ba'i / /
rdzogs rim byin rlabs bzhi ldan rnal 'byor gyis / /
tshe 'di nyid la sku gsum 'grub par shog /
lha klu gnod sbyin drag po'i gdon la sogs / /
phyi nang 'gal rkyen mtha' dag rab zhi zhing / /
dam chos sgrub pa'i mthun rkyen ma lus pa / /
yid la bsam pa tsam gyis 'grub gyur cig /
ces bsngo smon bya'o / /
zhes pa 'di yang dge slong d+ha rma b+ha dras dam pa'i gsung las @# / /
btus nas rang gi nyams len du sbyar ba'o / /
