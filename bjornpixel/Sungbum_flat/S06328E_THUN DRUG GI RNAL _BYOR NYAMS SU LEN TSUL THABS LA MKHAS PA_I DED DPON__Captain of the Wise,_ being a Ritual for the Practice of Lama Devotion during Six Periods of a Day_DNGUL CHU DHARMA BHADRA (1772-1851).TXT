@# / /
thun drug gi rnal 'byor nyams su len tshul thabs la mkhas pa'i ded dpon zhes bya ba bzhugs so /
@## / /
na mo gu ru many+dzu g+ho ShA ya /
rgyal ba kun gyi mkhyen brtse nus pa'i gzugs / /
gcig bsdus blo bzang thub dbang rdo rje 'chang / /
yab sras brgyud par bcas pa'i zhabs pad la / /
gtsug skyes 'dzin mar btud de gus phyag 'tshal / /
'khor lo'i mgon pos rab 'byams rgyud sde cher / /
bka' stsal ji bzhin pur rgyal bod ljongs 'dir /
thun drug shing rta'i srol 'byed tsong kha pa'i / /
bzhed srol rmad byung gang de 'dir bshad bya / /
yon tan 'byung gnas sdom gsum tshul khrims grub / /
brten nas 'khor ba'i chu gter rab brkal te / /
rnam grol rin chen gling du bgrod 'dod rnams / /
thabs mkhas ded dpon 'di la brten par rigs / /
de yang nyin zhag gcig la cha drug tu byas ba'i @# / /
cha re re'i nang du 'chag med du bya ba'i rnal 'byor gyi grangs dang go rim ni 'di lta ste /
dang por yid rtse gcig tu ma yengs pas /
skyabs yul dkon mchog gsum gsal btab la /
rab dkar dge sems chen po'i ngang nyid nas / /
bdag dang mtha' yas ma rgan sems can rnams / /
deng nas ji sring byang chub snying po'i bar / /
bla ma dkon mchog gsum la skyabs su 'gro /
zhes lan gsum sogs skyabs su 'gro ba mang nyung skabs dang bstun pa re snying thag pa nas bya ba ni /
rigs lnga so so'i dam tshig bsgrag pa'i skabs su rnam snang gi dam tshig la /
rtse mo las /
sangs rgyas chos dang dge 'dun te / /
dkon mchog gsum la skyabs su songs / /
zhes gsungs pa dang /
skyabs 'gro'i bslab bya las /
nyin mtshan dus drug tu skyabs su 'gro ba la bslab par gsungs pa de yin no / /
de nas /
sems can thams cad nye ring chags sngang dang / /
bral nas khyad par /
'phags pa'i bde ba thob / /
bzod dka'i sdug bsngal rgya mtsho las bsgral te / /
thar pa dam pa'i bde dang 'bral ma gyur / /
ces zhe thag pa nas yid la bya zhing tshad med pa bzhi bsgom pa ni /
sems bskyed kyi sngon 'gro dang /
rin 'byung gi dam tshig la /
zang zing mi 'jigs chos dang byams / /
sbyin pa rnam bzhi rtag tu sbyin / /
zhes gsungs pa ltar gyi mi 'jigs pa'i sbyin pa ni btang snyoms dang /
byams pa'i sbyin pa ni byams pa tshad med bsgoms pa des 'grub pa yin no / /
de nas /
'gro kun srid zhi'i 'jigs pa las sgrol phyir / /
rdzogs pa'i byang chub thob par 'dod pa'i sems deng nas bzung ste sangs rgyas ma thob bar / /
srog gi phyir yang mi btang gzung bar bgyi / /
zhes dam 'cha' zhing yid la bsam par bya ba ni /
sems bskyed tshogs bzung phyin chad nyin mtshan dus drug @# / /
tu sems bskyed dgos par gsungs pa'i bslab bya de bsrung tshul lo / /
de nas 'jug pa'i sems bskyed gzung bar 'dod na'ang /
mdun du phyogs bcu'i rgyal ba sras bcas thams cad mngon sum du bzhugs par dmigs la de dag gi rjes su zlos par mos te /
bla ma sangs rgyas byang sems kun / /
bdag la dgongs par mdzad du gsol / /
ji ltar sngon gyi bde gshegs kyis / /
byang chub thugs ni bskyed pa dang / /
byang chub sems dpa'i bslab pa la / /
de dag rim bzhin gnas pa ltar / /
bdag kyang 'gro la phan don du / /
byang chub sems ni bskyed bgyi zhing / /
byang chub sems dpa'i bslab pa la / /
rim pa bzhin du bslab par bgyi / /
zhes lan gsum yid la brjod cing byang chub sems dpa'i spyod pa thams cad la bslab pa ru khas blang bar bya'o| |bsdu na /
nyon mongs mi mthun nad sel sman gcig pu / /
bsam pa thams cad rdzogs byed yid bzhin nor / /
theg chen lam gyi sdom dang bde gshegs kyi / /
sa bon drung po'i rnyed pa bla med thob / /
ces pas kyang rung la spro na /
deng dus bdag tshe 'bras bu yod / /
mi yi srid pa les sa par thob / /
de ring sangs rgyas rigs su skyes / /
sangs rgyas sras su da gyur to / /
de ni bdag gis ci nas kyang / /
rigs dang mthun pa'i las brtsams te / /
skyon med btsun pa'i rigs 'di la / /
rnyog par mi 'gyur de ltar bya / /
long bas phyag dar phung po las / /
ji ltar rin chen rnyed pa ltar / /
de bzhin ji zhig ltar stes na / /
byang chub sems 'di bdag la skyes / /
'gro ba'i 'chi bdag 'joms byed pa'i / /
bdud rtsi'i mchog byar 'di yin no / /
'gro ba'i dbul ba sel ba yi / /
mi zad gter yang 'di yin no / /
'gro ba'i nad rab zhi byed pa'i / /
sman gyi mchog kyang 'di yin no / /
srid lam 'khyams shing dub pa yi / /
'gro ba ngal bso'i ljon shing yin / /
'gro ba thams cad ngan 'gro las / /
sgrol bar byed pa'i spyi stegs yin / /
'gro ba'i nyon mongs gdung sel ba'i / /
sems kyi zla ba shar ba yin / /
'gro ba'i mi shes rab rib dag /
dbyis 'byin nyi ma chen po yin / /
dam chos 'o ma bsrubs pa las / /
mar gyi nying khu phyung ba yin / /
'gro ba'i 'gron po srid pa'i lam rgyu zhing / /
bde ba'i longs spyod spyad par 'dod pa la / /
'di ni bde ba'i mchog tu nyer gnas te / /
sems can mgron chen tshim par byed pa yin / /
bdag gis de ring skyob @# / /
ni sngo bgrang nges par bya zhing /
mjug tu /
so thar byang sems rdo rje theg pa yi / /
rnam dag bcas pa'i bslab pa phra mo las / /
rmi lam du yang 'da' bar ma byed par / /
rgyal ba'i bka' bzhin bdag gis bsgrub par bya / /
zhes brjod na sdom pa gsum ga la dran shes bstan tshul du 'gyur pa dang /
don grub kyi dam tshig lhag ma /
sdom pa thams cad ldan par ni / /
yang dag nyid du gzung bar gyis / /
zhes gsungs pa de yang 'dis 'grub pa yin no / /
de nas bdag nyid bslab bya las mi 'da' bar ma zad gzhan rjes su 'dzin pa'i yan lag tu /
theg pa gsum dang rgyud sde bzhis bsdus pa'i / /
lung dang rtogs pa'i dam chos ma lus pa / /
rgyal ba'i dgongs pa ji bzhin legs bzung ste / /
zhes theg pa gsum dang phyi nang gi dam pa'i chos ma lus pa bshad sgrub kyi sgo nas gzung bar bya'o snyam du yid la bsgom pa ni /
pad ma'i rigs kyi dam tshig la| |phyi dang gsang ba theg pa gsum / /
dam chos khyod kyis gzung bar bya / /
zhes gsungs pa'i dam tshig dus drug tu bskyang ba'ang yin la /
gzhan yang chos spong ba'i las kyi sgrib pa du ma bsrabs par 'gyur bas na nyes spyod sdom pa'i tshul khrims dang /
bsod nams kyi tshogs mtha' yas pa sdud pas na dge ba chos sdud kyi tshul khrims dang /
gang 'tshams thabs kyis 'gro ba yongs su sgrol /
zhes brjod cing sems pa ni sems can don byed kyi tshul khrims te /
rnam snang gi dam tshig lhag ma tshul khrims gsum dus drug tu bskyang bar gsungs pa de yang 'dis 'grub pa yin no / /
de nas mjug tu /
de ltar 'di dag kun byas te /
zhes pa nas bdag ni nyer 'tsho'i rgyur yang shog /
ces pa'i bar bya /
bsdu na /
'khor gsum brtags na cir yang ma grub kyang / /
rten 'byung sgyu ma'i 'phrul gyis rdzun bzhin du / /
'das mtshon dge tshogs ji snyed bsags pa kun /
'gro la don gnyis 'grub pa'i rgyur bsngo'o / /
gzhan yang pha mar gyur pa'i 'gro rnams la / /
bde legs rang rang 'dod dgu'i dpal gyi ched / /
chags med lus dang longs spyod yongs btang ste / /
bdag ni kun gyi nyer 'tsho'i gzhir gyur cig /
bslu med bla ma dkon mchog byin rlabs dang / /
chos nyid mi 'gyur rten 'brel bslu med mthus / /
bdag gis legs smon grub nas rnam mkhyen gyi / /
sangs rgyas myur du thob pa'i bkra shis shog |ces don dran bzhin par brjod de dge rtsa rnams rang gzhan gyi gnas skabs dang mthar thug gi smon gnas rnams su 'dun pa drag pos bsngo bar bya'o / /
de ltar skyabs 'gro nas bsngo smon gyi bar 'di rnams tshul bzhin du nyams su blang na /
sdom gsum gyi bcas mtshams rnam par dag pa'i ngang nas bod kyi gser chos zab mor grags pa sogs kyi nyams len phal mo ches /
cha tsam yang bskrun par mi nus pa'i mdo rgyud dang mthun @# / /
pa'i nyams len gyi sdom chen po /
rgyal ba dgyes pa'i lam rnam par dag pa /
sngon med pa'i bka' brgyud 'di'i man ngag mthun mong min pa nyams su blangs bar 'gyur bas na /
dal ba'i rten la snying po len pa'i thabs mchog tu gyur pa yin no / /
'dir smras pa /
mdo sngags gsung rab kun gyi snying po'i don / /
sngon byon rgyal ba ma lus gshegs pa'i bshul / /
rgya bod mkhas grub rnams kyi thugs dam mthil / /
skal ldan stobs bcu'i dpal la 'god thabs mchog /
khyad par 'jam mgon bla ma'i thugs kyi bcud / /
grub mchog dben sa pa yi bzhed pa'i srol / /
sdom gsum bcas mtshams dag par byed pa'i thabs / /
'di 'dra'i gdams pa rnyed pa e ma'o / /
da ni mnog chung tshe 'di'i bde thabs la / /
zhen chags rmi lam du yang mi skye zhing / /
rmad byung gdams pa 'di yi nyams len la / /
long bas glang mjug rnyed bzhin brtson bar smon| |tshul 'di dge slong blo bzang dpal 'byor gyis / /
bskul tshe 'jam dpal snying po yab sras dang / /
chos kyi rgyal mtshan bskal bzang rgya mtsho sogs / /
sngon byon dam pa'i gzhung mang gung bsgrigs te| |dben gnas chums kyi dga' ldan lha sdings su / /
dge slong d+harma b+ha dras yi ger bris / /
'dir 'bad dge bas deng nas byang chub bar / /
dal 'byor rten thob dam pas rjes bzung nas / /
tshad ma ma nong sdom gsum bcas mtshams la / /
sgrub pa snying por byed pa mthar phyin shog /
bkra shis dge legs 'phel / / / /

