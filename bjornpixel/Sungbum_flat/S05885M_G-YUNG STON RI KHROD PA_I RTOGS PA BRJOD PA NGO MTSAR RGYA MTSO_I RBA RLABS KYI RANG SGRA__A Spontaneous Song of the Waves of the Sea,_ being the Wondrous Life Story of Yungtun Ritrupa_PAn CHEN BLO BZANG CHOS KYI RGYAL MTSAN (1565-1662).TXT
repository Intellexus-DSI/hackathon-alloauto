@# / /
g.yung ston ri khrod pa'i rtogs pa brjod pa ngo mtshar rgya mtsho'i rba rlabs kyi rang sgra zhes bya ba bzhugs so / /
@## / /
na mo gu ru many+dzu g+ho ShA ya /
gang gi spyan dmar nyi 'od phra mo yang / /
reg pas ya mu na spun be con dang / /
za byed 'bar ba ri mo'i gnas 'god pa / /
'chi bdag dgra bos deng 'dir dge legs stsol / /
mtha' yas 'od kyis ral pa yongs mdzes pa'i / /
thugs rje'i rgyan 'dzin bcud chags gangs ldan gyi / /
thig le tshong 'dus mgur mo'i nyi sras phyogs / /
phan bde 'bras bu'i dga' tshal 'byung ba'i gzhi / /
chos sde chen po zha lu'i bya 'dab 'og /
mkhas grub du mas bsten pa g.yung gi rgyud / /
rig 'dzin thabs shes 'dus pa shar ri'i rtser / /
rgyal sras gzhon nu gsar pa'i zla tshes 'khrungs / /
dam pa'i rang bzhin 'gyur ba med pa dang / /
yon tan 'od zer ri mo 'bum 'phro bas / /
badzra lak+Shar grags pa don dang ldan / /
mngal gyi @# / /
rgyal sa rnam grol lo zung tshe / /
bsod nams stobs rgyas smra ba'i seng ge'i drung / /
skyabs gsum 'dzin pa'i dge bsnyen ut+pal gyi / /
ge sar bzhad ldan thub bstan sgo ru zhugs / /
yab rje las 'ongs rang rigs dbang dang rgyud / /
mdos mang rang gzhan phan byed man ngag gi /
ga bur thigs pas gang thugs baiDUr+ya'i / /
bum bzang yangs pa'i go skabs rnam par spangs / /
lo ni tshes kyi grangs ldan sngags 'chang dbang / /
mnga' ston shAkya 'phel gyi ded dpon la / /
brten nas gsang rnying rgya mtsho cher zhugs te / /
bcu bdun lon tshe 'chad po'i gdan khrir 'dzegs / /
gnyan ston shAka seng sga ston gzi brjid dang / /
sher 'bum chos skyong 'bum sogs rnying ma yi / /
mkhas grub bgrang yas thugs kyi bcud phyung ba'i / /
sbrang rtsi'i chang gis myos pa'i b+h+ra ma ra / /
dbang rgyud man ngag mdos sogs lag len brgya'i / /
'phur lding glu dbyangs len pa'i snyan grags kyis / /
sa gsum cig car 'gengs pa'i rgyal rnga brdungs / /
gang tshe gsar pa'i myu gu ches phra yang / /
yon tan 'bras bus brjid pa'i dpag bsam dbang / /
'di lta'i ngo mtshar lcags kyu rnon po yis / /
dbang po'i phyogs kyi mi dbang thugs drangs pa'i / /
'gugs byed nor bu'i 'od 'bar shing rta la / /
spyan stong mnga' bas sa srung bu bzhin du zhon mas rnam dpyod phung po'i zhing du song / /
sa yi brgya byin bzhed pa ji bzhin du / /
sngags 'chang gzhan gyi blar gnas zhags pa yis / /
lha mi'i dbang phyug thugs kyi ri dwags bcings / /
mchod sbyin brgya pa'i dge legs pham byed pa'i / /
phyi nang 'dod dgu'i phun tshogs dbyar dus kyi / /
dga' ma lang tsho dar ba'i lo hi tar / /
nyin bzhin 'gran yang sngon goms bag chags kyi / /
rab tu byung nas dam chos bsgrub pa la / /
rtag tu bu ltar skad cig g.yel ma gyur / /
'di nang lhas bskos phra ba ltar snang yang / /
dam chos smon pa 'grub pa'i mtshams sbyor du / /
mi dbang mtho ris gzhan gshegs gegs bral bas / /
gangs khrod dbus su bder son yum gyi bkag /
'da' bar ma nus lo gnyis don rnams kun / /
grub pa'i rnam thar ji bzhin lus phra ma'i / /
mdzes sdug la chags sgra gcan 'dzin lta bu'i / /
rigs kyi sras bskrun yum gyi re ba bskangs / /
de dag bar gyi bde 'byung ral pa'i rtser / /
thos bsam cha bdas can dang 'bral ma myong / /
shar phyogs las thon yo byad phra ba yang / /
don med ma byas zha lu'i bskor khang du / /
bde gshegs stong sku yab rje'i nang rten bkod / /
ma ma'i 'di phyi'i re ba @# / /
yi / /
a mra'i 'bras bu bsgrub pa'i phyir / /
gdan sa chen po sa skya dang / /
chu zhal maN+Dal rgyan gyur pa'i / /
ji snyed chos kyi sde rnams su / /
yum gyi lag pad sor mo yi / /
chu 'od kyis phye rkang 'thung bcud / /
bzang po'i mchod yon legs smon rten / /
phun tshogs 'dab stong ze'u 'bru bzhad / /
nam zhig bdag nyid chen po de / /
brgyad lhag bcu phrag gnyis lon pa / /
kun dga'i dbyar 'bring ches gsum dus / /
khyim gyi 'ching ba dam po bcang / /
bskal bzang mngon shes drug ldan bdun pa'i rnam dkar gyi / /
lang tsho cher rgyas brtan mkhas phun tshogs 'byor pa can / /
grags pa gzhon nu bsod nams grags pa bkra shis dpal / /
mkhan slob gsang ston dad pa'i dge 'dun tshogs dbus su / /
nges par 'byung blo pha rol sgrib pa'i 'jing / /
gsol bzhi bang rim ldan pas bsrubs pa las / /
rdzogs par bsnyen pa'i spong sems bdud rtsi yis / /
legs par gang ba'i rin chen bum bzang rnyed / /
khyim gnas mthon mthing ral pa yis / /
mngon mdzes sngags 'chang gzhon nu de / /
dri bral gos la tshon bzhin du / /
yud kyis thub dbang gnyis par gyur / /
gzhan yang grub chen aur+yan pa / /
'gro ba'i 'dren pa rang byung rje / /
rgyal ba gnyis pa rin chen grub / /
rtogs ldan mgon po ye shes dang / /
'jam dbyangs rgyal mtshan pa la sogs / /
rnam mang mkhas grub dbang sngon dbyar skyes 'khrigs pa las / /
mdo rgyud man ngag zab rgyas mu tig char bab pas / /
rnam dpyod gser ldan dga' ma tshim zhing myos pa'i mthus / /
lung rtogs yon tan rtsa bcud me tog 'bras bus mdzes / /
mdor na bdag nyid chen po de'i / /
rnam thar rang nyid kyis bskrun pa / /
bcos lhad sgro skur dang bral ba / /
ji bzhin 'di skad bdag gis thos / /
rgya bod mkhas grub rnams kyi rnam thar la / /
bsams nas de dag rjes su slob 'dod kyang / /
dus kyi stobs kyis sangs rgyas bstan pa nyams / /
tshad mar gyur pa'i gang zag phal cher 'das / /
bka' lung rtsod med rnams kyang phal cher nub / /
bdag kyang phal cher snyom las dbang gyur nas / /
smos rin chog pa'i thos bsam ma grub mod / /
'on kyang nges 'byung dad pa brtan po yis / /
thob dka' dal 'byor mi lus thob dus 'dir / /
'khor ba'i btson ra 'di las ma thar cing / /
rnam grol thar pa'i lam sna ma zin na / /
dal 'byor thob kyang thob pa don re chung / /
de snyam bsams nas gzhon nu nor bzang bzhin / /
yang dag lam ston dge ba'i bshes gnyen btsal / /
rin chen gser la phangs pa'i sems spangs nas / /
bshes dang ngo dga' zhor sham ma yin par / /
bsregs bcad brdar ba'i gser bzhin yongs brtags nas / /
mkhas par grags pa rnams kyi thugs tshod blangs / /
man ngag mnga' bdag rnams kyi thugs mdzod brus / /
bka' lung rtsod med rnams kyang ci thob byas / /
de dag rnams kyi nang nas khyad par du / /
bstan pa'i snying po bskyed rdzogs gnyis la sbyangs / /
de bzhin gshegs pa'i gsung rab phal cher @# / /
gyi| |brjod bya rags rim blo yi yul du bab / /
grub thob gong ma rnams kyi sgrub gnas su / /
yi dam lha yi bsnyen pa tshad du bskyal / /
dam can ma mgon lcam dral la sogs pa / /
dregs pa'i lha srin sde brgyad dam la btags / /
tshe rabs snga ma'i las 'phro sad pa'i mthus / /
nges don mthar thug rdzogs chen don dang mjal / /
sems nyid ye sangs rgyas pa'i rang zhal mthong / /
sangs rgyas gzhan du tshol ba'i rtsol ba bral / /
mthong don 'dris shing dbang 'byor thob byed thabs / /
gsang sngags rdo rje theg pa'i nye lam mchog /
bstan 'ga'i man ngag phyag len ma chag pa / /
lung thob tsam la ma bzhag phu thag bcad / /
bsnyen cing bsgrubs nas las sbyor tshad la phab ces dang / /
de ltar thos bsam cung zad byas pa'i mthus / /
tha snyad tshig la mkhas par gyur mod kyang / /
rang gi sems nyid gtan la ma phebs na / /
mkhas kyang don chung lung stong rjes kyis bkang / /
de snyam bsams nas snying po med pa yi / /
bya ba kun spangs ri khrod dgon pa ru / /
nang du yang dag 'jog la blo gzhol nas / /
bsam gtan 'gal rkyen mtha' dag spong ba'i thabs / /
nges med dben gnas ri khrod bas mtha' ru / /
gnas bcas ri dwags rmas ma'i tshul bzung nas / /
pha yul them nang gom pa mi 'dor ba / /
yul gyi mngon zhen spangs pa'i rnam thar yin / /
thog ma med nas 'khor ba'i gnas 'khyams phyir / /
gnyen du ma gyur sems can gcig kyang med / /
phan gnod lan chags bda' dod yin thag bcad / /
dgra gnyen 'dam ga spangs pa'i rnam thar yin / /
bdag 'dzin med pa'i sa phug brag phug dang / /
rtswa dang lo ma'i spyil por gnas bcas nas / /
ka can khang bzang bdag tu mi 'dzin pa / /
gnas la chags sems spangs pa'i rnam thar yin / /
byams pas 'ching la sdang bas mi 'ching phyir / /
'dam ga byung na byams pas sdang ba 'dam / /
byams rung sdang rung 'phral la lan mi ldon / /
zan gcig chang gang spangs pa'i rnam thar yin / /
ji ltar skyid kyang skyid mkhan rang gi sems / /
de bzhin sdug kyang sdug mkhan sems las med / /
sems dang sems byung 'khrul shes yin thag bcad / /
bde sdug ro snyoms byas pa'i rnam thar yin / /
skyon la dngos dang ltar snang gnyis yod phyir / /
gzhan skyon mi rtog rtogs kyang brtags tshad med / /
rang skyon brtags shing dpyad nas tshul min spangs / /
sgo gsum bag yod byas pa'i rnam thar yin / /
rgyud drug skye bzhis bsdus pa'i sems can rnams / /
phung khams skye mched las dbang gis bsdus phyir / /
gdan gsum 'dzom pa'i dkyil 'khor yin thag bcad / /
dag snang phyogs med 'byongs pa'i rnam thar yin / /
phan bde'i 'byung gnas sangs rgyas bstan pa la / /
phan gnod byed pa'i gang zag mu bzhi yod / /
chos dang chos min mu bzhi'ang mtshungs thag bcad / /
gang zag tshad 'dzin spangs pa'i rnam thar yin / /
sems can rnam rtog mi mthun mtha' @# / /
yas phyir / /
rgyal ba'i chos tshul bsam gyis mi khyab pas / /
mi mkhas mkhas rlom rnams kyi ngag ma nyan / /
chos la sgro skur spangs pa'i rnam thar yin / /
'dul bar gnang la mdo sder ma bkag cing / /
mngon pa'i don dang mthun na ma gtogs pa / /
gsang sngags sgra bzhin spyod pa'i rjes ma 'brangs / /
dam chos gzhung bzhin byas pa'i rnam thar yin / /
gzhan don rlabs chen 'grub na ma gtogs pa / /
'dag sbyar smra bcad ri mtshams gang rung gis| |dus 'da' mdzad spyod mi dang mi bstun pa / /
sgrub pa mtha' ru gdon pa'i rnam thar yin / /
bun bskyed dang ni gzhogs slong thob 'jal spangs / /
rnyed pas rnyed pa ma btsal bas mtha' ru / /
lto gos srog 'tsho tsam la chog shes bzung / /
log pa'i 'tsho ba spangs pa'i rnam thar yin / /
'tsho ba'i yo byad phran tshegs ma gtogs pa / /
zhing gzhis mi 'dzin sdig nor mi 'chang bar / /
yo byad cung zad lhag kyang yongs su gtong / /
'dod la chags pa spangs pa'i rnam thar yin / /
'dul ba las gsungs gnang bkag dpang btsugs nas / /
bcas dang rang bzhin kha na ma tho la / /
srog la bab la thug kyang 'dzem pa 'di / /
rgyu 'bras khyad ma bsad pa'i rnam thar yin / /
dgra'am gnyen nam ltos med gzhan yang rung / /
bdag la cher brnyas gnod pa ci byas kyang / /
ngan lan mi ldon khon du mi 'dzin pa / /
kun la zhe 'gras spangs pa'i rnam thar yin / /
rang nor gzhan gyis brkus sam phrogs kyang rung / /
de rjes mi gcod gnas skabs mthar thug tu / /
de la phan par 'gyur ba'i smon lam 'debs / /
sbyin gnas phyogs ris med pa'i rnam thar yin / /
gnas skabs bag mi ldan pa ltar snang yang / /
gnang bkag brtsis na ltung bar mi 'gyur na / /
che ched lo 'dod phyir du tshul ma bcos / /
tshul khrims ngo lkog spangs pa'i rnam thar yin / /
zag bcas mngon shes tsam yang ma thob cing / /
sangs rgyas bstan pa'i phyir du mi 'gyur na / /
rang 'dod mngon spyod las la mi brtson pa / /
bzod pa'i go cha gyon pa'i rnam thar yin / /
skyes mtha' 'chi nges 'chi rkyen 'tshams pa med / /
nam 'chi cha med dran pa rgyun chags kyis / /
tshul gnas thos bsam sgom la 'bad pa dang / /
brtson 'grus dang du blangs pa'i rnam thar yin / /
rnam rtog gang skyes mi 'gegs ngos bzung nas / /
rang snang rang stong rang rig ma 'dres pa / /
rang gsal rtog med ngang la gnas pa 'di / /
bsam gtan mnyam par bzhag pa'i rnam thar yin / /
'khor 'das lam gsum rnam pa gang snang yang / /
snang srid stong gsum ma 'dres yongs su rdzogs / /
tha snyad mthar 'dzin grub mtha'i rjes ma 'brangs / /
bdag med shes rab thob pa'i rnam thar yin / /
sgra tshad snyan dngags sdeb sbyor ma sbyangs pas / /
mkhas par grags pa'i grags pa bdag la med / /
bla ma'i drin gyis go rgyu rig gcig go /
sgro 'dogs nang nas chod pa'i rnam thar yin / /
lus kyi las su rdo rje'i skyil krung bcas / /
ngag gi las su rdo rje'i bzlas pa byas / /
yid kyi las su rdo rje sems @# / /
dpa' bsgoms / /
sgo gsum rnal du phab pa'i rnam thar yin / /
mdor na bdag gi rgyun gyi lag len bzhi / /
sdig bshags dge bsngo smon lam rgya chen btab / /
ma yengs dran pa bla ma'i zhal gdams la / /
nyams su len tshul mdor bsdus 'di ltar bgyis / /
gzugs nas rnam mkhyen bar gyis bsdus pa'i chos / /
'khor 'das lam gsum rnam pa gang shar yang / /
rang gi sems yin sems las don gzhan med / /
sems kyi chos nyid rang gi ngo bos stongs / /
ji ltar stong yang stong mkhan gzhan byung min / /
snang stong gnyis dang gnyis med gang rung du / /
rig kyang rang rig yin gyi gzhan rig min / /
des na 'di ltar snang ba'i chos rnams kun / /
snang rig stong gsum ma 'dres yongs su rdzogs / /
thag chod yid ches rang so ma shor bar / /
gang shar bzo dang bral bar nyal ba 'di / /
g.yung ston hrul po bdag gi nyams len lags / /
rang don chos sku mngon du gyur tsa na / /
gzhan don gzugs sku'i 'phrin las shugs la 'byung / /
nam zhig gdul bya dus la bab dus su / /
rtsol med 'gro don 'grub pa rten 'brel yin / /
zhes gsungs /
ji bzhin lung rtogs nor bu yis / /
yongs gang 'chad rtsod rtsom pa'i rlabs kyi phreng / /
g.yo bas 'phags yul chos kyi rgya mtshor 'gran / /
mgon de'i zab rgyas bka' yi man+da ras / /
blo gros mgul ba'i rgyan du mdzes byas pa / /
g.yag sde paN chen grub chen karma pa / /
rol pa'i rdo rje gzhan yang rnying ma yi| |rgyud 'dzin mkhas grub dam pa bgrang yas kyis / /
gangs can bya rgod phung po'i ri bo bzhin / /
rnam dkar mdzad pas rang gzhan don bsgrubs te / /
dpa' bo g.yul rgyal nor bu lon pa bzhin / /
gtsang phyogs phung po ri bo che yi 'dabs /
brag rgya rdo rje'i pho brang zhes bya bar / /
'khor los bsgyur rgyal nor bu'i pho brang nas / /
rin chen khang bzang gzhan du 'jug pa ltar / /
mkha' spyod rig pa 'dzin pa'i gnas gshegs te / /
sna tshogs sprul pa'i bkod pa 'bum phrag gis| |'gro rnams phan bde'i dpal la 'god par mdzad / /
'di ltar bskrun pa'i rnam dkar chu shel 'od / /
nam mkha'i khyon kun gang bas sa gsum gyi / /
gdung ba'i mun bsal dge legs ku mu da / /
rnam rgyal kun mkhyen ze'u 'brus mdzes gyur cig /
tshul 'di kun mkhyen chen po'i gdan sa pa / /
sangs rgyas dpal bzang la sogs dge ba'i bshes / /
mang pos bskul tshe chos kyi rgyal mtshan gyis / /
g.yung ston rang gis mdzad pa'i rnam thar las / /
byung ba ji bzhin chos kyi sde chen po / /
bkra shis lhung po'i gtsug lag khang du sbyar / /
deb sngon du 'khrungs lo shing spre dang sbrel nas bsnyen rdzogs mdzad par bshad kyang /
rgyal ba g.yung rang nyid kyis mdzad pa'i rnam thar du 'dir bkod pa bzhin yod pa| yid ches par bya'o / /
zhes pa'i yi ge pa blo bzang dar rgyas so / / / /
