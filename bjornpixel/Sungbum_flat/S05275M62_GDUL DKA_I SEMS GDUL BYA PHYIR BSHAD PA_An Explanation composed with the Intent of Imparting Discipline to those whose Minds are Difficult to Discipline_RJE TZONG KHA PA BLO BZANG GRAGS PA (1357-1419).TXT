! / /
na mo gu ru mny+dzu g+ha ShA ya /
'jig rten mig gyur dpa' bo smra ba'i mchog /
rnam grol gling skyes sngon med ded dpon mchog / /
rtag tu phan pa nyid gsung brtse ba'i bdag /
stan pa bla med de la skyabs su mchi / /
thub dbang mdzad pa rmad byung 'gro la sgrub / /
rgyal ba'i chos kyi mdzod la dbang bsgyur ba / /
rgyal che ba mi pham pa zhes grags pa des / /
srid mtha'i par du rjes su 'dzin gyur cig /
brtse ldan de yis lha mi'i ston pa la / /
yongs su zhus pa'i lhag bsam bskul ba'i mdo / /
dang po'i las can bkri ba'i gnad kyi gnas / /
gsal bar ston pa'i nyams su len tshul bshad / /
gang zhig nyes pa kun gyi gzhar gyur pa'i / /
khyim na gnas pa spangs nas mngon byung ba / /
shes rab stobs kyis nyon mongs gzhom 'dod des / /
thog ma nyid du 'di ltar brtag par bya / /
byang chub yan lag yongs su nyams pa'i rgyu / /
rnyed dang bkur sti 'du 'dzi gnyid dang rmugs / /
smra dang las dang spros la dga' ba yi / /
nyes dmigs legs par brtags la sun dbyung bya / /
'dod chung gcig pur gnas dang mi nyal brtson / /
don sems las bzang bsgrub dang byams la gnas / /
de dag phan yon thub pas bsngags pa la / /
yang yang 'dris par byas te spro ba bskyed / /
bkur sti rnyed la sred sogs de dag kyang / /
sngon byas las kyi sgrib pas bskyed pas na / /
bshags shing mi byed yi dam brtan po bya / /
bdag nyid mi nyams thabs la rab tu 'bad / /
phan bde'i rtsi ba gcod pa'i mi bzad las / /
chos smra chos la 'khrugs nas sun 'byin pa / /
srog gi phyir yang nam yang mi @# / /
byed pa'i / /
yi dam brtan po lhag par bsten par bya / /
rgyal ba'i dgongs pa shin tu zab / /
tshul der blo chung bdag 'dra yis / /
spobs par gyur pa mi rigs mod / /
thub dbang nyid la brten nas so / /
lhag bsam bskul ba lhag bsam dag pa can / /
blo bzang grags pa'i blo yis legs brtags nas / /
gdul dka'i sems gdul bya phyir bshad pa 'dis / /
ston pa'i lugs bzang ston pa'i mchog gyur cig /
