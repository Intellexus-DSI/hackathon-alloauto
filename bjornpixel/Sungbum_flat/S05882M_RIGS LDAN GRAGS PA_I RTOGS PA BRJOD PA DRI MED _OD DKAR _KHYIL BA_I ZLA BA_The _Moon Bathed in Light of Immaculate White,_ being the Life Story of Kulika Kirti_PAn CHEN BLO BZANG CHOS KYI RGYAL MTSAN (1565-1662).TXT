@# / /
rigs ldan grags pa'i rtogs pa brjod pa dri med 'od dkar 'khyil ba'i zla ba zhes bya ba bzhugs so / /
@## / /
na mo gu ru many+dzu g+hoShA ya /
dus gsum rnam 'dren thams cad kyis / /
bsngags bya kun gyis bsngags pa yi / /
ye shes lnga ldan me tog gis / /
thod mdzes 'jam dpal dpa' bos skyongs / /
gang gi phun tshogs dpal 'byor gyis / /
rol pa gsum gnas pham byed cing / /
kun gzigs zhing la 'gran bzod pa / /
sham+b+ha la zhes bya 'byung / /
khor yug ke la sha yi ri / /
shel dkar mchod rten brtsegs 'dra ba'i / /
gzi byin ma bzod cha shas can / /
gling bzhi myul ba'i zol gyis bros / /
sked skabs mdongs ldan gzhon nu yi / /
mgrin pa'i spu ltar yid 'ong ba'i / /
spang ljongs me tog sna tshogs pas / /
rnam bkra 'ja' tshon bkram pa bzhin / /
de 'og nags tshal bu mo mdzes ldan ma / /
@# / /
sngo ljang gos gyon g.yu yi spu long rgyas / /
me tog sna rgyan 'bras bu'i mgo lcogs can / /
m+r+gad lag mnyen lo ma'i lhab lhub 'dzin / /
nor gyi 'dab ma 'od zer rtse dga' rgod pa yi / /
sna tshogs tshon ris stong 'bar nor bu'i ba gam can / /
drug lhag bcu phrag dgu yi grangs ldan grong dag gi /
mu tig tshom bu rgyu skar do shal mdzes pa bzhin / /
de dbus phyi rol mu khyud kyi / /
snang brnyan shar bzhin gnyis pas mdzes / /
lte bar rnam par rgyal ba yi / /
khang bzang la 'gran ka lA pa / /
rin chen tog mdzes nor bu yi / /
ba gam nyi zla bye ba brgya'o / /
'od zer spro la mngon dga' ba'i / /
pho brang shin tu yangs pa yod / /
der ni 'gro ba'i bla ma yis / /
lo 'di nas ni drug brgya'i los / /
drang srong rnams ni smin don du / /
'jam dbyangs mi bdag grags pa ni / /
sham+b+ha la zhes bya bar 'byung / /
de yi lha mo sgrol ma che / /
sras ni pad 'dzin 'jig rten dbang / /
zhes pa ji bzhin lha lam gyi / /
snying po mi dbang tshul 'dzin pa'i / /
lha yi dbang ldan de nyid la /
lhan cig skyes dga'i mchog ster ba / /
sna tshogs yum ni btsun mo'i mchog /
de gnyis 'jam pa'i rdo rje ni / /
sras kyi zol gyis skal bzang byas / /
na tshod gsar pa'i zla tshes de / /
lang tsho'i cha shas rgyas pa'i tshe / /
dam chos ston pa'i seng ge'i khri / /
shar gyi sa 'dzin rtser 'khod de / /
rgyud rgyal stong phrag bcu gnyis pa / /
zla bzang rgyas 'grol dang sbyar te / /
ston pa'i legs bshad 'od dkar gyis / /
sa gsum phan bde'i snang bas bkang / /
nam zhig rgyal bas lung bstan bzhin / /
nyi ma'i shing rta la sogs pa / /
'bras bu smin pa'i dga' tshal ltar / /
ye shes me long ngos su shar / /
de nas rin chen brgya las grub pa'i ye shes rang bzhin dang po'i sangs rgyas pho brang che'i / /
dbang phyogs sgo yi nor bu'i khams dbus gser gyi myu gu rnam par bkra ba'i seng ge'i khrir / /
'jam pa'i rdo rje'i zhabs sen mdzes bkod phyed lhag bye ba gsum gyi grangs ldan drang srong la / /
thams cad mkhyen pa'i go 'phang thob byed de yi tshig nyon zla ba phyi ma'i nag nya la / /
dpal ldan rdo rje theg pa yi / /
skyed tshal nyams dgar khyed rnams 'jug /
rang rigs kun spyod grub pa'i mtha' / /
gsal bar myur du ston ces bstsal / /
de tshe 'ga' zhig thod par za / /
kha cig chang 'thung ba glang dang / /
ma he'i sha za gzhan dag ni / /
ma dang srin mo chung mar byed / /
lha dang @# / /
pha mes tshim byas na / /
sha zos skyon gyi chu yod min / /
gang zhig gdug la gdug spyod pa / /
de la skyon ni ma mthong ngo / /
zhes sogs gdug pa'i drang srong gi /
tshig dag gces 'dzin de bzhin gzhan / /
sngags btab ral gris bsang ba'i sha / /
bza' sogs 'gal ba sna tshogs pa / /
mthong nas de dag 'dzin mar 'gyel / /
de tshe mi dbang zhal gyi bar nang ljags kyi bung ba'i khor ba'i sgras / /
sna tshogs tshon brgyas rnam par phye ba'i 'od zer rtse dags yongs su bskor / /
snyoms 'jug zag med dga' bas dgyes pa lha dang lha mo'i tshogs kyis gang / /
thar pa chen po'i grong khyer mchog 'dir khyed cag gzhug cing dbang bskur sbyin / /
de bzhin rdo rje'i rigs ldan pa'i / /
bza' dang btung ba bag ma len / /
brtul zhugs spyod pa thams cad kyang / /
rigs gcig nyid du khyod kyis gyis / /
gal te rgya 'di las 'god na / /
de yi bka' rtags gtsug rgyan ltar / /
bsten las gzhan pa'i yul du song / /
de skad drang srong rnams kyi mgor / /
gnam lcags thog dang mtshungs pa bab / /
de nas de dag gdung ba yis / /
lhan cig 'dus te dben par mol / /
bsam pa gcig po'i shel gyi skyogs / /
bdag cag rang rigs grub pa'i mtha' / /
sa le sbram gyi snying po 'di / /
bsregs bcad brdar yang gzhan du ci / /
rgyal po'i bka' yang 'da' dka' bas / /
de phyir 'phags yul 'gro zhes pa'i / /
sbrang rtsi'i chang gis legs bkang ste / /
mi dbang snyan gyi ro 'dzin du / /
nyi ma'i shing rtas legs par gsol / /
de tshe chos kyi rgyal po yis / /
song zhig myur du song zhes bstsal / /
de nas gser gyi sgo nga las / /
'khrungs pa'i drang srong tshogs de dag /
bu dang mchis 'brang mngag gzhug bcas / /
rkang gnyis bskyod pa'i ras 'jag gi /
'dab gshog g.yo ba'i gar byed cing /
ma la ya yi skyed tshal nas / /
nyi ma bcu gnyis par song ste / /
rkang 'thung 'khrigs pa'i tshal du zhugs / /
de nas mi dbang grags pa yis / /
dgag dgos gzigs pas drang srong tshogs / /
lha bcas myos shing rmongs byed pa'i / /
ting 'dzin sgo brgya mngon par phye / /
de'i mthus tshal der gnas pa yi / /
ri khrod mi min tshogs rnams kyis / /
myos pa'i drang srong tshogs bcings te / /
nor bu'i khyams der zhabs drung du / /
bzhag tshe de dag yid kyi mkha' / /
myos shing rmongs pa'i mun sangs te / /
'di 'dra ci zhes ngo mtshar ba'i / /
nyi 'od snang bas kun tu khyab / /
de nas blon po rgya mtsho yi / /
blo gros zhes byas mtshams sbyar gyi / /
'od dkar thur mas tshangs sras rnams / /
bsod nams kun da'i tshal 'dzum zhing / /
bstan bcos kun gyi pusta ka /
nyi ma'i shing rta la brgyud de / /
rin chen gser gyi maN+Dal bcas / /
srid gsum bla ma mi dbang gis / /
rnam par rol der 'di skad gsol / /
gang gi 'bras bus ri rab kyang / /
thal bar sreg byed mtshams med lnga / /
dag byed dang po'i sangs rgyas kyi / /
dbang dang rgyud kyi rgyal po gsungs / /
de tshe mi yi dbang po de / /
lhag @# / /
par dgyes pa'i 'dzum zhal las / /
legs so zhes bya'i bdud rtsi skyugs / /
zhal bzhes ji bzhin nag nya yi / /
rgyu skar rgyal po rgyas pa'i dus / /
nyi ma'i shing rta la sogs pa'i / /
drang srong bye ba phyed dang bzhi / /
yul chen dgu bcu rtsa drug gi /
rigs bzhi'i 'gro ba ma lus pa / /
dkyil 'khor chen po'i nang bcug ste / /
rdo rje'i rigs su nges par mdzad / /
slar yang dus dang shes rab che / /
'grib phyir rgyang rgyal rgyas pa las bsdu bar gsol ba btab pa'i phyir / /
brang 'dzin tshigs bcad sum cu ni / /
lhag pa'i phyogs brgya le'u lngas / /
dpal ldan rgyud dag rdzogs par ni / /
smra ba'i rgyal pos legs par bstan / /
sa ga'i nya la nyi ma sogs / /
tshangs pa'i sras po de rnams kyis / /
shes dang shes bya gcig pa yi / /
zung 'jug go 'phang mngon du byas / /
nam zhig rang sras 'jig rten dbang phyug pad dkar 'dzin / /
seng ge'i khrir bkod dang po'i sangs rgyas ston pa dang / /
bsdus pa'i rgyud la rgyas 'grel byos ces bka' stsal te / /
bde ba'i go 'phang longs spyod rdzogs pa'i gnas su gshegs / /
tshul 'di dam pa du mas bskul ba'i ngor / /
rgyas 'grel dri med 'od las gsungs pa bzhin / /
mang du thos pa'i dge slong spong ba pa / /
blo bzang chos kyi rgyal mtshan zhes bya bas / /
mkhas grub chen po khyung po rnal 'byor pa'i / /
'khrungs gnas snye mo ra mang 'dab chags pa / /
lhun po dpal 'bar zhes pa'i rdzong du sbyar / /
'dis mtshon rnam dkar ji snyed bskrun pa'i mthus / /
pha mar gyur pa'i 'gro ba ma lus pa / /
grub pa'i gnas mchog sham+b+ha lar skyes nas / /
mi 'gyur bde ba che la spyod par shog /
phyi mo'i sug bris thur ma yis /
thog mar len par byed pa po / /
shAkya'i dge tshul rnam dpyod can / /
blo bzang bstan 'dzin ces bya'o / / / /
