@# / /
na mo gu ru many+dzu g+ho ShA ya /
'dir rgyal ba'i bstan bsrung gi gtso bo yongs su grags pa rnams la mchod gtor 'bul tshul rgyun gyi rnal 'byor du bya ba'i tshul ni /
rang nyid skad cig gis dpal rdo rje 'jigs byed zhal gcig phyag gnyis kyis gri gug dang thod pa 'dzin pa yum dang bcas pa'i skur bzhengs par gyur /
nang mchod mchod gtor rnams 'jigs byed ltar byin gyis brlabs la /
hUM /
rang gi mdun du chos kyi 'byung gnas ni / /
khrag zhag rgya mtsho rba glong 'khrug pa'i dbus / /
'dab stong padma'i lte bar nyi ma'i steng / /
bsten cing mchod pa'i bsrung ma ma lus pa / /
'khor tshogs rgya mtshos bskor nas bzhugs gyur pa'i / /
thugs ka'i hUM yig 'od zer 'bar ba yis / /
gar bzhugs rdo rje'i pho brang so so nas / /
ye shes pa rnams skad cig gis spyan drangs /
hUM /
'jigs rung bsil ba'i tshal gyi dur khrod nas / /
dpal ldan ye shes mgon po phyag drug pa / /
yid bzhin nor bu tshe bdag dbang gi rgyal / /
'dod khams dbang phyug srog gcod gnod sbyin bzhi / /
phyogs skyong dpal mgon bdun cu'i dmag tshogs bcas / /
rnal 'byor 'phrin las bsgrub phyir gshegs su gsol / /
skye 'gro'i srog len gshin rje'i grong khyer nas / /
'chi bdag las kyi gshin rje tsA muN+DI / /
pho brgyad mo brgyad bshan pa'i tshogs dang bcas / /
bstan dgra rtsad nas gcod phyir myur du gshegs / /
'dod khams dbang phyug gnas gsum mkha' 'gro'i gtso / /
dmag dang zor gyi las dgyes dpal lha mo / /
ma gcig tshe ring mched lnga bstan ma'i tshogs / /
mo rgyud bsrung ma 'khor bcas gnas 'dir gshegs / /
'og min te se nA len+d+ra sogs nas / /
gur mgon zhal bzhi drag po bya rog mtshan / /
rang rang bka' sdod dregs pa sde brgyad kyi / /
dmag dpung dang bcas gnas 'dir myur du spyon / /
byang phyogs lcang lo can gyi dga' tshal nas / /
'dod dgu'i char 'bebs rgyal chen rnam thos sras / /
sde dpon brgyad sogs gnod sbyin nor lha'i tshogs / /
khrims ldan spel zhing phongs pa sel phyir spyon / /
byang shar ma ru tse yi dur khrod nas / /
chos skyong dregs pa lcam sring srog bdag dmar / /
dam nyams srog gcod bshan pa'i tshogs dang bcas / /
dgra bgegs sgrol phyir myur du gshegs su gsol / /
e hye hi badzra sa ma ya dzaH dzaH dzaH hUM baM hoH ka ma la ye stwaM /
hUM /
zhi rgyas dbang dang drag po'i 'phrin las kyi / /
bstan pa bsrung zhing rnal 'byor bu bzhin du / /
skyong mdzad chos skyong bsrung ma'i tshogs rnams la / /
lus ngag yid gsum gus pas phyag 'tshal lo / /
dngos bshams yid sprul srid zhi las grub pa'i / /
chu gnyis nyer spyod rol mo 'dod yon lnga / /
nang mchod gsang ba bde ba chen po yi / /
mchod pa'i sprin gyis @# / /
rgyas par bkang ste 'bul /
ces pa tshigs su bcad pa'am /
yang na /
oM gu ru bud+d+ha bo d+hi sa twa shrI mahA kA la kA li dai wi sarba d+harma pA la sa pa ri wA ra ar+g+haM nas /
spar+sha pra tI ts+tsha'i bar dang /
oM AH hUM btags la nang mchod 'bul /
long byung na bla ma mgon po dbyer med kyi rnal 'byor dang /
grib sel gyi man ngag bzhin yig brgya nyer gcig tsam bzla /
hUM /
chos kun rang bzhin mkha' ltar rnam dag kyang / /
ma rig dbang gis rmi lam sgyu ma ltar / /
nongs pa ci mchis bla ma yi dam lha / /
chos skyong bsrung ma 'khor bcas spyan sngar bshags /
ces bshags pa byas nas bskang rdzas rnams byin gyis brlabs la /
hUM /
bde stong dbyer med lha yi lam 'gengs pa'i / /
dam rdzas spyan gzigs mchod pa'i sprin spros te / /
bla ma yi dam mkha' 'gro chos skyong ba'i / /
bstan bsrung 'khor dang bcas la 'bul ba ni / /
dgra bgegs snying khrag mchod yon mtsho ltar 'khyil / /
mdzes pa'i me tog sa dang bar snang gang / /
sha chen gu gul dud pa'i sprin phung 'khrigs / /
nyi ltar gsal ba'i zhun chen sgron me 'dis / /
bstan bsrung 'khor dang bcas pa'i thugs dam bskang / /
ga bur bzang po'i ngad ldan dri chab dang / /
rob rgya ldan pa'i zhal zas lhun por spungs / /
snyan brjid rol mo'i sgra dbyangs 'brug ltar sgrog /
'dod yon lnga dang rin chen sna bdun gyis / /
bstan bsrung 'khor dang bcas pa'i thugs dam bskang / /
rdzu 'phrul shugs ldan rta mchog rlung ltar 'phyo / /
g.yag rog zhol chen 'jigs pa'i ngar 'jo 'don / /
lug nag spyi dkar tshogs kyis 'dzin ma khyab / /
khyung chen bya nag gar gyis bar snang gang / /
dom ltar 'phyo ba'i khyi nag tshogs rnams kyis / /
bstan bsrung 'khor dang bcas pa'i thugs dam bskang / /
sha khrag gtor ma ri ltar spungs pa dang / /
g.yul las rnam rgyal sra ba'i go khrab dang / /
dgra 'joms 'bar ba'i mtshon cha sna tshogs dang / /
phyi nang gsang ba bla med rten rnams kyis / /
bstan bsrung 'khor dang bcas pa'i thugs dam bskang / /
thugs dam skongs shing bar chad bzlog pa dang / /
nyams chags gsos shing dngos grub ma lus stsol / /
de nas spro zhing long byung na /
gnad dbab kyi rnal 'byor bsgoms te /
chos skyong gtso bo rnams kyi snying po'i bzlas pa mang nyung ci rigs bya /
de nas byin gyis brlabs pa'i gtor ma rgyas par na so so'i gzhung ltar 'bul /
mdor bsdu na /
dam nyams bsgral ba'i sha khrag gtor tshogs dang / /
lha mi'i ro brgya ldan pa'i bcud rnams kun / /
sbyangs rtogs sbar ba'i mchod gtor rgya mtsho 'di / /
bstan bsrung 'khor bcas dgyes pa bskyed phyir 'bul /
oM gu ru bud+d+ha bo d+hi satwa shrI mahA kA la kA li de wi sarba d+harma pA la sa pa ri wA ra i daM ba liM ta kha kha khA hi khA hi /
lan gsum mam /
bdun gyis 'bul /
ar+g+haM sogs kyis @# / /
mchod cing nang mchod 'bul /
bstan bsrung 'khor bcas khyed rnams kyis / /
gtor tshogs rgya mtsho 'di bzhes la / /
bdag cag dpon slob 'khor bcas la / /
nyin gsum rgyang nas bya ra dang / /
mtshan gsum drung nas mal tshe mdzod / /
nad gdon bar chad kun zhi zhing / /
tshe dpal longs spyod rgyas par mdzod / /
khams gsum dbang du 'du ba dang / /
dgra bgegs ma lus tshar chod la / /
mchog dang thun mong dngos grub stsol / /
mdor na bdag cag bsams pa'i don / /
ma lus yid bzhin 'grub par mdzod /
ces gtor rdzong dang 'phrin las bcol /
gzhi bdag gtor ma gtong ngo / /
'di dag kyang cung zad rgyas pa'i dbang du byas kyi /
bsdu na /
bla ma'i rnal 'byor gsum bzlas pa sogs bzhag /
tshigs bcad 'ba' zhig bsgrigs nas bya'o / /
bstod pa ni /
hUM /
rgyal ba kun gyi mthu stobs gcig bsdus nas / /
bstan dgra 'joms shing rnal 'byor bu bzhin du / /
skyong mdzad ye shes mgon po phyag drug pa / /
'khor tshogs rgya mtshor bcas la bdag bstod do / /
'dod dgu'i 'byor pa ? tshe dang dbang gi las / /
ci 'dod stsol mdzad yid bzhin nor bu dang / /
tshe mgon dbang gi rgyal po gnas gsum gyi / /
dpa' bo mkha' 'gro'i tshogs dang bcas la bstod / /
sdig can chad pas gcod cing chos ldan rnams / /
bsrung ba dge sdig shan 'byed chos kyi rgyal / /
tsA muN+Di dang pho brgyad mo brgyad sogs / /
'jigs rung gshin rje'i tshogs la bstod par bgyi / /
rgyal ba kun gyi yum gcig dam nyams la / /
dmag dang zor gyi las dgyes dpal lha mo / /
ma gcig tshe ring mched lnga bstan skyong sogs / /
mo rgyud bsrung ma'i tshogs la bstod par bgyi / /
he ru ka dpal khros pa'i zlos gar mkhan / /
dpal ldan ye shes mgon po phyag bzhi pa / /
lcam dral legs ldan seng gdong bya gdong gsum / /
ma mo sde brgyad 'khor dang bcas la bstod / /
bde chen ye shes chen po'i rol pa las / /
zhal bzhi phyag bzhi bstan dgra yongs kyi gshed / /
yum bzhi bshan pa nyi shu rtsa gcig sogs / /
dregs pa sde brgyad tshogs bcas bstod par bgyi / /
bu ram shing pa'i bstan pa bsrung ba'i gtso / /
gur mgon lcam dral gnod sbyin gnod sbyin mo / /
b+ha Ta pu Ta ming sing la sogs pa'i / /
'khor tshogs dam can rgya mtshor bcas la bstod / /
mchog dang thun mong 'dod dgu'i dngos grub kun / /
khyod zhabs dran pa tsam gyis stsol ba'i lha / /
rgyal chen rnam mang thos sras rta bdag brgyad / /
nor bdag gnod sbyin 'khor dang bcas la bstod / /
rnal 'byor dgra lha chen po mthu rtsal can / /
chos skyong lcam sring srog bdag dmar po dang / /
gri thogs brgyad dang bshan pa nyer gcig sogs / /
rnam mang 'khor tshogs rgya mtshor bcas la bstod / /
hUM /
@# / /
bdag gis ring nas bsten cing mchod pa yi / /
mthu ldan chos skyong bsrung ma khyed rnams kyis / /
deng nas bzung ste byang chub snying po'i bar / /
'bral med bdag gi mgon dang skyabs mdzod la / /
'gal rkyen bar chad ma lus sel ba dang / /
dam chos bsgrub pa'i mthun rkyen ma lus pa / /
'bad rtsol med par lhun gyis grub pa dang / /
gnod byed dgra bgegs ma lus tshar gcod mdzod / /
dgra lha chen po khyed rnams kun / /
bsten pa'i tshe na snying ma ring / /
bskul ba'i tshe na bang ma bul / /
rbad pa'i tshe na mthu ma chung / /
rnal 'byor bdag cag dpon slob la / /
sdang zhing gdug pa'i sems ldan pa'i / /
gnod byed dgra bgegs ma lus pa / /
lo dang zla bar ma bzhag par / /
ltas dang mtshan ma sna tshogs pas / /
da lta nyid du thal bar rlog /
bdag gis bcol ba'i las 'di rnams / /
ma thogs myur du 'grub par mdzod /
ces 'phrin las 'chol zhing gzhan yang 'dod don la gsol ba gdab /
smon lam bya /
yig brgyas lhag chad kha bskang /
bzod par gsol /
rten yod na brtan bzhugs dang /
med na gshegs su gsol te /
shis pa brjod par bya'o / /
smras pa /
rab 'byams rgyud sde'i skyed tshal las / /
'ongs pa'i mthu ldan bsrung ma'i tshogs / /
bsten cing mchod dang bsgrub pa'i tshul / /
gser gyi yang zhun lta bu yi / /
snying po gcig tu dril ba 'di / /
dam can chos bsrung mang po dag /
'bral med bsten par 'dod gyur kyang / /
rnam mang thos bsam gzhan dag gis / /
go skabs phrogs pa lta bu yi / /
skal ldan skye bo mang po la / /
phan phyir blo bzang chos kyi rgyal / /
gang des dang ba'i sems kyis bkod / /
dge bas bdag dang ma rnams kun / /
'phrin las rnam bzhi lhun grub ste / /
phyi nang bdud bzhi'i dgra bcom nas / /
phyogs las rnam par rgyal gyur cig /
ces thub pa'i bstan bsrung gtso bo rnams bsten cing mchod gtor 'bul ba dang /
sgrub pa'i thabs kyang snying por dril ba gser gyi yang zhun zhes bya ba 'di shar rtse chos kyi rje dpal 'byor dbang pos nan gyis bskul ba la brten nas /
chos skyong 'di dag gi dbang lung gdams ngag 'dzin pa chos smra ba blo bzang chos kyi rgyal mtshan gyis dben sa chos kyi pho brang gi gtsug lag khang du sbyar ba'o / / / /
