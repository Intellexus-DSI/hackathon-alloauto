bla ma gser gling pas jo bo la mtha' 'khob 'dul ba'i chos su gnang ba bzhugs so / /
! mgon po bla ma gser gling pa'i zhal nas /
jo bo la bu khyod mtha' 'khob 'dul ba la chos 'di rnams dgos gsungs /
rtog pa thams cad 'bur 'joms te / /
gnyen po thams cad bcom theg yin / /
'dun ma thams cad gcig 'gril te / /
las rnams thams cad gcig chos yin / /
gnyen po rnam byang chos bzhi ste / /
mtha' 'khob 'dul na dgos pa yin / /
'khor ngan log sgrub bzod pa la / /
snyigs ma'i dus su mkho ba yin / /
rkyen ngan dge ba'i bshes gnyen te / /
'dre gdon rgyal ba'i sprul pa yin / /
na tsha sdig sgrib kyi phyags ma ste / /
sdug bsngal chos nyid kyi yo langs yin / /
kun nas nyon mongs kyi chos bzhi ste / /
mtha' 'khob 'dul na dgos pa yin / /
skyid kyi kha non chen po ste / /
sdug gi mjug sdud chen po yin / /
na na nad g.yog chen po yin / /
gcig pur sdod na skyo grogs yin / /
gnyen po log gnon gyi chos bzhi ste / /
mtha' 'khob 'dul na dgos pa yin / /
bdag ni las ngan rtsa ba ste / /
rgyangs kyis bskyur ba'i chos gcig yin / /
gzhan ni byang chub 'byung khungs te /
bcangs te len pa'i chos gcig yin / /
spang gnyen mjug sdud chos bzhi ste / /
mtha' 'khob 'dul na dgos pa yin / /
log rtser log na rtsa rtser ltos / /
shig gi shig la 'bol ler zhog /
de nas mi 'ching grol bar 'gyur / /
ces gsungs so / / / /
