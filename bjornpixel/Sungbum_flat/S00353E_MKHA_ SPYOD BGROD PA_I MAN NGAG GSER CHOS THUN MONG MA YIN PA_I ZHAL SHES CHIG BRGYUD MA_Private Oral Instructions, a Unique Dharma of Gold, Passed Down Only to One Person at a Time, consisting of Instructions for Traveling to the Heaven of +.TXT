@# / /
mkha' spyod bgrod pa'i man ngag gser chos thun mong ma yin pa'i zhal shes chig brgyud ma bzhugs so / /
@## / /
na mo gu ru ba dzra yo gi nI ye /
rje btsun rdo rje rnal 'byor ma'i lam gyi gsang ba mthar thug man ngag gi snying po /
sngon gyi dam pa mang po sku lus ma spangs par mkha' spyod du gshegs pa'i thugs dam gyi gtso bo /
skal ldan gyi skyes bu lus ma spangs par mkha' spyod du bgrod pa'i gdams pa zab mo bsam mi khyab thun mong ma yin pa'i zhal shes khyer bder 'god pa la /
'di nyams su len pa'i dus ni /
thun gyi mjug gam /
phal cher thun mtshams su nyams su blang na 'jug pa bde zhing /
nyams su len tshul ni /
thun mtshams yin na skyabs sems sngon du btang /
skad cig krong bskyed kyi rang nyid rje btsun ma'i skur gsal btab pa'i sku lus kyi nang phru ma phus btab pa lta bu'i stong ra yud tsam bsgom @# / /
lus nang gi dbus drang por rtsa dbu ma shin tu phra ba stong skud lta bu /
chu shing ltar drangs shing 'drongs pa /
rgya skyegs ltar dmar zhing snum pa /
til mar ltar gsal zhing dwangs pa ste khyad chos gsum ldam mar sne lte ba'i bug pa'i thad nas /
yar sne spyi bor zug pa /
de'i g.yas su rom dmar po dang g.yon du rkyang ma dkar po gnyis mar sne dbu ma las sor gang tsam gyis ring ba /
yar sne spyi bo nas gug ste sna bug so sor zug pa /
gnyis ka gro seg tsam /
rang gi rlung sems rnal 'byor ma rgya sran tsam rgyan cha lugs spyi ltar la gdan med pa /
lte ba'i rtsa gsum 'dus pa'i dbus su dbum la dbu gtsug brten cing /
dbu ma dbu gtsug nas zug pa lta bu /
ro rkyang gi sne gnyis yar gug pa la zhabs gnyis gtad pa /
de gnyis zhabs gnyis la zug pa'i tshul du bzhugs pa la pha ri nas tshu rir blta ba lta bu ma yin par rang sems zhugs pa bzhin du nga rgyal dang /
gsal snang 'don /
de nas rtsa lam sbyang ba ni /
lte ba'i rnal 'byor ma'i thugs ka nas rang 'dra nas 'bru tsam zhig byung nas dbugs phyir gtong ba dang bstun /
zhabs mthil nas ro ma'i nang brgyud sna bug g.yas nas thon te sna rtser 'ja' 'od kyi gur phub ste bzhugs /
de las rang 'dra dar ga med nyi zer gyi rdul ltar spros /
snod bcud thams cad la khyab pas /
snod thams cad dag zhing chos 'byung dang /
bcud thams cad rdo rje rnal 'byor ma'i skur gyur /
'das pa'i sangs rgyas rnams la mchod pa phul pas dgyes te rnal 'byor ma'i rten dang brten par gyur /
de nas snod thams cad bcud kyi rnal 'byor ma la thim /
de rnams kyang spros pa'i lha dang lhan cig sna rtse'i rnal 'byor ma la thim /
de nyid rlung nang du rdub pa dang sbrags sna 'ug g.yon nas rtsa rkyang ma brgyud lce ba'i rang sems rnal 'byor ma la thim par bsam la steng rlung mnan /
'og rlung cung zad rdub ste lte bar kha sbyor du bzung /
yang sngar ltar spro bsdu lan gsum tsam bya ba ni rtsa lam sbyang ba'o / /
de nas dngas gzhi'i nyams lan ni /
lte ba'i rnal 'byor ma las 'od zer 'phros /
phyi'i rang lus rnal 'byor mar gsal ba la phog pas de nyid 'od dmar po shin tu dwangs pas lus kyi dbus kyi rtsa gsum nang gi rnal 'byor @# / /
ma dang bcas pa gsal zhing dwangs par gyur /
de nas rang dag pa mkha' spyod du 'gro ba'i 'dun pa drag tu byas pas /
mkha' spyod nas snyan pa'i glu dbyangs dang /
DA dril sogs kyi sgra 'ur chom chom grags pas rkyen byas /
phyi'i chos 'byung gdan dang bcas pa phyi'i rnal 'byor ma'i sku lus la thim /
phyi'i sku lus kyi zhabs gnyis phyi'i sku lus kyi rdza ma la thim /
phyag gnyis kyang de bzhin du thim /
nang gi rang sems rnal 'byor ma la rang sems zhugs pa bzhin du byas la nga rgyal brtan po bzung nas mkha' spyod du 'byon par chas te yar tsam yar tsam byon pas dbu ma dbu gtsug nas thim zhing /
do rkyang gnyis yar gug ste dru gu dril ba ltar zhabs mthil nas thim /
de dang mnyam du phyi'i sku lus kang smad nas rim bzhin yar thim ste snying gar byon pa na /
de man chad kyi rtsa gsum phyi'i sku lus dang bcas pa rang sems rnal 'byor ma la thim /
de bzhin du mgrin pa dang /
spyi bor sleb pa na rtsa gsum /
sku lus kyi stod /
mgrin pa /
mgo bo rnams rim bzhin sngar ltar thim pa'i mthar spyi gtsug tu thon pan phyi'i rnal 'byor ma sku lus rtsa gsum dang bcas pa rang sems rnal 'byor ma la thim pa'i mthar /
rang sems rnal 'byor ma mkha' spyod du 'gro ba'i 'dun pa drag pos nam mkha' dbyings su skar mda' 'phangs pa ltar shin tu mthon por song nas dag pa mkha' spyod du slebs byung snyam pa byed /
der yang sku de je chung je chung du gyur pa'i mthar mi dmigs par bsam la bde stong gi ngang du bzhag /
de yan gyis dmigs skor lan gcig song /
sler bskyar ldab byed skabs khrid yig 'ga' zhig tu bya thur du ba pas pa ltar rang gnas su bdas pa'i mos pa bya bar gsungs kyang| des cung zad rten 'brel gyi gnad la gnod pas /
thur du babs pa'i mos pa mi byed par /
mkha' spyod du slebs pa'i mes pa tsam las dngos su rang nyid sngar gyi gnas mal rang du yod pas na stong pa'i rang las rang gi gnas nyid du phyi'i rnal 'byor ma chos 'byung dang bcas pa dang /
nang gi rtsa gsum rnal 'byor ma dang bcas pa lam gyis gsal gdab ste /
mkha' spyod du gshegs pa'i 'dun pa drag pos chos 'byung dang bcas pa phyi'i rnal 'byor ma la thim pa nas mkha' spyod du bde stong la mnyam par 'jog pa'i bar sngar bzhin byas /
de ltar thun rer lan bdun la sogs pa ji ltar nus pa dmigs gnad brtan pos nan tan du bsgomS nas thun 'jog pa na stong pa'i ngang las rang nyid skad cig gis rje btsun rdo rje rnal 'byor ma'i skur bzhengs pa'i gnas rnams su zla ba'i dkyil 'khor gyi steng du sogs nas tsam rngam gyi bsrung ba'i bar byas la spyod lam gyi lhar ldang /
nang gi phag mos gzung 'dzin 'khri shing bcom / /
sogs mkha' spyod du bgrod pa'i smon lam shugs drag gdab bo / /
'dis ni mkha' spyod du lus ma spangs pa tshe 'di nyid la bgrod pa'am /
gal te ma nus kyang 'chi ka dang /
bar do sogs nas bgrod par the tshom med do / /
@# / /
mkha' spyod du slebs na ni lo brgyad cu lon pa'i rgan po yang gzhon nu lo bcu drug lon pa'i na tshod ltar 'gyur zhing /
tshe nyi zla dag mnyam pa /
longs spyod nam mkha' mdzod la mnga' brnyes pa /
dpal he ru kaH dang rje btsun rdo rje rnal 'byor mas dngos kyi bla ma mdzad de chos ston /
sangs rgyas kyi zhing gzhan du'ng rdzu 'phrul gyis bgrod nas chos nyan /
rten de nyid rang la zung 'jug gi go 'phang 'thob par nges pa sha stag yin no / /
'di lus sems ya ma bral bar mkha' spyod du bgrod pa'i gdams pa yin pas 'pho ba las kyang chos mchog tu gyur la /
'pho ba sbyong thal che na tshe la gnod cing /
'di ni nyams su blangs kyang tshe la mi gnod par ma zad /
dgos pa dang zab myur 'pho ba las kyang mchog tu gyur pa'o / /
'di lta bu'i gdams zab stong gsum gser gyis bkang ste rnyed pa las kyang lhag pa'i lam 'di lta bu la sgrub pa snying por mdzad nas gtan gyi 'dun ma mchog tu lon par mdzod /
'di yang yab gzhis lha klu'i sku ngo dad dam mtshungs bral lha lcam g.yang 'dzoms tshe ring mchog gi nyams bzhes su pha bong kha pa bde chen snying pos shin tu go bde bar bkod pa'o / / / /
