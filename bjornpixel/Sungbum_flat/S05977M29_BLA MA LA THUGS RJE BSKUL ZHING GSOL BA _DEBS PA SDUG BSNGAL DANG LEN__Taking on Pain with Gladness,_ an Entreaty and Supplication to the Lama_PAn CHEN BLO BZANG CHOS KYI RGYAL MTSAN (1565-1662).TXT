@# / /
na mo gu ru many+dzu g+ho ShA ya /
dus gsum bde gshegs kun gyi sku gsung thugs / /
ye shes nam mkha'i mdzod la dbang bsgyur ba / /
srid pa gsum na dpe zla ma mchis pa'i / /
bslu med skyabs kyi dam pa bla ma rje / /
gsol ba 'debs so dam chos bsgrub pa'i gegs / /
rkyen ngan bar chad zhi bar byin gyis rlobs / /
rgud pa'i 'byung gnas rang nyid gces 'dzin 'di'i / /
khong skran rtsad nas thon par byin gyis rlobs / /
byams dang snying rje byang chub sems 'byongs shing / /
bdag med gnas lugs rtogs par byin gyis rlobs / /
deng nas ji srid byang chub snying po'i bar| |khyod min re sa'i skyabs gzhan ma mchis pas / /
'di dang bar do phyi ma'i skabs kun tu / /
mgon skyabs dpung gnyen mdzod cig bla ma rje / /
gsol ba 'debs so / /
zhes sogs tshig rkang drug po 'di rim bzhin sbyar ro| |las ngan dbang gis snyigs ma'i dus 'dir skyes / /
nad sogs mi 'dod sdug bsngal char ltar babs / /
mgon med nyam thag 'gro ba bdag cag la / /
'bral med thugs rjes gzigs shig bla ma rje / /
gsol ba 'debs so sogs 'gro /
sdug bsngal mi 'dod de yi rgyu la dga' / /
bde 'dod dge ba'i las la dgra ltar blta / /
mig can g.yang la mchongs 'dra'i smyon pa bdag /
ngan 'gro'i 'jigs las sgrol zhig bla ma rje / /
gsol ba 'debs sogs 'gre /
skye rga na 'chi rgud pa'i rlabs 'khrug cing / /
las dang nyon mongs chu srin mang pos gtses / /
sdug bsngal rgya mtshor bying ba'i 'gro ba rnams / /
srid pa'i mtsho las sgrol zhig bla ma rje / /
gsol ba @# / /
'debs sogs 'gre / /
'das pa'i sangs rgyas mang pos spangs gyur cing / /
da lta'i sangs rgyas rnams kyis ma thul ba / /
bdag dang bdag 'dra'i snyigs dus 'gro ba la / /
'bral med thugs rjes gzigs la byin gyis rlobs / /
kim pa'i 'bras bu mngar ba'i dug sdong ltar / /
mnog chung nyes pa kun gyi gzhir gyur pa / /
'khor ba'i phun tshogs bde 'byor ci 'dra la'ang / /
zhen log nges 'byung skye bar X / /
ngoms med zag bcas bde ba phra mo yis / /
yun ring bzod dka'i sdug bsngal sgrub byed pa / /
bde bas sdug bsngal nyo ba'i brje tshong mkhan / /
bdag 'dzin don mthun 'joms par X / /
rkyen ngan sna tshogs 'khrigs pa'i chu 'dzin las| |nyin bzhin sdug bsngal drag po'i char bab kyang / /
rang gi sngon byas las ngan rnam smin du / /
shes nas bdag gir byed par X / /
nad gdon chom rkun dgra yis gtses pa yang / /
mgar ba rang gi ral gris bsad pa ltar / /
rang nyid gces par 'dzin pa'i phung rgan la / /
le lan 'das nas spong bar X / /
bdag nyid gces par 'dzin pa'i gdon chen 'di / /
nyes tshogs ma lus 'byung ba'i gzhir mthong nas / /
lung dang rigs pa'i mtshon rnon brgya phrag gis / /
bdag 'dzin srog rtsa gcod par X / /
snying gi sbubs su bsod nams ma yin pa'i / /
rdzas ngan bsags nas mi dang mi min gyi / /
gnod byed ma lus yang yang spyan 'dren pa'i /
bdag 'dzin 'gong po 'joms par X / /
bdag med bdag tu rmongs pa'i 'du byed kyis / /
ming gzugs myu gu sdug bsngal 'bras bu can / /
grangs med bsgrub pa'i 'do med bso nam mkhan / /
phung byed dgra 'di 'joms par X / /
lus srog 'jig pa'i mtshon char stong bab kyang / /
sdig spong dge ba bsgrub pa'i grogs mchog tu / /
mthong nas rnam gsum bzod pa'i go bgos nas / /
gnod lan phan pa bsgrub par X / /
mdor na mi 'dod sdug bsngal ci byung yang / /
rang nyams dpags te snying rjes yid bskyod de / /
mar gyur 'gro ba'i sdig dang sdug bsngal kun / /
zhum med dang du len par X / /
gal te las kyis dmyal bar skyes na yang / /
skyes ma thag tu dmyal ba'i sdug bsngal rnams / /
ma lus bdag gi lus la smin gyur nas / /
de dag bde dges gang bar X / /
kun kyang bdag la mi dga' yongs gshe na / /
sngon chad sdug gshis ngan pas gzhan dag la / /
gnod pa'i 'bras bu de phyir deng nas bzung / /
khro gtum gshis ngan spong bar X / /
phyin chad rkyen ngan bar chad ci byung yang / /
las ngan bu lon 'jal dang ltas ngan rnams / /
g.yang du len pa'i dge ba'i bshes gnyen du / /
shes nas yid bde bsgom par byin gyis X / /
dus ngan sdug bsngal chu gnyer 'dra ba 'di / /
yid 'byung dregs sel 'gro la brtse ba dang / /
rlabs chen dge tshogs 'grub pa'i bskul ma ru / /
mthong bas dang du len par X / /
ma @# / /
rig dug chus spags pa'i rnam shes la / /
ji ltar snang zhing zhen pa'i dngos po rnams / /
nam mkha'i padmo ji bzhin mthong ba yi / /
bdag med gnas lugs rtogs par X / /
'khor 'das bzang ngan snang ba ci shar yang / /
rtog pas btags pa tsam zhig ma gtogs par / /
gzhan du grub pa cung zad med pa yi / /
rang bzhin ji bzhin shes par X / /
shin tu rtogs dka'i chos kun de bzhin nyid / /
rgyal ba'i dgongs pa ji bzhin legs rtogs nas / /
zhi lhag zung du 'brel ba'i rnal 'byor gyis / /
sgrib gnyis g.yul las rgyal bar byin gyis rlobs /
ces pa 'di yang /
'di nang gi chos brgyad spangs te /
rtse gcig tu bsgrub pa snying por byed pa dka' bcu 'dzin pa brtson 'grus rgyal mtshan gyis bla ma la thugs rje bskul zhing gsol ba 'debs pa /
mjug tu bdag 'dzin la dgrar bltas nas sdug bsngal dang du len pa /
rgyun gyi nyams len du 'os pa'i 'khyer bde zhig ces kyang dgos ces yang yang bskul ba la brten nas /
dge slong blo bzang chos kyi rgyal mtshan gyis bkra shis lhun po'i gzims khang du bris pa'o / / / /
