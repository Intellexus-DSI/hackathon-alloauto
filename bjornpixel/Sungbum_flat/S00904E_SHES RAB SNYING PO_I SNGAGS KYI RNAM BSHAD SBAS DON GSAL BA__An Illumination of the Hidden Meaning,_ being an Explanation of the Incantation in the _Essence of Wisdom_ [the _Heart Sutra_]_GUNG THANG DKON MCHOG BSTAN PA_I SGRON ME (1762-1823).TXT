@# / /
shes rab snying po'i sngags kyi rnam bshad sbas don gsal ba zhes bya ba bzhugs so / /
@## / /
na mo gu ru mu nI n+d+'+ra ya /
shes rab snying po'i sngags /
tadya thA /
oM ga te ga te pA rag te pA ra saM ga te bod+hi swAhA zhes pa /
bod skad du /
'di lta ste /
songs shig songs shig pha rol tu songs shig /
pha rol tu yang dag par songs shig /
byang chub tu gzhi tshugs /
zhes pa'i don bshad na /
'di lta ste ni ston pa nyid kyis dus dang po ring mo zhig nas goms pa'i theg pa mchog gi rigs kyi nus ba brtas pa na /
sgrub byed kyi rtsa ba thugs rje chen po das bskul te 'gro ba yongs su dgrol bar 'dod cing /
dgrol rgyu'i 'ching thag ni bdag tu 'dzin bang gzigs la /
sngon du rang ma grol bas gzhan dgrol mi nus par dgongs te /
'dzin pa de'i dngos kyi gnyen po bdag med pa la thabs dang bcas te goms pa mthar gtugs pas /
de nyid gzigs pa la sgrib par byed pa'i sgrib pa bag chags dang bcas ba zad @## / /
bas gzigs pa yongs su dag pa'i tshe rang gis gzigs shing mngon du mdzad pa 'di kho na rjes 'jug kun gyi bgrod pa gcig pa'i lam du gzigs nas gol ba'i mtha' gnyis bkag ste dbus rnal ma 'di lta ste zhes stong pa dang rten 'byung zung du zung du 'jug pa rang dbang du 'doms par mdzad pa yin pa'i phyir smra ba bla na med pa tshad ma'i skyes bu nyag cig tu 'grub ste chos khungs btsun par ston par mdzad pa po'i che ba'o / /
yang 'khor 'das thams cad sems kyis byas par 'dra ba la dman mchog byung ste so sor 'gro ba ni sems 'khrul ma 'khrul kho na'i khyad yin /
don dang ma mthun na 'khrul ba dang /
mthun na ma 'khrul pa yin pas /
don ji ltar grub shes te log pa dor nas yang dag pa der 'gro dgos la /
'gro sa'i lam dbu ma rtag chad kyi g.yang sa las 'das pa zhi ba'i sgo dang lam gnyis pa med pa /
dmigs pa ji snyed pa la khyab kyang rnam pa'i dbye ba mi mthun pa'i spros pa dang bral zhing /
sgrang rtsi lta bur ro gcig pa so so rang rig pa'i ye shes kyis gnyis su med pa'i tshul gyis gzigs pa 'di kho na ste /
zhes rgyal ba'i yum rnam pa gsum gyi dngos bstan zab mo bsdus par ston pa'i che ba'o / /
yang sangs rgyas kyi phun sum tshogs pa dang /
'khor ba pa rnams kyis rgyud pa myong ba ni rang bzhin gyis khyad zhugs pa'am gzhan gyis byas pa min gyi /
rang gi byed tshul legs nyes kyis yin te /
sems can rnams bde ba 'dod kyang sdug bsngal gyi rgyu bsgrubs pas thur nas thur du 'gro la /
de las bzlog na gong du 'gro pa yin /
der yang cig car mi phyin pas mngon par rtogs pa 'og ma 'og ma nas gong ma gong mar rim gyis bgrod tshul sangs rgyas snga ma rnams gang nas gshegs pa'i lam gyi rim pa tshang la ma nor ba 'di kho na ste zhes yum gyi spas don mngon rtogs bsdus par ston pas 'di gnyis kyis chos kyi che ba zhes bya ba dgos sogs bstan pa yin no / /
de nas man+ta ste yid ma rig pa'i gdon gyis yongs su bslad pa las bskyabs nas bla na med pa'i bde ba la 'god pa'i sngags kyi don la /
spyi don dang tshig don gnyis /
dang po ni /
songs shig ces bya ba de gang nas gang du 'gro ba yin na 'khor ba nas myang 'das su 'gro ba yin pas /
rgyas par phye na da lta gang du @# / /
gnas| der gnas pa'i rgyu /
de nas gang du 'gro ba /
der 'gro ba'i lam ste bden pa bzhi'i tshul gyis gtan la dbab dgos so / /
de'ang rang cag da lta gang la gnas pa nye bar len pa'i phung po'i bdag nyid kyi 'khor ba'i skye ba 'di blangs phyin chad gnas longs spyod grogs sogs gang gis bde bar bsgrubs kyang sdug bsngal 'ba' zhig las ma 'das pa khab rtse la phyogs gang nas brten kyang mi bde ba dang /
mi gtsang ba'i gong bu nam gnas su dring ba las ma 'das pa lta bu 'di ni sdug bsngal gyi bden pa'i gtso bo yin no / /
gnas der 'phen byed ma rig pa dang 'du byed sogs yin kyang /
de dang mi 'bral bar 'ching byed srid pa'i bde ba la brkam pa'i zhen chags 'di yin te /
phag mi gtsang ba'i rdzab la chags nas nyal ba ltar sdug bsngal la sdug bsngal du mi shes par gtsang zhing bde bar rlom ste shi spar 'tham nas bag med du gnyid log pa yin pas /
kun 'byung la las nyon mang po yod kyang dngos su 'ching byed gtso bo sred pa yin no / /
gang du 'gro ba'i yul ni 'khor ba'i sdug bsngal de dag zad pa'i thar pa yin zhing /
de'ang 'khor ba zad tsam gyi 'gog bden ni dman pa'i myang 'das zhes theg dman gyi byang chub yin la /
sdug bsngal de'i rtsa ba bag chags dang bcas pa zad pa'i 'gog bden don gnyis phun sum tshogs pas brgyan pa mi gnas pa'i myang 'das ni bla na med pa'i byang chub ste bgrod bya'i yul mthar thug pa yin no / /
der 'gro ba'i lam ni rang bzhin med pa'i don ji lta ba bzhin mngon sum du gzigs pa theg pa gsum gyi 'phags pa'i mnyam gzhag rnam par mi rtog pa'i ye shes ni lam bden gyi gtso bo yin la /
'khor dang bcas na de dang 'dzin stangs mtshungs pa'i blo rtog pa dang bcas pa 'og ma dag kyang lam yin la /
der sbyor zhing phan pa'i yan lag tu gyur pas mi rtag sdug bsngal sogs su bsgom pa'ang 'gro ba'i phyogs tsam la lam du btags pa bzhin thar pa'i lam gyi sgras bsdus te /
byang chub sems 'grel las /
mi rtag stong pa sdug bsngal zhes / /
bya ba gsum po sems sbyong byed / /
mchog tu sems ni sbyong byed pa'i / /
chos ni rang bzhan med pa yin / /
zhes dang /
spyod 'jug las /
yan lag 'di dag thams cad ni /
thub pas shes rab don du gsungs / /
zhes so / /
rang cag 'khor ba 'dir gnas pa myu ngan las 'das pa'i sa der 'gro ba'i rim pa dper mtshon na /
mi blun po zhig btson rar bag med du gnyid log nas bsdad pa'i tshe /
de la snying brtse ba'i shes ldan zhig gis bos te gnyid bslangs nas der bsdad na chad las mang po 'ong tshul bshad pas skrag nas 'bros thabs e yod zer bar /
'gro sa'i gnas rgyal po'i pho brang dang /
de'i lam bgrod tshul sogs bshad pa bzhin byas na thar nus so / /
de don dang sbyar na /
dang por @# / /
pos te chos kyi 'du shes tsam yang ma skyes pa'i bag med kyi gnyid las bslangs nas skyon yon gyi rgyu mtshan dang bcas te songs shig ces gsung mkhan ni skyabs ston pa po thub pa sangs rgyas bcom ldan 'das yin la| de ni da lta dngos kyi bla ma 'di las gzhan du med /
'bod pa'i sgra rna bar grags kyang mal nas ma lang bshad pa bzhin ma byas na don med pa bzhin /
chos thos kyang lag tu ma blangs 'khor ba las yid ma byung na thos pas don med /
chung du dang 'bring gi lam gyis rags pa dang phra ba'i mi rtag sdug bsngal bsams te yid 'byung skyes pa ni btson ra las 'bros 'dod skyes pa lta bu yin gyi /
bros nas lam du zhugs pa'i bya ba dngos min te /
thar lam dngos su slebs pa yang dag pa'i lta ba rnyed pa nas yin /
'on kyang lam du zhugs tsam nas dgra sa brgal bar mi 'gyur bar brgal ma brgal gyi cha gnyis 'byung ba bzhin /
stong nyid rtogs kyang mngon sum ma rtogs pas so skyes skabs dgra sa las ma brgal ba lta bu dang /
mngon sum rtogs pa 'phags pa'i skabs dgra sa brgal ba lta bu gnyis 'byung ngo / /
yang dgra sa brgal tsam gyis mi chog par da dung 'bad pa bskyed nas song ste rgyal po'i pho brang dngos la sleb dgos pa ltar /
stong nyid mngon sum du rtogs pa der yang yun du goms par byas te byang chub thob par byed dgos so / /
'di la dang por 'gro tshul bshad pa thos /
de legs par bsams te nges pa rnyed pa byas /
de nas 'gro ba'i bya ba lag tu len dgos pa ltar /
thos bsam sgom gsum ya ma bral ba'i sgo nas slob par byed dgos la /
lam ston mkhan dang /
lam dngos /
lam grogs gsum ga tshang dgos pas skyabs 'gro rang 'dis 'grub bo / /
de ltar na blang dor gyi sdoms chen po bden pa bzhi dang /
de las phye ba kun byang gi rten 'brel lugs 'byung ldog phrugs bzhi /
rnam byang gi phyogs la ngo bo lam lnga dang /
rten skyabs 'gro /
lag tu len tshul thos bsam sgom gsum bcas thun mong ba'i lam gyi rim pha mtha' dag 'du zhing /
dang po thos pa dgos pas thos pa'i yul bshes gnyen lam gyi rtsa bar 'grub la /
de'ang bshad lam gyis de ltar yin par snang ngo zhes thos lo ston pa tsam gyis mi chog par /
rang gis nyams su myong ba'i steng nas 'di'o zhes ston pa zhig dgos pas /
'di lta ste zhes pa 'dis bshes gnyen gyi mtshan nyid kyang bstan to / /
don rang gis nyams su blangs pa dang mthun par gzhan don spyod pa'i khongs su bsdu bzhi tshang zhing /
de dang phyin drug bslab gsum tshogs gnyis sogs phan tshun bsdus par gsungs pas de dag kyang tshang ngo / /
ma bcol par gzhan gyi don byed pa de ni nang nas bskul ba yin pas rgyu 'bras man ngag bdun dang bdag gzhan brje ba sogs theg chen thun mong ma yin pa thams cad shugs kyis 'grub ste /
mdor na lam gyi khog bub 'gang che ba thams cad sbyi don gyi khongs 'di nas shes par bya'o / /
gnyis pa tshig don ni /
songs shig ces pa tshogs lam /
yang songs shig ces pa sbyor lam /
pha rol tu songs shig ces pa mthong lam /
pha rol tu yang dag par songs shig ces pa sgom lam /
byang chub tu gzhi @# / /
tshugs zhes pas mi slob lam bstan pa yin no / /
de la 'di gdul bya thams cad kyi dbang du byas pa yin na skyes bu chung du'i lam gyis chos sgrub pa'i rten mngon mtho khyad par can du 'gro ba dang /
'bring dang chen po'i lam gyis des legs theg pa gsum du 'gro zhing /
thams cad mthar mi gnas pa'i myang 'das su 'gro ba la sbyar chog pas lam lnga tsam gyis sdud mi nus pa dang /
theg chen kho na'i dbang du byed tshe nyams len sbyor ba bzhis 'bras bu chos skur 'gro ba la sbyar na legs pas sbyir gyi lam lnga byas pa khyab che ba ma yin nam zhe na /
'di'i song ba'i don ni des par 'byung ba'i sems kyis thar pa'am mya ngan las 'das pa'i phyogs su 'gro bas na de'i cha dang mthun pa zhes bya ba yan chad la yin gyi /
mngon mtho sgrub pa la song ba'i sgra don med de /
myang 'das kyis gang las 'das pa dang /
des 'byung gis gang las 'byung ba ste /
'di'i 'byung ba ni btson ra nas phyir 'byung zhes pa lta bu gzhan du 'gro ba'i don dang /
'dir songs shig ces gsungs pa rnams don gcig go /
theg chen kho na la'ang mi sbyor te /
gang zhig bde gshegs nyan thos 'gyur bar bya snyam dang / /
zhes sogs sam /
rab 'byor nyan thos kyis la bslab par 'dod pas kyang shes rab kyi pha rol tu phyin pa 'di nyid la bslab par bya'o / /
zhes sogs kyis bgrod pa gcig pa'i lam du 'grub pas gtso bo theg chen yin kyang phal ba'i tshul du theg pa gzhan gnyi ga'ang sdud dgos so / /
'on te gal che ba la don gcig rnam grangs du mar zlos te gsung pa'ang yod pas /
lam lnga kho nar sbyor dgos ba cis shes she na /
rang gi tshig gi nus pas shes te /
dang po gnyis la pha rol gyi sgra ma sbyar zhing gsum pa nas sbyar ba'i phyir ro / /
de'ang pha rol tshu rol gyi mtshams ni dper na lung pa phar nang tshur nang gi mtshams par gyi ri'i sgang rgyud nas 'jog pa ltar /
skye 'phags kyi mtshams nas 'byed pa yin te chos nyid mngon sum du rtogs pa'i ye shes kyi nyi ma shar te /
srid par kun tu sbyor ba gsum gyi mun stag dang grang ba'i gdung ba zad pa /
so so skye bo rnams kyis mngon du ma gyur cing 'phags pa rnams kyi gnas su gyur pa de la pha rol ces bya'o / /
de 'dra ba'i ye shes kyi nyi ma ma shar zhing kun sbyor gsum gyi grib ma stug po grang rag dang bcas pas non pa so so skye bo rnams kyi rgyun gyi sdod gnas su gyur pa de la tshul rol ces bya ste /
las kyi nus pas de kho na mthong zhing /
de'i nang du 'khyams pa'i phyir tshu rol mthong ba zhes btags so / /
pha rol dang tshu rol ltos 'jog gis yin te /
sangs rgyas kyis chos bstan pa ched du bya pa'i gdul bya'i don yin pas /
de la gtso bor ltos te 'phags pa'i sa la pha rol ces gsung pa yin gyi /
sangs rgyas rang la ltos na tshu rol yin te /
srid pa tha ma pa mang po bsnyen par rdzogs pa'i tshe tshur shog gsung ba de 'khor bar zhen thag chod la /
sdug bsngal nye bar zhi ba thar pa'i sa 'dir chur shog ces myang 'das kyi bsam ba skyed pa yin la /
de shugs che bas sbyor ba bslab pa'i 'bog chog thams cad kyi go'ang tshangs pa mtshungs par spyod cig ces @# / /
ba tsam gyis chod pa yin no / /
'o na tshogs sbyor gnyi ga tshu rol gyi sar 'dra bas songs shig ces pa gcig gis chog la /
yang na tshogs lam gsum dang sbyor lam bzhi la'ang so sor dgos so snyam na /
'di ni lam lngar 'byed lugs rgyu mtshan dang bcas pa legs par go dgos so / /
de'ang lam lngar phye ba thabs kyi cha nas ma yin par /
stong nyid rtogs pa'i shes rab kyi cha nas yin te /
chos nyid la gsal snang cha 'dra tsam yang ma thob kyang slar thob pa'i rgyu tshogs tsam du 'gro bas tshogs lam dang /
nges par 'byed pa mthong lam lta bu'i gsal snang dngos min kyang de'i cha 'dra tsam skyes pas nges 'byed cha mthun nam sbyor lam dang /
chos nyid dang por mngon sum du gsal bar mthong bas mthong lam dang /
mthong zin goms par byed pas sgom lam dang /
de las lhag goms shing bslab rgyu med pas mi slob lam zhes bshad pa yin no / /
des na tshogs sbyor gnyis kyang chos nyid mthong tshul khyad par che bas so sor gsungs pa yin te /
dper na srib kyi lung pa'i mthil na yod pa de la 'deb ma zin par du gzhung brgyud nas 'gro ba'i tshe je mtho je gsal du 'gro rgyu med pa ltar /
tshogs lam skabs spang bya 'di dang 'di mngon gyur tsam yang spong zer rgyu med la /
don sbyi'i gsal snang 'phel ba'i khyad par dod rgyu'ang med /
sbyor lam skabs mthong spangs gzung 'dzin gyi rtog pa mngon gyur rim gyis nyams smod pas spang bya rnam rtog ldan tshul gyi khyad 'byed rgyu dang /
de'i mthus chos nyid la don sbyi'i gsal snang je cher 'gro rgyu yod pa /
dper na la 'deb nas yar gom pa re re bzhin je mthor 'gro rgyu dang /
de'i dbang gis nyi zer gyi mdangs kyang rim pas rje gsal du 'gro rgyu yod pa lta bu yin pas /
drod la snang ba thob pa dang /
rtse mo la snang ba mched pa sogs su gsungs pa yin no / /
yang drod kyi sgra don rnam par mi rtog pa'i ye shes kyi me'i snga ltas yin pa'i phyir dro bar gyur pa zhes gsungs pas /
gtsub shing gi dpe dang sbyar na re zhig ma brdar bar du drod mi 'byung la /
de nas drod tsam dang /
shin tu tshab dang /
du ba 'thul ba dang /
me tsag tsag ba dang /
dmar lam gyis 'bar ba rnams rim par 'byung ba'i khyad par chen po dngos su mthong rgyu yod la /
drod ma lang gong der de 'dra'i dbye ba cher med do / /
'on kyang dang po ma brdar na drod mi 'byung /
drod byung yang yun du ma brdar na me mi 'byung ba dang /
srib kyi lung pa'i gzhung brgyud nas ma song bar la 'deb tu mi sleb la /
lam 'dzeg par phar nang du mi phyin pa ltar /
tshogs lam ma skyes par sbyor lam dang /
sbyor lam ma skyes par mthong lam du bgrod tshul med do / /
'di legs par go na /
kha cig /
rtog pa thams cad 'ching byed yin pas dang po nas mi rtog pa la 'jug dgos zhes smra ba rnams sgom rim gsum dang rje'i gsung rab rnams su bkag pa'i don khong du chud de /
thos bsam sgom gsum dang bshad sgrub ya ma bral bas bstan pa'i gnad dang lam gyi lus yongs su rdzogs pa la nges pa rnyed par 'gyur ro / /
de ltar na songs shig ces pa dang pos chos nyid kyi don la thos bsam gtso bor gyur@# / /
pa'i tshogs lam bgrod tshul dang /
gnyis pas de la don spyi'i gsal snang dang bcas pa'i sgom byung gtso bor gyur pa'i sbyor lam bgrod tshul bstan pa yin no / /
des na tshogs sbyor gnyis po de med mi rung du bgrod dgos pa'M thar lam yin kyang /
kun btus las kun 'byung rjes mthun par gsungs pa bzhin rten gyi sgo nas tshu rol 'khor ba'i phyogs su gtogs pas lam gyi bden pa'am lam don dam pa ni ma yin no / /
mthong lam thob pa na /
'gro mi 'dod dang lam nor dang / /
lam la the tshom ji snyed cig /
ces pa ltar gyi kun sbyor gsum spangs shing /
khyad par mdo las /
the tshom las brgal ba /
som nyi las brgal ba /
gzhan gyi dring la mi 'jog pa /
ston pa'i bstan pa las gzhan gyis bkrir mi btub pa /
zhes sogs ltar dogs pa med par yang dag pa'i lam bgrod nyag gcig pa /
dgra yul brgal nas rang sar 'gro ba lta bu yin pas lam bden gyi ming thob cing /
gong nas gong du bgrod ldan phyir / /
de dag nyid ni sar 'dod do / /
zhes bgrod par bya ba'i gnas don dam pa yin pas don dam pa'i sar yang bshad de /
tshogs sbyor gnyis su de mos blo tsam las dngos su ma phyin pas mos pa spyod pa'i sar bshad do /
de na /
de nas bzung ste de ni thob par gyur pa yis / /
byang chub sems dpa' zhes bya'i sgra nyid kyis bsnyad do / /
'di ni de bzhin gshegs pa rnams kyi rigs su'ang skyes pa ste / /
zhes mtshams 'di nas don dam pa'i sa la gnas pa /
don dam pa'i rigs su skyes pa /
don dam pa'i byang chub sems dpar 'gyur la /
theg pa 'og mar yang 'di nas lam gyi bden pa dang dge 'dun dkon mchog tu 'gyur ro / /
des na pA ra ga te zhes pa'i pA ra pha rol tu bshad pas don dam par yang bshad dgos te /
de la yi ge bsnan pas pA ra mA r+tha don dam pa la 'jug cing /
der ma zad sbyor lam gyi skad dod pra yo ga brda zhes pa pra pA ra byas tshe don dam pa la sbyor ba zhes pa'i don du 'gyur bar bshad do / /
de'i rgyu mtshan yang tshu rol dang pha rol zhes pa don gyi yul steng nas ngo bos grub pa zhig ma yin gyi /
blos phar 'dogs tshul legs nyes yin te /
bden grub kyi mtshan mar 'du shes pa'i dbang du gyur te de las 'da' ma nus pas kun rdzob 'khrul pa'i snang bar 'phyan pa tshu rol dang /
mtshan 'dzin gyi dmigs pa'i gtad so bshig ste de las brgal nas don dam mtshan ma med pa'i ngang du son pa pha rol gyi don yin pa'i phyir /
'du shes tshu rol yin zhes 'dren pas yongs su bsgrags / /
'du shes rnam par bshig nas spong ba pha rol 'gro /
zhes gsungs so / /
'o na so so skye bo la'ang don dam rtogs pa yod /
'phags pa la'ang mtshan mar 'dzin pa yod pas phan tshun 'dres par mi 'gyur ram snyam na /
skyon med de /
so skye la de nyid rtogs pa yod kyang ro gcig tu zhugs pa med pas rang las tha dad pa'i tshul du 'char dgos shing /
de la yul gyi ngos nas tshur shar ba'i snang tshul med pa mi srid pas mtshan mar 'du shes pa las ma 'das so / /
'phags pas de nyid gzigs tshul rig bya rig byed tha dad pa'i rnam pa med par chu la chu bzhag pa bzhin @# / /
de'i ngang du son pas gnyis su med pa'i ye shes zhes bya ba dang /
chos sku rang steng du mthong ba sogs su bshad pa yin /
der bden 'dzin yod kyang rgyal po stobs po ches dgra phal pa zil gyis mnan pa ltar de'i dbang du mi 'gyur bas /
bden pa mthong la 'phen pa med / /
ces sogs kyi rtsa ba'ang 'di la thug go /
des na spyir btang gi pha rol gyi don mtshan mar 'du shes pa'i tshur mthong la ltos nas bzhag pa de'i dbang du byed dgos bas 'phags pa'i gnas skabs thams cad der 'jog dgos kyang /
gtso bo'am mthar thug gi dbang du byas na rgyu bdag 'dzin bag chags dang bcas pa dang /
'bras bu 'khor ba phra rags ma lus par spangs pa /
las sgrub kyi sgra kho nas bstan pa'i sangs rgyas kyi sa 'ba' zhig la byed dgos te /
brgyad stong don bsdus su /
shes rab pha rol phyin gnyis med / /
ye shes de ni de bzhin gshegs / /
bsgrub bya don de dang ldan phyir / /
gzhung lam dag la de sgra yin / /
zhes gsungs so / /
'di'i dngos zin ltar na slob pa'i de rnams btags pa ba tsam du 'jog pa ltar snang yang /
dgongs pa btsal na gtso phal la bzhed par snang gi /
mtshan btags kyi don du mi snang ngo / /
zhes gser 'phreng las 'byung pa bzhin yin pas gtso bo ma yin pa'i don du dgongs pa'i grel dgos so / /
de'i phyir pha rol tsam zhig tu song bas mi chog par mthar thug gi byang chub 'grub pa la /
da dung bskal pa du mar brtson pa bskyed nas lam gong du bgrod dgos pas /
pA ra ga te ste pha rol tu songs shig ces pas rjes la /
pA ra saM ga te ste pha rol tu yang dag par songs shig ces bsnan nas gsungs pa yin no / /
'o na don dam pa'i sa dang lam du 'jog lugs chos nyid gzigs tshul gyi sgo nas yin na /
mthong lam gyi tshe gnyis snang phra mo'ang med par chul chu bzhag pa bzhin ro gcig tu zhugs pa'i sgo nas chos nyid gzigs tshul de las lhag pa sangs rgyas kyi sar yang med pas khyad par gang gi sgo nas sa gong ma gong mar 'jog snyam na /
mdo sde sa bcu pa las /
ji ltar bar snang bya rjes mkhas rnams kyis / /
brjod par nas ma yin zhing mi mthong ba / /
de ltar rgyal ba'i sras kyis kun kyang / /
brjod mi nus na mnyan par ga la nus / /
'on kyang byams dang snying rje smon lam gyis / /
de las phyogs tsam rim pa'i tshul phyis ni / /
bshad bya sems kyi spyod yul rnams kyis min / /
zhes bya nam mkhar 'phur ba'i tshe de'i rjes nam mkha'i ngos na mi 'dra ba'i mtshams so sor 'byed rgyu med kyang /
sa gzhi la mtshon nas ri dang /
thang dang /
klung dang /
nags tshal dang /
grong khyer sogs 'di dang 'di'i thad ces ston lugs yod pa ltar /
chas nyid gzigs tshul gyi ngo bo'i sgo nas 'byed rgyu med kyang /
byams snying rje dang smon lam sogs thabs kyi chas khyad par du byas pa'i sgo nas nus pa rdzogs tshul khyad yod par gsungs te /
shar ri'i rtse nas nyi ma rdzogs par shar bde dang /
dkyil du slebs pa gnyis ngo bo la khyad med kyang sa gzhi dros pa'i nus pa'i khyad yod pa dang 'dra bar yang dam pa 'ga' zhig gsungs so / /
nus pa je cher thabs kyi sgo nas song tshul de'i ming la rgyan las yongs su sbyong ba zhes btags te /
@# / /
'dir pA ra saM ga te zhes pa'i saM ni saM shod+ha byas na yongs su sbyang ba la 'jug /
san+ta na byas tshe rgyun du la 'jug pas yun bsrings nas goms te gong 'phel du gtong dgos pa'i don du 'gro la /
'dir yongs grags bzhin yang dag pa'i steng nas bshad na /
yang dag ni dbus mthar /
gzhan min phyin ci log ma yin / /
zhes phyin ci ma log pa'i don du bshad pa skabs 'dir sbyor tshe mtshan mar 'du shes pa la phyin ci log tu bzhag ste /
mthong lam gyis de las 'das pa tsam yin kyang /
des mi chog par de las shin tu 'da' dgos pas /
gong du sgom lam 'chad pa'i skabs /
phyin ci log las shin tu 'das nas mya ngan las 'das par mthar phyin to / /
zhes gsungs pa de dang sbyar te go dgos so / /
de'i tshul yang stong nyid rtogs pa'i shes rab gcig pu gtso bor bsgoms na myang 'das tsam 'thob nus kyang /
de ni rgyud bla mar /
med phyir 'jigs dang bcas pa'i phyir / /
ces pa ltar /
tshu rol 'khor pa'i sdug bsngal med tsam las gzhan don phun tshogs mi 'grub cing /
rang rgyud ldan de'ang 'jigs pa ma lus pa las skyob mi nus pas chad pa'i myang 'das zhes myang 'das nyi tshe ba tsam du 'gyur gyi /
myang 'das mthar phyin pa'am yongs su rdzogs par mi 'gyur ro / /
des na myang 'das mthar phyin par byed tshe /
rgyan las /
tshu rol pha rol mtha' la min / /
de dag bar na'ang mi gnas pa / /
zhes pa ltar shes rab des tshu rol 'khor mtha' bkag /
de dang zung du 'brel ba'i thabs kyi chas so so'i yongs spyod gis bsdus pa rnams kyis pha rol zhi mtha' bkag ste /
mtha' de gnyis dang gral ba'i dbus mi gnas pa'i myang 'das thob par byed dgos pa yin no / /
'o na de dag bar na mi gnas zhes pa min nam snyam na /
mtha' gnyis la mi gnas tshul ni tha snyad du yin pas /
mtha' gnyis spangs pa sgrub pa'i tshe der mi gnas pa don dam pa'i dbang du byas par go dgos kyi tha snyad du min no / /
gal te sa so sor chos nyid gzigs tshul gyi ngo bo la khyad med na /
mdo sde rgyan las /
kun tu 'gro don mchog gi don / /
zhes sogs kyis dang por chos dbyings kun 'gro'i don du rtogs pa /
gnyis par mchog gi don du rtogs pa sogs su gsungs pa ci zhe na /
de ni mnyam gzhag tu bdag gzhan mtha' dag chos dbyings su dbyer mi phyed par rtogs pa'i shugs kyis /
rjes thob tu rang la bdog pa thams cad gzhan la gtong bar 'dzin chags ci yang med pa'i sbyin pa lhag pa dang /
mnyam gzhag tu tshul khrims dang tshul 'chal gnyi ga stong par rtogs pa'i shugs kyis rjes thob sgyu ma'i snang ba tsam la de gnyi gar mchog dman dang 'dor len zhib mor byed dgos par bsnyon med du gzigs te tshul khrims lhag pa sogs 'byung bas /
'di'i rtsa ba'ang las dang po ba'i sa nas bzung ste sbyin sogs thabs kyi cha dang shes rab gnyis ka zung 'brel du nyams su blangs pa'i stobs kyis gcig gis gcig la nus pa bton pa yin no / /
de nas mi slob pa'i lam ston pa la /
bo d+hi sA hA zhes 'byung zhing /
de slob dpon phyag na rdo rje'i 'grel pa seng ge rgyal mtshan gyis bsgyur bar /
byang chub tu gyur cig ces bsgyur /
gzhan mang por byang chub tu songs @# / /
shig ces bshad ba snga ma rnams kyis zlas drangs te mthar thug gi bgrod yul yin pa la bsams par snang ngo / /
'on kyang lam de dang der songs shig ces ba ma 'ongs ba na thob rgyu'i lam de'i dbang du byas pa yin na byang chub tu song zhig ces pa dgos kyang /
'dir da lta rang rgyud la ldan pa'i lam de dang de'i sgo nas songs shig ces pa /
dper na chu bor gru gzings la song zhes pa'am /
bya nam mkha' la song zhes pa lta bu rten dang brten pa dus mnyam gyi dbang du byas pa yin pas /
byang chub mi slob pa'i lam de'i sgo nas yang bgrod sa med pas songs shig ces pa mi dgos te /
de lta ma yin na so skye la'ang pha rol tu songs shig ces pa sbyar chog pa'i phyir ro / /
'dir song ba zhes pa lta bu'am /
song ngo zhes pa lta bu'i sgra ma sbyar bar songs shig ces bskul tshig gis gsungs pa ni yon tan gong ma de dag thams cad kyang sgrub pa bzhi dang sbyor ba bzhi'i sgo nas nan tan gyis sgrub dgos par shes pa'i ched yin no / /
byang chub ni paN chen gyi lam sgron 'grel par /
byang chub ces bya ste sgrib gnyis ma lus par byang zhing /
ji lta ji snyed kyi chos ma lus pa chub pa'i phyir /
zhes pa ltar byang ba dang chub pa'i don so sor phye ste spangs rtogs gnyi ga la sbyar yang rung mod /
gtso bo ni /
dri ma zang dang mi sgye ba'i / /
ye shes byang chub ces brjod de / /
zhes chags thogs dman pa'i sgrib pa ma lus pa zad par spangs pa'i mthus chos thams cad cig car mngon sum du gzigs pa gzhan don rnam pa thams cad pa 'grub pa la med mi rung gi ched du bya ba'i gtso bo ye shes la byed dgos te /
nyi khrir /
bcom ldan 'das /
ji ltar bla na med pa yang dag par rdzogs pa'i byang chub lags /
bcom ldan 'das kyis bka' stsal pa /
rab 'byor chos thams cad kyi de bzhin nyid ji lta bar bla na med pa yang dag par rdzogs pa'i byang chub kyang de bzhin no / /
zhes chos thams cad kyi steng du gzhi bden gnyis ji ltar gnas pa bzhin du gzigs pa mthar thug pa'i ye shes la byang chub tu gsungs so / /
des na dngos bstan gtso bo ni gong du stong nyid rtogs pa'i steng nas lam bgrod tshul rim par gsungs pa'i mu yin pas /
de'i rigs 'dra'i rgyun phyi ma ldog cha nas phye ba'i ji lta ba rtogs pa'i rnam mkhyen la byed dgos kyang /
spyir sems can thams cad kyi mchog nyid kyi sems chen po zhes bya ba kun la rang las lhag par gces pas rang nyid kun gyi bla mar gyur pa ji snyed pa rtogs pa'i rnam mkhyen thabs gtso bor gyur pa dang /
sgrib pa thams cad spangs pa'i spong ba chen po dang /
ji lta pa gzigs pa'i rtogs pa chen po ste ched du bya ba chen po gsum ga 'dir tshang dgos te /
gong du bla na med pa zhes pa dang /
sgrib pa med cing zhes pa dang /
yang dag par rdzogs pa'i byang chub ces pa gsum gyis de gsum bstan pa 'dir bod+hi zhes pa'i sngags 'dis sdud dgos pa'i phyir ro / /
sngags 'di la oM yod pa dang med pa'i dpe rgyun gnyis 'byung yang yod pa dag par byed dgos te /
'di'i sgrub thabs klu sgrub kyis mdzad pa las /
tadya thA dang oM spel nas zhes gsungs la /
shrIm+hA @# / /
dza nas kyang /
oM dang swA hA zhes bya ba ni bzlas pa'i 'bras bu thob pa'i don du byin gyis brlabs pa'i sgra'o / /
zhes bshad do / /
byin gyis rlob tshul rgyud rdo rje rtse mo las /
oM ni ci zhig yin par brjod / /
mchog dang nor ster dpal dang g.yang / /
skal bzang rnam pa dang ldan dang / /
dam bca' ba dang bkra shis don / /
nor bu 'dzin pa'i sngags yin no / /
zhes 'phral yun gyi phan yon mang du 'byung bar gsungs so / /
phyi rol rig byed par nams oM la de 'dra'i yon tan yod par 'dod pa ni /
kun slong la ma ltos par sgra der ngo bo nyid kyis de 'dra'i nus pa zhig yod par smra ba yin la /
rgyud 'di'i dgongs pa ni sngags de'i mtshon don dran pa'i sgo nas brjod na phan yon de lta bu 'byung ba yin /
mtshon don ni bshad rgyud rdo rje phreng ba'i sngags kyi de kho na nyid bshad pa'i le'ur dbyangs kyi dang po dang lnga pa /
pa sde'i tha ma gsum tshogs pas oM grub cing /
de gsum gyis thugs gsung sku rdo rje gsum mtshon par gsungs la /
sku gsung thugs rdo rje gsum gyi don dran pa'i khongs su mdo rgyud mtha' dag 'du ba yin te /
mdo lugs kyi thabs thams cad sku gsung gnyis 'grub byed dang /
shes rab kyi cha thams cad thugs 'grub byed yin zhing /
de gnyis sum 'dus pa med / /
rgyud bya spyod gnyis kyi lam mtha' dag bsam gtan bzhir 'du ba'i bsam gtan dang po'i bzlas brjod kyi yan lag gsum sku 'grub byed yin la /
yan lag phyi ma dang me gnas kyi bsam gtan /
sgra gnas kyi bsam gtan rnams gsung 'grub byed yin pas mtshan bcas kyi lam thams cad der 'dus /
sgra mthar thar pa ster ba'i bsam gtan ni thugs 'grub byed yin zhing mtshan med kyi lam kun der 'du'o / /
'bras bu'ang spyod rgyud la rigs gsum 'dus pa'i longs sku rnam snang gi sgrub thabs shig logs su byas pa ma gtogs /
rigs gsum du byed pa bya spyod gnyis 'dra zhing /
de'ang don sku gsung thugs rdo rje gsum yin no / /
rnal 'byor rgyud de nyid bsdus pa'i dum bu bzhis lam 'bras thams cad phyag rgya bzhir bsdus shing /
phyag chen sku /
chos rgya gsung /
dam rgya thugs 'grub byed yin la /
las rgya ni de gsum gyi 'phrin las yin pas de gsum du ma 'dus pa'i skyon med do / /
bla med la sku 'grub byed bskyed rim /
gsung 'grub byed kun rdzob sgyu ma'i rdzogs rim /
thugs 'grub byed don dam 'od gsal gyi rdzogs rim yin la zung 'jug ni de tshogs pa'i steng nas 'jog dgos pas don de gsum du thams cad tshang ste /
mdor na thob bya'i mthar thug sku gsum du nges pas 'bras bu'i grangs nges kyi sgo nas rgyu'i lam thams cad kyi grangs nges kyang 'grub ste /
'di'i khongs su ma 'dus pa ci yang med pas gsung rab thams cad yi ge na gcig tu 'du ba zhes dam pa gong ma rnams gsung pa'ang 'di 'dra la dgongs pa yin no / /
'o na 'di mdo sngags gnyis las gang du gtogs snyam na /
bi ma la mi tras dbang rtul la gsang ste bstan bas gsang gsangs su btags par gsungs /
slob dpon phyag na rdo rje'i 'grel par /
dang po'i e waM ma ya nas bzung 'dus pa sogs dang phyogs 'dra bar gsungs la /
'di'ang @# / /
de'i gnad bsdus pa'i gsang sngags rnal ma dang /
las tshogs sgrub byed kyi sngags las 'di nyid zab par gsungs te /
de nyid las /
shes rab kyi pha rol tu phyin pa'i snying po'i don gyi gdams ngag 'di mtshan nyid kyi theg pa yin nam sngags kyi theg pa yin zhes the tshom zan /
sems can rnams kyi blo'i snang ba la tha dad du snang mod kyi /
zab mo'i chos nyid la tha dad med de /
de 'dra bas na shes rab kyi pha rol tu phyin pa'i sngags 'di ni gsang sngags rnams kyi don gyi snying po yin no / /
zhes dang /
zhi ba dang /
rgyas pa dang /
dbang dang /
drag po'i sngags ma yin no / /
'o na gang yin zhe na sngags 'di'i don rtogs pa tsam gyis sems grol ba yin no / /
sngags 'di'i dang po'i yi ge bzhi las byung ba dang /
bar du yi ge bzhi'i don gsal bar bstan pa dang /
tha ma sngags kyi don rnam pa bzhi la bsdus pas so / /
zhes gsungs la /
klu sgrub kyis 'di'i sgrub thabs mdzad pa bla med dang 'gros mthun zhing /
kun snying gis rnal 'byor rgyud dang bstun nas sgrub thabs mdzad pas gdul bya thun mong ma yin pa 'ga' zhig la ltos te sngags su byas chog go /
de'ang dper na sngon gtum po rab snang sdig pa'i bu yin pas mar gyi ming thos na'ang mi bzod par khong khro skye la gnyid med pa de 'tsho byed gzhon nus mar sman dang sbyar te byin nas gnyid byung bas /
thabs kyis zar 'jug rung yang mar zo zhes zer mi rung ba bzhin /
don la dgongs pa'i phugs sngags dang bsres nas ston rung yang /
dang po nas sngags ltar nyams su longs zhes tshig gis ston mi rung ngo / /
mdo sngags gnyis lam srol so so ba yin pas don la'ang bsre mi rung snyam na /
de gnyis gcig tu bsre rung bar ma zad nges par 'dres dgos pa yin te /
'grel chen dri med 'od las /
rdo rje theg pa ste sngags kyi tshul dang pha rol tu phyin pa'i tshul 'bras bu dang rgyu'i bdag nyid gcig tu 'dres par gyur pa'o / /
zhes gsungs pa'i phyir /
'on kyang de'i ched du bya ba'i gdul bya la dang po nas sngags lugs su byas nas bstan na ston pas mdo sngags so sor gsungs pa'i dgongs pa ma phyed pa dang skabs 'chol ba'i skyon du 'gyur te /
rim lnga gsal sgron las /
shes rab snying po'i 'grel par bum pa can sgom par bshad pa dang rgyud sde 'og ma'i skabs 'ga' zhig tu gong ma'i lus la gnad du bsnun lugs 'ga' zhig gis bshad pa ni mdo sngags dang rgyud sde gong 'og gi lam gyi khyad par legs po mi shes pa'i rang bzo mkhan gyis byas pa yin pas yid brtan mi rung ngo / /
zhes gsungs pa'i phyir /
des na 'bras bu sngags lam gyis thob bya'i mthar thug pa de zur tsam bstan kyang /
mde'i ched du bya ba'i gdul bya la dang por de mdo lugs kyi lam rkyang pas thob thub pa'i dbang du byas nas bstan cing nyams su blangs te thun mong lam sbyang gi rtogs pa skyes zin pa na gzod 'di la sngags kyi snon pa zhig ma btab par 'bras bu de thob mi nus zhes sngags lam ston pa ma gtogs /
snon pa 'debs rgyu'i thabs mkhas kyi lam de dang po nas mnyam du ston pa min pas theg pa so so bar 'gro ba'i phyir te /
rim lnga gsal sgron las /
phar phyin gyi theg par 'bras bu byang chub kyi bde ba'i thabs rgyu@# / /
lam gyi lhan skyes kyi bde ba chen po ma bstan pas /
'bras bu'i skabs su bde ba chen po bshad du chug kyang theg pa gnyis khyad par che bar gsungs so / /
zhes gsungs pa'i phyir /
gsung 'di'i dngos shugs kyi tshig don la cha 'byed tshul zhib cha gnyis dgos te /
rdul gcig steng na rdul snyed sangs rgyas rnams / /
zhes pa lta bu bzhed pa 'jug pa'i yon tan bshad pa de las lhag pa'i 'bras bu'i yon tan sngags la'ang bsnan nas bshad rgyu med pas der mthar thug gi bshad pa 'jug par sgron gsal las gsungs pa lta bu sngags kyi thun mong ma yin pa'i gnad don re re tsam bstan yang /
de sgrub byed kyi lam dang bcas te ma gsungs pas sngags kyi theg par mi 'gyur ba dang /
yang sems tsam pa'i lugs la srid pa 'pho ba'i mdo theg dman gyi mdo yin kyang de'i nang gi /
ming ni gang dang gang gis su / /
zhes pa'i tshigs bcad de theg dman gyi mdo yin mi dgos pa bzhin /
sher snying mtshan nyid kyi theg pa yin kyang nang gi sngags 'di sngags dngos gnas pa yin pa mi 'gal ba'i tshig la cha 'byed tshul gcig kyang shugs la bstan pa yin no / /
spyir mdo thams cad sngags la gzhol ba yin mod kyang /
de'i nang nas sher mdo ni nang du 'di ltar sngags bsres nas 'byung tshul dang /
mdo gzhan la mi 'dra ba'i spas don gyi bshad pa 'ong tshul dang /
mtshan la'ang rgyal ba'i yum zhes nges don gyi phyag rgya chen por 'khrid bzheng pa'i rnam pa sogs sgo du ma nas mdo gzhan dang mi 'dra ba'i sngags la nye bar gzhol tshul zhig yod pa shes par bya'o| /
de ltar na 'di'i sgrub thabs rnams kyang sngags la 'jug rin gyi gdul bya thun mong ma yin pa de'i dbang du byas pas de la ltos te sngags yin kyang spyir sngags yin mi dgos so / /
thun mong ba'i dbang du byas tshe bim la dang jo bo'i gsung bzhin gsang ste bstan pa la sngags su btags par byed tshul ni /
spyir shugs bstan dang sbas don mi 'dra ste /
shugs bstan ni gzhung gang la'ang yod cing dngos bstan gyi don la dpyad pa'i rigs pa'i stobs kyis rtogs nus pa zhig yin /
sbas don ni bla ma'i man ngag gis ma bstan par rang dbang du dpyad pas rtogs mi nus pa zhig yin /
mdo sde gzhan la sbas don gyi tha snyad med par sher mdo la 'byung ba de bla med kyi rgyud mthar thug pa rnams dang khang nye nga'i rtags yin te /
dngos su yul stong nyid gsung ba de'i sbas don la lam zhig ston tshul yod tshe mthong lam gyi ye shes dang mthar thug gi sku sogs kyang ston tshul yod dgos pas tshul bzhi'i don tshang bar 'byung ngo / /
des na sngags 'di shes rab snying po'i sbas don mngon rtogs gyi rim pa ston byed yin pas sngags su gsungs te /
gzhung ril pos stong nyid gtso bor bstan nas de nyams su len tshul ji ltar yin snyam pa la /
gzhung don lam gyi rim par bsgrigs te gdul bya dbang po shin tu rno shos mgo smos pa tsam gyis go ba rnams la 'dis ston pa yin no / /
des na sher phyin gyi mdo'i dngos bstan stong nyid kyi rim pa dang /
sbas don mngon rtogs kyi rim pa zhes rlung ltar grags kyang mdo rnams rgya che bas gzhung tshig phal cher la mi nges shing /
sher snying ni kun gyi blo la @# / /
yod pas 'di'i steng nas dngos bstan sbas don gnyis byung tshul go sla bar bshad na /
rgyan las skabs gong 'og tu lam lnga tshan yang yang gsungs pa de lam rkyang pa'i lugs su 'dod pa rnams skabs phyi ma dag gi sbyor mthong sogs btags pa tsam du 'dod kyang /
lam khug pa'i lugs kyi sgom tshul dang dgos pa mi 'dra ba so sor yod pas sbyor mthong sgom lam sogs dngos yin par 'dod do / /
de ltar na rgyan dang sbyor rgyu'i mdo rgyas 'bring brgyad stong sdud pa sogs kyang lam lnga tshan du ma bskyar nas gsungs pa yin la /
sher snying 'dir tshig nyung bas sbas don mngon rtog lam lnga tshan gcig las ma gsungs so / /
de'ang mdo'i mtshams 'byed tshul ma hA dza nas gzhan du bshad kyang /
jo bo'i dgongs pa dri med pa shes gnyen dang mthun pas de'i lugs bzhin bshad na /
spyan ras gzigs kyis shA ri'i bu la /
rigs kyi bu'am rigs kyi bu mo gang la las shes rab kyi pha rol tu phyin pa zab mo'i spyod pa spyad par 'dod pa des 'di ltar rnam par blta bar bya ste /
zhes pa 'dis tshogs sbyor gnyis bstan pa yin la /
'di'i nang nas kyang spyod pa spyad par 'dod pa zhes pa yan chad kyis theg pa chen po'i rigs la gnas pa'i gang zag de snying rje'i gzhan dbang du gyur nas sems bskyed cing des zin pa'i tshogs gnyis kyi spyod pa rgya che ba la gtso bor slob pa'i tshogs lam gtso bo dang sbyor lam zhar byung lta bur bstan /
'di ltar rnam par blta bar bya ste zhes pas chos nyid la gsal snang thob pa mthong lam dang cha 'dra bar don spyi'i gsal snang gi sgo nas blta ba'i sbyor lam gtso bo dang /
de'i don thos bsam gyis nges pa tsam rnyed pa'i tshogs lam zhar byung du bstan /
phung po lnga po de dag la /
zhes pa nas /
ma thob pa'ang med do / /
zhes pa'i bar gyis mthong lam bstan te /
de'i tshe chos thams cad kyi steng gi bden 'dzin kun btags spong dgos pas chos dbyings kun 'gro'i tshul gyis rtogs pa zhes shes bya mtha' dag gi steng ga stong nyid mngon sum du rtogs dgos /
sgom lam gyi skabs des rtogs zin de nyid goms par byed pa ma gtogs sngar ma rtogs pa'i chos nyid gsar du rtogs rgyu med pas dmigs pa thams cad bsdus nas mthong lam gyi skabs su bshad cing /
sgom lam la yul gyi cha nas dmigs pa zur pa ma gsungs so / /
mthong lam gyi dmigs par ston tshul yang phung po lnga la rgyas tsam dang /
skye mched bcu gnyis rkang grangs tsam /
khams bco brgyad dang rten 'brel bcu gnyis thog mtha' re tsam smos so / /
dmigs pa de dag gi steng du sbyor rgyu'i rnam pa ni zab mo rnam pa brgyad gsungs la /
de bsdus na rnam thar sgo gsum du 'du ste /
chos thams cad rang gi ngo bor bden pas stong pa dang /
rang 'jog byed thun mong dang thun mong ma yin pa'i mtshan nyid med pa gnyis ni rnam par thar pa'i sgo stong pa nyid /
'khor ba'i chos rnams 'dus byas kyis rab tu phye ba yin kyang /
don dam par rten 'brel bcu gnyis sogs ma skyes shing ma 'gag pa dang /
rnam byang don du gnyer dgos kyang don dam par dri ma sems la zhugs pa med pas dri ma med cing /
rang bzhin gyis mya @# / /
ngan las 'das pa la gzod dri ma dang bral bar byar med pas dri ma dang bral ba med pa ste bzhi ni rnam par thar pa'i sgo mtshan ma med pa dang /
de ltar na don dam par skyon bri zhir zad pa dang /
yon tan gang zhing rgyas par smon du med pas rnam par thar pa'i sgo smon pa med pa yin la /
rnam thar phyi ma gnyis kyang dang por 'du bas zhi sgo gcig pa nyid do / /
rnam pa de brgyad kyi sgo nas phung khams skye mched thams cad kyi steng du stong nyid bsgom pa'i lam bden gyis sdug kun zad par spangs pa'i 'gog bden thob par byed dgos kyang /
sgyu ma'i seng ges sgyu ma'i glang po bsad pa bzhin btags pa tsam las don dam par mngon du byed pa'i thabs kyi ye shes dang /
de la brten nas 'gog pa thob pa gang yang med pas snang stong zung 'jug tu nyams su len pa'i tshul ni /
de bzhin du sdug bsngal ba dang /
zhes pa nas /
ma thob pa'ang med do / /
zhes pa'i bar gyis bstan /
rgya dpe 'ga' zhig tu ye shes med ces pa'i 'phror /
mi shes pa med ces pa zhig yod par bshad kyang don la brtag na mi dgos sam snyam /
sgom lam ni /
de lta bas na byang chub sems dpa' rnams thob pa med pa'i phyir /
zhes pa nas /
mthar phyin to / /
zhes pa'i bar gyis bstan te /
mthong lam gyi skabs su rtogs pa'i chos nyid kyi don de sa so so'i yongs sbyong dang 'brel bang yun du brten cing gnas te gong nas gong du rim gyis bgrod cing sgom spang nyon mongs dang shes bya'i sgrib pa phra rags sogs phyin ci log gi spang bya'i rigs las rim pa rim par shin tu 'das te myang 'das su 'grod dgos par gsungs la /
mthar thug gi spong ba chen po skabs 'dir gsungs pa ni spong byed kyi dngos gnyen sgom lam yin pas spang gnyen sbyar nas bstan pa la skabs 'chol ba'i skyon med do / /
sa so sor kun rmongs nyer gnyis dang gnas ngan len bcu gcig spong tshul dbu ma'i mtha' dpyod du gsungs pa dam pa 'ga' zhig mi bzhed kyang /
dri med bshes gnyen gyis skabs 'dir gsungs la jo bos kyang de sor bzhag tu mdzad snang ngo / /
khyad par gyi lam rdo rje lta bu me slob pa'i lam dang bcas pa ni /
dus gsum du rnam par bzhugs pa'i / /
zhes pa nas /
sangs rgyas so / /
zhes pas bstan te /
snga ma'i sangs rgyas ni /
sa dgu 'das nas ye shes ni / /
gang gi sangs rgyas sar gnas pa / /
zhes pa de yin la /
rgyun mtha'i ye shes de ni rtogs pa chen po dang sems chen po gnyis kyi dngos rgyur gyur pas skabs 'dir bstan pa yin /
chen po gsum gyi mi slob pa'i lam ni gong du'ang bshad zin pa ltar yin no / /
lam lnga mdo dang sbyor tshul 'di jo bo'i 'grel bar mthun kyang dri med bshes gnyen gyis 'di ltar ma bshad snyam na /
zhib tu ma brtags pa yin te /
nges mdo'i mtshams 'byed lugs dgongs 'grel gyi dmigs pa bzhi dang sbyar ba des lam lnga go dgos pa'i phyir te /
tshogs lam skabs chos nyid la thos bsam gyis dpyad pa gtso bor gyur pas rnam rtog dang bcas pa'i gzugs brnyan /
sbyor lam skabs sgom byung thob kyang mthong lam lta bu'i so sor rtog pa ma thob pas /
der ltos na zhi gnas gtso bor gyur pas rnam rtog med pa'i gzugs brnyan @# / /
te de gnyis ka don spyi la brten pas gzugs brnyan zhes bshad /
mthong lam skabs yul gyi dngos po mtha' dag gi chos nyid mngon sum du rtogs pas dngos po'i mtha' zhes bshad /
sgom lam ni /
sgom pa'i lam /
ni rnam gnyis te / /
mthong ba zhes bya zag pa med / /
ces pa sgra ji bzhin du mi 'dod kyang mdo'i tshig ris yin pas phyogs tsam spyi skad la grags che bas dmigs par yang gzugs brnyan gnyis dang dngos po'i mtha' gsum char 'byung gi zur du bstan mi dgos so / /
'on kyang goms pa je cher song ba bzhin gyis spangs rtogs gong nas gong du bgrod pa'i dgos pa chen po 'grub rgyu yod pas lag rjes kyi cha nas dgos pa yongs grub kyi dmigs par bshad pa de dag gis lam lngar sbyor tshul go dgos so / /
de yan chad kyi mdo'i don thams cad sngags 'dis bsdus pa yin te /
bcom ldan 'das zab mo snang ba'i ting nge 'dzin la zhugs pa dang spyan ras gzigs kyang stong pa nyid la mnyam par bzhag ste gsung tshul gyis sangs rgyas nas bzung bshes gnyen bar ma chad pa las brgyud cing /
nang gi don rtogs shes rab dang ldan pa'i sgo nas ston dgos tshul gyi man ngag gleng gzhis bsdus pa rnams tadya thA zhes pas bstan /
sku gsung thugs gsum gyi bdag nyid e waM gyi don mthar thug pa gleng gzhi'i khongs na gnas pa de nyid oM zhes pas bstan /
shA ri'i bu rigs kyi bu'am /
nas /
rnam par blta bar bya zhes pa'i sbas don gyi tshogs sbyor gnyi ga ga te ga te zhes pas bstan /
phung po lnga po /
zhes pa nas /
ma thob pa'ang med ces pa'i spas don gyi mthong lam pA ra ga te zhes pas bstan /
de lta bas na zhes sogs kyi sbas don sgom lam pA ra saM ga te zhes pas bstan /
dus gsum du zhes sogs kyi mi slob lam bo d+hi zhes pas bstan to / /
swA hA ni gzhi tshugs zhes brtan par byed pa'i don te /
lam lnga'i nyams len gyi sgo nas thog ma'i oM gyi mtshon don de sgrub par byed pa la thun mong ba'i dbang du byas na /
stong par gnas dang sems can yongs su mi gtong dang / /
zhes pa ltar stong pa nyid snying rje'i snying po can gyi gzhi tshugs par byed pa dang /
rgyud sde 'og mar sgyar tshe zab pa stong nyid dang gsal ba lha'i 'khor lo zung 'jug gi gzhi tshugs par byed pa dang /
bla med ltar na ldan skyes kyi bde chen dang stong pa dbyer mi phyed pa'i gzhi tshugs par byed dgos so / /
sngags 'di la shes rab kyi pha rol tu phyin pa'i sngags /
rig pa chen po'i sngags zhes sogs gsungs pa ni kha cig lam lnga so so la sbyar /
la la sgyu ma lta bu dang rnam thar sgo gsum la sbyar yang /
don dam pa rtogs par byed pa dang /
ma rig pa spong ba dang /
gzigs tshul de las gong na med pa dang /
mi mnyam pa sangs rgyas sam nam mkha' dang mnyam par byed pa dang /
sdug bsngal ma lus pa las skyob pa sogs don gcig pu la sgo du ma nas bsngags pa yin no / /
gzhung 'dir mdo'i don thams cad bsdus pa yin pas gong 'og bsdebs na rgyan gyi bstan bya'i dngos brgyad don bdun cu po thams cad tshang dgos kyang lam cha tshang ba tshar gcig las ma gsungs pas rgyan dang ji bzhin sbyar du med la /
'on kyang mdo rgyan sbyor tshul la dpyad pa 'jug pa'i sgo tsam zhig dper mtshon na /
sems bskyed pa @# / /
dang gdams ngag dang / /
nges 'byed yan lag rnam pa zhi dang / /
sgrub pa yi ni rten gyur pa / /
chos kyi dbyings kyi rang bzhin dang / /
dmigs pa dag dang ched dang ni / /
go cha 'jug pa'i bya ba dang / /
tshogs ni nges par 'byung bcas rnams / /
thub pa'i rnam kun mkhyen pa nyid / /
ces rnam mkhyen mtshon byed kyi chos bcu gsungs pa'i dang po sems bskyed pa byang chub 'dod pa'i ming gis btags pa de /
zab mo'i spyad pa spyod par 'dod pa zhes pas bstan /
gdams ngag ni shA ri'i bus gus pa dang bcas spyan ras gzigs la zab mo'i gdams pa dri lan byas pas bstan /
nges 'byed yan lag sbyor lam ni rnam par blta bar bya ste zhes pas bstan /
sgrub pa'i rten chos kyi dbyings kyi rang bzhin gyi rigs ni rigs kyi bu'am rigs kyi bu mo gang la la zhes pas bstan /
theg chen sgrub pa'i dmigs pa ni phung po lnga po zhes sogs kyis bstan /
chen po gsum gyi bdag nyid ched du bya ba ni /
sgrib pa med pa mya ngan las 'das pa mthar phyin te /
bla na med pa yang dag par rdzogs pa'i byang chub ces pas bstan /
go sgrub 'jug sgrub tshogs sgrub nges 'byung sgrub pa bzhi ni /
shes rab kyi pha rol tu phyin pa zhes dang /
zab mo'i spyad pa spyod ces dang /
brten cing gnas te zhes dang /
phyin ci log las shin tu 'das nas zhes pas bstan pa lta bu go rim mthar chags min kyang don tshang bar yod do / /
de ltar na chos kyi phung po brgyad khri bzhi stong gi snying po bsdus pa sher mdo yin la /
sher phyin stong phrag brgya pa sogs kyi snying po bsdus pa sher snying yin zhing /
de'i don bsdus pa sngags 'di yin pas chos thams cad kyi nying khu yin par rigs pas 'grub cing /
des na de dag kun gyi phan yon sdud par yang rjes su dpag par bya'o / /
rang gi dran pa gso phyir dang / /
mdo las nyams len gnad 'tshol ba'i / /
blo chen tshe 'phel ba la gdams / /
dge bas yum don rtogs gyur cig /
shes rab snying po'i sngags kyi rnam bshad 'di ni btsun sa dkon mchog bstan pa'i sgron mes 'di la 'di lta bu'i don rgya che ba zhig 'ong dgos rgyur 'dug snyam ste /
thub ba kun gyi ye shes kyi sku can yab gcig \u0f38'jigs med dbang po'i zhabs la gsol ba nan cher btab pas go lugs 'di 'dra zhig byung ba bri bar brtsams pa na /
rang bzor 'gyur dogs te gzod 'grel pa rnams la bltas pa na rang gi go lugs dang phyogs mthun par 'dug pas de dag nas kyang cung zad bsnan te me byi'i dgun mtshams skabs nyin gung gi thun gseng la sug bris su bgyis pa las shog bur 'bebs pa po ni sngags ram pa dkon mchog kun dga'o / / / /
dge legs 'phel / /
