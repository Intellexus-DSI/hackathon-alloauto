@# / /
tshogs mchod kun bzang mchod sprin bzhugs so / / / /
@# / /
na mo gu ru badzra TA ki ni b+h+ya /
'dir tshes bcu la sogs pa'i dus khyad par can gyi tshe tshogs mchod bya tshul 'khyer bde bar dgod pa ni /
gnas dben pa yid dang mthun pa'i gnas su sku gsung thugs kyi rten dgram mtshod pa rgya chen po dang /
tshogs gtor dang| tshogs kyi mchod pa maM sa dang mang na phud ma nyam pa /
gzhan yang bza' bca'i rigs sna tshogs pa bshams la chang chu nang mchod kyis bran /
rdor dril cang te'u rol mo'i bye brag sna tshogs bshams la /
rdo rje slob dpon gyis las kyi rdo rje la /
ka stwaM ? bi ri b+h+yaH rnal 'byor dam tshig ldan pa yi / /
skal ldan rnams ni nang du bzhugs / /
skal pa med rnams ma gzhug cig /
ces bsgo /
las kyi rdo rjes sgo rtsar dbyug sngon can gyi nga rgyal gyis dbang thob cing dam tshig gtsang ba tshul 'di la mos pa rnams brda' yis dri lan byas te nang du gzhugs /
de las ldog pa rnams phyir bskrad de sgo dang yol ba la sogs pas 'tshams bcad par bya /
de nas las kyi rdo rjes phyag gsum btsal te nang mchod byin brlab mdzad par zhu /
zhes zhu ba la sogs pa spyi ltar byas la /
tshogs pa rnams kyis bde mchog gi bdag skyed rgyas par bsgom pa'i rjes su lu i pa la phyi rol mchod pa'i cho ga ltar tshom bu bkod pa'i bar song rjes dang /
lus dkyil dang lha lnga la 'tshams 'dir slob dpon gyi mdun du nang mchod bzhag la /
ka ni gang du'ang mi gnas pa / /
pA ni lhan skyes bde ba che / /
la ni gnyis med ye shes te / /
sku gsum mngon gyur ka ba la / /
thag med bdud rtsi su ras gang / /
hUM AH oM gyis byin rlabs pas / /
zag med bdud rtsi'i rgya mtshor gyur / /
zhes dang /
'bru gsum lan gsum brjod pas byin gyis brlab /
de nas /
sum b+ha ni dang las sngags brjod cing nang mchod gtor la mchod pa dang /
tshogs rdzas rnams byin gyis brlab la /
lu i pa dang lha lnga la mdun skyed bsgrub pa sogs bya /
rol mo spos dang bcas pas /
tshogs khang bskyed pa ni /
hUM rang nyid dpal chen he ru kar gsal ba'i / /
thugs kha'i hUM las b+h+ruM cig spros pa las / /
sna tshogs padma sna tshogs rdo rje'i steng / /
tshogs khang rin chen las grub gzhal yas khang / /
gru bzhi sgo bzhi rta babs rgyan la sogs / /
mtshan nyid thams cad yongs su rdzogs par gyur / /
dbus su seng khri padma nyi zla'i gdan / /
dar dang rin chen rgyan gyis rnam par brgyan / /
mtha' skor mchod rdzas rnam pa sna tshogs dang / /
khyad par dam rdzas bza' bca' ri ltar spungs / /
zag med bdud rtsi'i btung ba mtsho ltar bskyil / /
yid 'ong bkod legs mgron rnams mnyes byed pa / /
kun bzang mchod pa'i sprin la 'gran par gyur / /
tshogs kyi mgron spyan 'dren pa ni / /
rang gi thugs kha'i hUM las 'od zer 'phros / /
gar bzhugs rdo rje'i pho brang so so nas / /
rtsa ba'i bla ma khyab bdag rdo rje 'chang / /
grub chen brgyad cu la sogs grub thob dang / /
rgyan drug mchog gnyis la sogs paN+Ti ta / /
dbang bskur rgyud @# / /
bshad man ngag gnang ba dang / /
rig 'dzin byang sems so thar sdom pa yi / /
rgyud pa'i bla ma thams cad spyan 'dren no / /
dpal ldan 'khor lo sdom pa yab yum dang / /
rnal 'byor ma bzhi 'khor lo gsum gyi lha / /
ma mo brgyud dang go cha'i lha la sogs / /
'khor lo sdom pa'i rgyud nas bshad pa yi / /
dkyil 'khor lha tshogs ji snyed mchis pa rnams / /
ma lus tshogs kyi zhing du gshegs su gsol / /
gzhan yang rgyud sde bzhi dang 'brel ba yi / /
yi dam dkyil 'khor lha tshogs thams cad dang / /
sangs rgyas byang sems nyan rang mkha' 'gro dang / /
chos skyong nor lha phyogs skyong zhing skyong dang / /
klu dang gzhi bdag sde brgyud 'gro ba drug /
bgegs rigs lan chags mgron rnams gshegs su gsol / /
rang rang ji ltar 'os pa'i khri stan la / /
bdag cag rnams la dgyes bzhin so sor 'khod / /
tshogs zhing thams cad 'khor lo bdeg mchog gi /
lha sku sgyu ma'i rnam par bzhengs bar gyur / /
mchod pa 'bul ba ni / /
bla ma yi dam sangs rgyas byang sems sogs / /
tshogs kyi zhing du gyur pa thams cad la / /
bdag cag lus ngag yid gsum gus phyag 'tshal| |phyi nang gsang ba'i mchod pa legs par 'bul / /
sdig pa mi dge thams cad so sor bshags / /
rang gzhan dge ba kun la rjes yi rangs / /
zab rgyas chos kyi 'khor lo bskor bar bskul / /
srid mthar mya ngan mi 'da' gsol ba 'debs / /
dge ba bra med byang chub chen por bsngo / /
bdag gzhan ma lus sangs rgyas myur thob shog /
ces yan lag bdun pa dbul / /
sa gzhi spos kyi byug shing me tog bkram / /
zhes sogs kyis maN+Dal phul / /
chu bzhi nyer spyod rol mo 'dod yon lnga / /
rgyal srid bdun dang bkra shis rtags rdzas brgyad / /
bla bre gdugs dang rgyal mtshan ba dan phan / /
yol ba lda ldi rnga yab khang bzang dang / /
khri stan mal cha rta glang 'dod 'jo'i ba / /
khrus rdzid gter bum las byed bran bzang sogs / /
nyer mkho'i yo byad ma lus legs 'bul gyi / /
bzhes nas dngos grub rnam gnyis bstsal du gsol / /
ji ltar 'jam dbyangs la sogs pas / /
rgyal ba rnams la mchod mdzad pa / /
de bzhin bdag gis de bzhin gshegs / /
mgon po sras dang bcas rnams mchod / /
yon tan rgya mtsho rnams la bdag /
bstod dbyangs yan lag rgya mtshos mchod / /
bstod dbyangs snyan sprin de dag la / /
nges par kun du 'byung gyur cig /
ces spyir gyi mchod pa rnams phul / /
tshogs dngos gzhi 'bul ba ni / /
rtsa ba'i bla ma khyab bdag rdo rje 'chang / /
paN grub rnams dang mdo rgyud dam chos kyi / /
bka' drin stsol pa'i bla ma dam pa dang / /
mkhas shing grub pa brnyes pa thams cad la / /
dam rdzas tshogs kyi mchod pa legs par 'bul / /
mchog dang thun mongs dngos grub bstsal du gsol / /
bde chen rgyal po he ru ka yab yum / /
rnal 'byor ma bzhi thod pa'i dum bu sogs / /
dpa' bo dpa' mo yab yum zung nyer bzhi / /
ma mo brgyad dang go cha'i lha rnams la / /
dam rdzas tshogs kyi mchod pa legs 'bul gyi / /
mchog dang thun mong dngos grub bstsal du gsol / /
mi skyod @# / /
rdo rje gshin rje gshed la sogs / /
thabs kyi rgyud kyi dkyil 'khor lha yi tshogs / /
dus kyi 'khor lo dgyes pa rdo rje sogs / /
shes rab rgyud kyi dkyil 'khor lha tshogs la / /
dam rdzas+ / /
rnal 'byor rgyud dang spyod rgyud bya rgyud kyi / /
dkyil 'khor lha tshogs ji snyed mchis pa dang / /
gzhan yang sangs rgyas byang sems rang rgyal dang / /
gnas brtan bcu drug la sogs nyan thos la / /
dam rdzas+ rigs lnga'i mkha' 'gro shugs 'gro thams cad dang / /
rnal 'byor bsgrub pa'i grogs mdzad pho nya mo / /
dpal mgon zhal bzhi phyag bzhi dur khrod bdag /
mgon chos lha mo rnam sras la sogs la / /
dam rdzas+ mchog thun dngos grub 'grub pa'i 'phrin las mdzod / /
phyogs skyong zhing skyong klu dang gzhi bdag dang / /
sde brgyad rigs drug sems can thams cad dang / /
bgegs rigs bu lon lan chags snyog pa sogs / /
tshogs kyi mgron du gyur pa thams cad la / /
dam rdzas tshogs kyi mchod pa legs 'bul gyi / /
mchog thun dngos grub 'grub pa'i grogs mdzod cig /
mahA bu ca ga na ba li taM kha kha khA hi khA hi /
maM sa rak+ta ko ro tsan pany+tsa a mr-i ta kha kha khA hi khA hi| zhes pas phul /
de nas tshogs bud bza' bca' rnams snod gtsang ma cig tu bsdus te lag pa g.yas su bzung /
thod pa bdud rtsis gang ba g.yon du bzung nas tshogs bstabs pa ni /
e ma hoH bla ma yi dam mkha' 'gro chos skyong tshogs / /
tshogs kyi zhing du gyur pa thams cad la / /
dam rdzas tshogs kyi mchod pa 'bul ba ni / /
tshogs gzhong pan+da yangs pa'i snod nang du| |'bras dang gro sogs 'bru sna stong gi phye / /
zag med bdud rtsi chang gis legs par sprus / /
dkar gsum mngar gsum shing tog sna tshogs dang / /
la phug la du sgog tsong 'bras chan dang / /
khur ba bcud len sman bzang sna tshogs sbyar / /
sha chen maM sa rus pa nang khrol dang / /
don snying rkang mar glad tshil la sogs pa'i / /
bza' dang bca' ba ri ltar spungs ba dang / /
rgun 'brum nas 'bras gro sogs 'bru yi bcud / /
myos byed stong gi bcud rnams legs bsdus pa'i / /
zag med bde ba chen po sgyed pa'i rdzas / /
bdud rtsi'i btung ba rgya mtshor bskyil ba rnams / /
rigs lnga yab yum ngo bo sha lnga dang / /
bdud rtsi lnga yi rnam par legs bskyed de / /
sbyang rtogs sbar ba gsum gyis byin gyis rlabs / /
zag pa med pa'i bdud rtsi'i rgya mtsho 'di / /
yi dam lha tshogs sangs rgyas byang sems dang / /
dpa' bo mkha' 'gro chos skyong srung ma'i tshogs / /
nor lha phyogs skyong zhing skyong klu gzhi bdag /
sde brgyad 'gro drug bgegs rigs lan chags la / /
'bul lo phyi nang bar chad ma lus bzlog /
mchog dang thun mongs dngos grub bstsal du gsol / /
gzugs sgra dri ro reg bya chos dbyings mas / /
dbang po drug la bde skyid mchod pa 'bul / /
lhan skyes zhing skyes sngags skyes pho nya mos / /
snyoms 'jug dga' ba'i bde chen mchod pa 'bul / /
lhan skyes bde ba che dang stong pa nyid / /
sbyar ba'i de kho na yi mchod pa 'bul / /
bden 'dzin bag chags kun byang bde stong gi /
ting nge 'dzin 'ja' lus rdo rje sems dpa'i sku / /
zung du 'jug dang kha sbyor bdun ldan mchog /
myur du 'thob par byin gyis brlab tu gsol / /
mchod pa'i 'khor gsum snang la ngo bos stong / /
snang stong dbyer @# / /
med sems kyis legs 'bul gyi / /
dbyer med spros bral ngang du legs bzhes nas / /
dri bral bde chen skye bar byin gyis brlob / /
zhes brjod de rten gyi drung du bzhag /
de nas tshogs rdzas rnams snod so sor / /
slob dpon la nyis 'gyur / /
gzhan rnams la skal pa mnyam por bgos nas las kyi rdo rje slob dpon la phyag 'tshal te lag pa g.yon du ka pA la bdud rtsis gang ba bzung /
de'i steng du g.yas pa bdan gyi phyag rgyas maM bzung ste /
rdo rje slob dpon dgongs su gsol / /
'di la the tshom mi bya ste / /
bram ze khyi dang gdol ba sogs / /
rang bzhin gcig tu dgongs te rol / /
a la la ho bzhes su gsol / /
a la la ho rol du gsol / /
zhes brjod de phyag tu 'bul /
slob dpon gyis /
bder gshegs chos ni bsam mi khyab / /
'dod chags la sogs dri ma spangs| |bzung dang 'dzin pa dang bral ba'i / /
de bzhin nyid la bdag phyag 'tshal / /
a la la ho / /
zhes brjod cing phyag rgya snga ma ltar byas la blangs /
de bzhin du b+ha la sogs bza' bca' gzhan rnams kyang phul / /
tshogs pa gzhan rnams la /
rig pa 'dzin pa dgongs su gsol / /
'di la the tshom mi bya ste /
zhes sogs brjod de sngar ltar phul /
len pa pos kyang /
bder gshegs chos ni bsam mi khyab / /
zhes sogs brjod de sngar ltar blangs / /
tshogs pa mang na thams cad la spyir rig pa 'dzin rnams dgongs su gsol /
zhes sogs brjod de phul /
tshogs pas kyang / /
bder gshegs chos ni /
zhes sogs brjod de blangs /
de ltar thams cad la khyab par bgrim nas /
slob dpon gyis bza' btung rnams nang mchod ltar byin gyis brlabs te /
lag mchod rgyas par bya /
de nas lus dkyil gyi lha skad cig gis gsal btab ste /
de nyid rig pa'i rnal 'byor pas / /
mi bya ba ni ci yang med / /
de nyid shes nas de nas ni / /
dpa' bos 'dod pa lnga rnams spyod| |bdag nyid dpa' bo kun gyi dngos / /
bdag nyid dpa' mo kun gyi dngos / /
de phyir bdag gis thams cad bya / /
bdag nyid he ru ka mchod bya / /
bde stong gnyis su med pas de nyid rigs pa'i sgo nas bdag nyid dpa' bo dang dpa' mo thams cad 'dus pa'i bdag nyid du ltas la lha mchod pa'i bsam pas tshogs la longs spyod par bya'o / /
zhes brjod de /
de ltar bsam la tshogs su ku re dang| bzhad gad dang /
co 'dri dang /
long gtam sogs mi bya bar /
bag dang ldan pas thams cad kyis nad gi sbyin sregs kyi tshul du longs spyod pa'i rjes su las kyi rdo rjes tshogs lhag rnams mas rim nas snod gcig tu bsdus te slob dpon gyi mdun du bzhag /
gtor ma'i lhag ma yang cung zad bzhag la slob dpon gyis nang mchod kyis kha phru 'bar ba'i phyag rgya'i nang nas btab la beM zhes dang 'bru gsum dang a ka rol na gsum brjod pas byin gyis brlabs /
oM u ci Sh+Ta biN+Ta sarba b+ha k+Sha swAhA /
zhes dang /
a ka ro gsum gyis bsngos la /
oM ar+g+haM pra ti ts+tsha swAhA /
zhes sogs kyis chu gnyis nyer spyod rol mo / /
oM AH hUM gis nang mchod rnams phul /
hUM dpal chen tshogs kyi lhag ma'i bdag po ni / /
gnas mchog nyer bzhi'i dpa' bo dpa' mo'i 'khor| |dur khrod chen po brgyad kyi gnas nyul ba'i / /
glang chen la sogs mgo brnyan sna tshogs can / /
rnal 'byor pho mo'i gral rnams 'grim pa yi / /
tshogs kyi lhag la dbang ba'i @# / /
mgron rnams kyis / /
lhag ma'i gtor ma tshim par longs spyod la / /
dga' mgu'i sems kyis rang rang gnas su byon / /
zhes brjod la lhag ma phyir dor / /
de nas snod rnams bshal ba'i bshal chu snod gcig tu bsdus la /
gzhan yang khams gsum kun na gnas pa yi / /
lhag ma'i bshal chu re ba'i 'byung po rnams / /
bshal chu long la bdag cag 'khor bcas la / /
gnod par ma byed rang rang gnas su song / /
zhes dang /
sum b+ha dang las sngags brjod de lhag mgron rang gnas su btang / /
de nas bzlas pa cung zad byas la /
rdo rje'i glu'am dpyid kyi rgyal mo'i glu blangs la /
bde stong gi ngang la rol par bya /
de nas tshogs kyi zhing la /
oM ar+g+haM pra ti ts+tsha /
zhes sogs kyis mchod pa dang /
phyag byar 'os pa thams cad la / /
zhes sogs kyis bstod pa byas la / /
bsngo ba smon lam dang /
'dod don gsol 'debs rgyas par bya /
chad lhag gi nyes pa zhi ba'i phyir du /
yig brgya lan gsum dang /
ma rnyed yongs su ma shes dang /
zhes sogs kyis nong ba bzod par gsol /
g.yon pa'i 'theb srin gyis se kol tog te /
k+ShaH 'jig rten pa'i mgron rnams rang gnas su gshegs /
ye shes pa rnams rang nyid la thim nas byin gyis brlab par gyur /
zhes tshogs zhing rnams bsdu /
phun sum tshogs pa mnga' bdag gser gyi ri bo 'dra /
zhes sogs dang /
rab yang nam mkha' til gyi gang bu bzhin /
zhes sogs shis pa brjod de me tog gi char dbab par bya'o / /
'di ni dpon slob du ma tshogs pas tshogs mchod bya tshul yin la /
rang nyid gcig bus tshogs mchod byed na /
slob dpon gyis las kyis rdo rje la bsgo ba dang /
las kyi rdo rjes zhu ba sogs bzhag /
tshogs phud rten gyi drung du bsham pa dang /
rang la tshogs stobs pa dang /
tshogs lhag phyir 'dor ba sogs mchod g.yog pa la byed du gzhug /
gzhan thams cad sngar ltar bya / / / /
tshogs mchod shin du bsdus pa byed na /
cho ga rdzogs par song ba'i rjes su mchod g.yogs pas phyag gsum btsal te tshogs kyi yo byad rnams byin rlabs gnang bar zhu zhes brjod / /
tshogs pas nang mchod ltar byin gyis brlab /
de nas mchod g.yogs pas tshogs phud rnams bsdus te bla ma dang yi dam gyi bris 'bur gyi sku brnyan gang yang rung ba'i mdun du bsham rjes phyag gsum btsal nas bla ma dang yi dam sogs dkon mchog gi drung du tshogs kyi phud 'bul bar zhu zhes brjod /
thams cad kyis zhal zas ro brgya ldan pa'i yid 'phrog pa /
zhes sogs kyi 'jug tu / /
oM gu ru bu d+ha bo d+hi sa twa sa pA ri wa ra ga na Na tsa kra pU dzi ta khA hi /
zhes brjod /
de nas mchod g.yogs pas snod gtsang mar /
ma da na sngar bzhin bzhag la /
phyag gsum btsal te bla ma dang yi dam sogs dkon mchog gi drung du /
ma da na'i phud 'bul bar zhu /
zhes brjod /
thams cad kyis /
dman pa'i yul las rab 'das shing /
rgyal ba kun gyi dam tshig mchog /
dngos grub kun gyi gzhir gyur ba / /
bdud rtsi mchog gis mchod par bgyi / /
sgrib pa'i dri ma kun bsal nas / /
rtogs pa kun las rnam grol ba / /
bla na med pa'i byang chub sems / /
bde ba chen pos mnyes gyur cig /
oM gu ru bu d+ha bo d+hi sa twa sa pA ri wa ra ma hA pany+tsa a mr-i ta khA hi /
zhes brjod /
de nas tshogs phud snga ma las cung zad chung ba zhig @# / /
mkha' 'gro chos skyong gi rten gyi mdun du bsham la /
phyag btsal nas mkha' 'gro chos skyong gi drung du tshogs mchod 'bul ba zhu zhes brjod /
thams cad kyis /
oM shrI d+harmA pa la sa pA ri wa ra ga na tsa kra pu dzi ti khA hi / /
zhes brjod /
de nas /
oM badzra pu Sh+pe A hUM /
zhes sogs kyis phyi mchod /
'bru gsum gyis nang mchod dbul de rjes snod gtsang mar /
tshogs rdzas dang mdan blug pa nam mkhar btegs la /
tshogs phud dang nang mchod 'bul bar zhu /
zhes brjod /
thams cad kyis phyogs bcu dus gsum na bzhugs pa'i rtsa ba dang rgyud par bcas pa'i dpal ldan bla ma dam pa rnams dang /
dpal 'khor lo sdom pa sogs rgyud sde chen po bzhi dang 'brel ba'i yi dam dkyil 'khor gyi lha tshogs rnams dang dpal mgon zhal ba zhi pa la sogs pa'i chos skyong srungs ma rnams dang yul nyi shu rtsa bzhi dur khrod chen po brgyad na bzhugs pa'i dpa' bo mkha' 'gro'i tshogs rnams dang /
sa'i lha mo stan mas gtso'i byas pa'i 'dzam gling gzhi'i bdag po spyi dang /
khyad par du gnas bdag /
gzhi bdag /
yul bdag /
grong bdag /
dgon gnas lha khang /
gtsug lag khang /
gnas gzhi 'di rnams la gnyug mar gnas pa rnams kyi zhal du oM AH hUM zhes brjod /
Ta dril dang rol chen bya /
de nas rdo rje slob dpon gyis /
e ma ho / /
ye shes chen po rnams /
tshogs chen 'bar bas nyon mongs sreg /
'di 'dra'i bde ba thob nas ni /
kun gyis a ho su kha brjod /
ces brjod / /
thams cad kyis /
lkog btegs nas /
a ho su kha b+ha k+Sha ye /
a ho su kha ho ya na /
mahA mu n+ta si d+hi ni /
bra wa r+d+ha na sid+hi ni /
e ma bde ba longs spyod ces /
e ma bde ba rab gsal ba /
phyag rgya chen po grub pa 'dis /
rab tu 'phel ba'i rol gar 'di'o / /
hUM he ha ha ha ho / /
zhes brjod /
tshogs rdzas 'grim tshul sngar dang 'dra /
lhag gtor sngar ltar byas la /
oM u tsaSh+Ti ba li taM b+hak+Sha si swAhA /
lhag ma la dbang ba'i 'byung po'i tshogs rnams tshim nas nang gi dngos grub phyir mi gtong ba dang /
phyi'i bar chad nang du mi gtong ba'i 'phrin las yang dag par mdzad du gsol /
zhes bsngo /
rdo rje'i glu ni /
ko l+la /
i ri THe /
a po la /
mu m+mu ti ri /
ka k+ko mA /
g+ha Na /
ki pI TA ho / /
badz+dza /
i ka ru Ne ke /
a i /
na ro la lA ta hiM /
ba mu kha dz+dza i /
gI T+d+D+heM /
ma a Na bi dz+dza a i ha leM /
kA li ny+dza ra /
pa Ni a i /
du d+hu ru /
badz+dza a i /
tsa a sa ma /
ka smu ri /
sih+la /
ka spu /
ra lI /
i a i /
ma la i in+D+ha na shA li dza /
ra hi ma /
b+ha ru lA i a i /
pheM kha Na /
khe Ta ka ran+te /
shu d+ha shu d+ha Na mu ni a i /
'i raM shu /
aM ga tsa Ta we /
ri ha dza /
sa ra lra pa Ni /
a i ma la /
a dze kun d+hu ru /
wa T+Ta i /
Ti N+Ti ma re haM /
na badz+dza a i /
shis brjod dang /
'jug chog sngar ltar bya /
sbyin rnal 'byor pho mo 'tshogs nas tshogs mchod tshul bzhin byed pa la tshogs 'khor /
pho rkyang dang mo rkyang 'tshogs pa'i tshogs mchod la dpa' bo'i ston mo dang /
dpa' mo'i ston mo zer bas /
'dir dpa' bo'i ston mo byed tshul bshad pa yin la /
rab byung sdom brtson pa rnams kyis gtor ma la sha chang sogs bshams nas dbul zhing /
rang gi lce la nang mchod reg pa tsam byas nas bdud rtsi myang ba tsam las mi btung /
gzhan @# / /
bza' bca'i rigs byin gyis brlabs nas /
sha lnga /
dang bdud rtsi lnga'i ngo bor mos nas ran par bza' /
snod stegs med pa'i sa la mi 'jog /
kha mi sbub /
stong par mi 'jog /
bza' btung cung zad re 'jog pa rten 'brel yin /
chos kyi 'bel gtam sogs ma gtogs cal tsol mi smra /
bla ma'am /
grogs la ma zhes par phyir mi 'gro / /
de dag la tha mal gyi 'du shes mi skyed /
yi dam gyi lha mi brjed /
dam ldan la bzang ngan gyi rnam rtogs mi bya /
byin gyis brlab pa'i rdzas la gtsang mi gtsang gi rnam rtogs mi byed /
shag 'gyed dang 'thab rtsod mi byed /
rab byung ba min kyang ma da na myos par mi btung ba sogs /
'di'i dam tshig yin cing rgyas par thams cad mkhyen pa bu ston rin po ches mdzad pa'i tshogs 'khor gyi cho ga bde chen rnam rol sogs las shes par bya /
brda' shes dgos par gsung bas chang la mad na /
shal b+ha la /
zan sogs bza' ba la kri bi ta /
sgog tsong la phug sogs tshod ma la tin d+ha na /
thod pa dang /
snod gzhan yang thod phor du bsgom pa la /
padma b+ha dza na /
cang te 'u la dri si ta /
dbang thob pa'i dam ldan la ka ling dza ra /
de ma yin pa la d+hu du ra /
'ong ba la phreng kha na /
'gro ba la khe ta pa /
rus rgyan la ni raM shu /
skyes pa la Ta /
bud med la Ti /
zhes sogs yi ge'i brda' dang /
bde dgyes las gsungs pa'i brda' dang brda'i lan rnams shes na legs /
de lta bu'i tshul gyis tshogs mchod byas na /
bla ma yi dam mkha' 'gro sogs kyis byin gyis brlob pa'i phan yon chen po 'byung zhing /
tshul dang mi mthun pa byas na rdo rje dmyal bar ltung ba la sogs pa'i nyes pa chen po skyed par gsungs pas / /
deng sang tshogs 'khor byed zer bar snyad btags nas dbang thob ma thob kyi mi mang 'tshogs nas /
chang bag med du 'thung ste shag 'gyed pa dang 'thab rtsod byed pa sogs ni phan yon med par nyes ba chen po skyed pa'i rgyu yin 'dug pas rje yab sras rnams kyis tshogs 'khor gyi yig cha ma mdzad cing rang re'i bla ma gong ma gzhan gyis kyang tshogs 'khor zer ba mngon mtshan dang dar so che bar ma mdzad pa ni de la dgongs /
tshul 'di la mos pa rnams kyis tshogs 'khor gyi dam tshig dang 'gal ba'i nyes pa mi skyed par tshul dang mthun par byas pa'i phan yon 'byung ba la 'bad 'tshal lo / /
ces dpal bde mchog gi sgo nas tshogs mchod bya tshul kun bzang mchod sprin zhes bya ba 'di ni gzhung lugs rab 'byams smra ba yer rde ni no min han zhes bgyi bas snga mo nas yang dang yang du bskul ba sems la 'char zhing /
nye lam rang gi zla bo sdom brtson rnam dpyod dang ldan pa ka bcu ngag dbang chos ldan zhes bgyi bas bde mchog gi bsnyen 'tshams byed skabs 'jug tu tshogs mchod byed tshul cig dgos zhes bskul ba la brten nas ban rgan snyoms las pa ngag dbang blo bzang chos ldan dpal bzang po zhes bgyi bas tshogs mchod byed tshul snga ma cung zad rgyas pa de rdo rje 'chang sngags ram pa dge 'dun bkra shis kyis rdo rje 'phreng ba'i dkyil 'khor thams cad la tshogs mchod bya tshul mdor bsdus shig bkod pa ltar dang /
rjes ma shin du bsdus pa de rgyal dbang thams cad mkhyen pa lnga pa don gyi slad du mtshan nas smos te mkhan rin po che ngag dbang blo bzang rgya mtsho dpal bzang pos mdzad pa'i tshogs mchod 'dod dgu'i mchod sbyin ltar la 'jam dbyangs se skya paN+Di ta sa mdzad pa'i tshogs 'khor las kyang cung zad kha bskangs te zur gru zi zhes pa'i lha khang chen mor sbyar ba'i yi ge pa ni sdom brtson chos la 'dun pa'i ka bcu ngag dbang chos 'byor ro / /
'dis kyang rgyal ba blo bzang grags pa'i bstan pa dar zhing rgyas la yun ring du gnas par gyur cig / / /

