@# / /
mkhas grub rin po che'i dam bca' bcu bzhugs so / /
@## / /
na mo mny+dzu g+ho ShA ya /
bla ma dang sangs rgyas byang chub sems dpa' thugs rje'i stobs dang smon lam gyi mthu grub pa /
thogs pa med pa'i ye shes kyi spyan dang ldan pa rnams la gus pa chen pos phyag 'tshal zhing skyabs su mchi'o / /
lhag pa'i bsam pa rnam par dag pas yi dam du bgyid pa'i don mtha' dag gegs med par mthar phyin par mdzad du gsol /
gang zhig thugs rje chen po'i gzhan dbang gis / /
bdag bde cung zad tsam yang mi gzigs par / /
gzhan phyir 'bag par dkar ba'i spyod kun la / /
grangs med bzod dka'i ngal bas mi skyo bar / /
thugs dam mthar phyin mdzad pa'i 'gro ba'i gnyen / /
dge legs rtsa ba drin can bla ma dang / /
sras bcas rgyal ba rnams la phyag btsal nas / /
de dag spyan sngar yang dag blangs pa'i khrims / /
sdom pa gsum gyi bcas pa'i 'tshams rnams las / /
ma gtogs khas len bgyi ba ci zhig mchis / /
'on kyang bdag ni nyon mongs dbang gyur cing / /
bdag med spyod pa'i goms pa shugs ches pas / /
phal cher log pa'i rgyun phyogs gzhol gyur @# / /
pa / /
'di la dran shes skye bar 'gyur snyam nas / /
slar yang rgyal dang de sras srung ma'i tshogs / /
dbang por gsol te 'dun pa drag po yis / /
dge slong bdag gi yi dam bcu po 'di / /
deng nas brtsams te ji srid 'tsho yi bar / /
srog la bab kyang dor bar mi bgyi zhing / /
gal te 'das na rgyal ba sras bcas kyis / /
phyags ltar dgongs nas srung ma'i tshogs rnams kyis / /
bag med bdag gi khong pa'i snying phyungs shig /
de ltar mkhyen par gsol nas /
dam bca' ba bcu rjes su brjod pa ni 'di dag go /
'di yang gang tshe gzhan gyi sems nges par bsrung dgos pa dang /
ches nga mtshar ba la sogs pa'i chos ldan gyi dmigs bsal re re tsam ma gtogs pa'i skabs gang du yang /
dmag dang chom rkun rgyal po'i gtam la sogs pa 'du 'ji'i gtam gyi sbyor ba cung zad kyang mi bgyi ba na dam bca' ba dang po'o / /
kun slong skyon chags pa'am /
lung du ma bstan pa rnam par ma brtags pa'i sems kyis bslang ba yang rung ste /
de nyid kyi nyes pa sel ba'i chos ldan gyi ched du phan par 'dod pa 'ba' zhig gis brjod rigs pa'i tshig gis brjod pa ma gtogs pa /
rang las rgyud tha dad pa'i gang zag dmigs kyis bsal ba'i ming gis smos te /
de'i sgo gsum gyi skyon phra mo tsam yang tshig tu brjod pa mi bgyi ba ni /
dam bca' ba gnyis pa'o / /
gal te rang la sems rgyud cung zad tsam yang 'khrug pa'i nyes pa mi 'dren zhing /
gzhan la thabs des nges par phan zhing yid ches pa'i skabs ma gtogs pa rang las rgyud tha dad pa'i sems can dang /
de las gzhan sems can ma yin pa yul du byas pa'ang rang ste /
rtsub mo'i tshig cung zad tsam yang smra bar mi bgyid pa ni dam bca' ba gsum pa'o / /
gang gi tshe chos ldan gyi bya ba'i ched du dran shes nye bar bzhag ste nges par brtag dgos pa'i gnas la sems pa ma gtogs pa /
gnyen bshes dang rnyed bskur 'du 'dzi chags sdang sogs kyi gnas la cung zad kyang nyon mongs pa dang 'dres pa'i sems kyis brtag par mi bgyi ba ni /
dam bca' ba bzhi pa'o / /
gang gi tshe nad dang lam la sogs pa ha cang dub pa'i skabs ma gtogs par dge ba'i sbyor ba'i skabs gang gi tshe yang /
nyal ba dang /
'khres pa dang /
bre mo'i gtam dang /
bza' btung ha cang bsten pa sogs kyi /
chos ldan gyi dgos pa med cing le lo skye ba mthong bzhin du 'phro mi gcod cing /
dang du len pa cung zad kyang mi bya ba ni /
dam bca' ba lnga pa'o / /
bdag la rdzas de bdog cing de gang zag de nyid la byin na bdag gi dge ba'i bya ba nyams pa'i rkyen dang /
'phel ba'i gegs su 'gyur ba'am /
yul de la gnod par 'gyur bar nges pa'am chos ldan gzhan dang yul gzhan la bsngos @# / /
zin pa ma gtogs gang yang rung bas yo byad bzang ngan ci 'dra zhig slong yang ser sna'i blos mi ster ba spangs te /
de ma thag tu dga' ba'i sems kyis byin nas rdzags pa'i byang chub tu bsngo ba ni dam bca' ba drug pa'o / /
gang gi tshe bdag gam gnyen bshes longs spyod 'khor g.yog sogs gang yang rung ba la su yang rung bas ci yang rung ba'i gnod pa dang /
mi snyan pa brjod pa dang /
mtshang 'bru ba dang /
srog gcod pa'i bar du byed pa thams cad la dang po khong 'khrug pa dang /
rjes su khon du 'dzin pa /
lus ngag gi rnam par 'gyur ba phra mo yan chad 'bad pas 'gag cing /
cung zad kyang dang du mi len pa la ci nas kyang de nyid la lan du dngos brgyud gang yang rung ba'i sgo nas phan gdags pa'i blo bskyed cing smon lam gdab pa ni /
dam bca' ba bdun pa'o / /
bdag nyid kyis dbang khrid lung man ngag bstan pa /
mdo rgyud sogs bshad pa /
bdun tshigs rab gnas sbyin sreg rnams kyi yon dang /
chos la dmigs te gzhan gyis byin pa /
'phral du longs spyod la nye ba'i sta gon byas pa /
btsems shing drubs pa'i chos gos dang /
g.yos su byas sam de nyid kyi tshe g.yos su byed par chas pa lta bu'i zas gos ma gtogs pa /
yo byad che chung gang byung yang /
bdag nyid kyis cung zad kyang bdag gir mi 'dzin cing /
bsod nams gsag pa'i thabs 'ba' zhig la gtong pa dang /
chos kyi sbyin pa tshig bzhi pa gcig yan chad kyang byang chub kyi sems kyis zin par bya ba ni /
dam bca' ba brgyad pa'o / /
bstan pa 'ba' zhig la bsams pa'i blos gsung rab kyi don la log par rtog pa 'gog pa'i yan lag ma gtogs par /
bshes gnyen su la yang mi bsngags pa cung zad kyang mi smra zhing /
yon tan sgrog pa lhur len pa dang /
gang zag mchog dman su la'ang /
phun sum tshogs pa'i rnam pa che chung ci 'dug pa dang /
yon tan gyi khyad par chos dang mthun pa ci 'dug pa mthong ngam thos pa na yid la zug rngu cung zad mi skyed cing de ma thag tu snying nas dga' ba'i blo sbyong ba na dam bca' ba dgu pa'o / /
dam bca' ba bcu pa ni /
nad dang chom rkun sogs drag pos gtses pas gzhan dbang du gyur pas sgrub par mi nus pa'i skabs byung na ma gtogs par /
ji srid 'tsho'i bar du nyin zhag re'i nang du dge sbyor bcu po chag med du bgyi ba ste /
de yang 'di ltar sems bskyed chog nyung ngus thun drug tu len cing /
khyad par snga dro smon sems dang /
byang sems kyi sdom pa rang gis blang ba'i tshig rgyas pa /
byang chub kyi sems gnyis sbyong pa'i dmigs rnam dngos gzhi thun bzhi'am gsum du len par bsgoms nas spyod lam thams cad de nyid kyi rtsis zin pa'i dran shes rgya yan du ma shor bar nar mar bsten pa la 'bad pa /
'khor ba'i snang shas zil gyis gnon pa'i gnyen por /
skyes bu chung 'bring gi dmig pa rnam gtso bo gang skabs dang 'tsham par thun gsum mam bzhir bsgoms nas snga ma ltar dran shes bsten pa /
sngags bla med kyi dkyil 'khor rten dang brten par bcas pa yongs su rdzogs pa thun bzhi'i rnal 'byor rnams so / /
'di ltar bdag gi yid dam rnam pa bcu / /
mi 'dod bzhin du gzhan gyis bcol ba dang /
rtag dpyod spangs te byung rgyal smra ba'am / /
ji tsam 'bad @# / /
kyang 'grub pa'i thabs med pa / /
de dag min phyir rang la brtags pa na / /
brtson pas 'bad na sgrub par nus pa dang /
bsgrubs na dgos pa che bar mthong nas ni / /
rgyal ba'i sras kyi rmad byung spyod pa la / /
snying nas gus pa'i dad pa skyes pa bdag /
rgyal ba sras bcas mthu ldan srung ma'i tshogs / /
dbang por gsol ba'i dam bca' 'di ltar ro / /
de phyir srog la bab kyang dam bca'i khur / /
'di dag mi spang slar yang rgyal sras kyi / /
'di las grangs med rlabs chen spyod kun la / /
'dun dang sbyor ba gong du spel bar bgyi / /
tshul 'dis mtshon pa'i dus gsum dge ba kun / /
gcig tu bsdoms pas tshe rabs kun tu bdag /
rmad byung bshes gnyen mchog gis rjes bzung nas / /
byang chub sems gnyis nam yang mi gtong zhing / /
rlabs chen rgyal sras spyod kun sgrub pa la / /
ma zhum snying stobs mchog gis srid mtha'i bar / /
rgyal ba'i dam chos ma lus 'dzin pa dang / /
'jam pa'i dbyangs kyis dngos su 'dzin gyur cig /
ces yos bu'i lo cho 'phrul chen po'i dbo'i zla ba'i tshes brgyad la /
mang du thos pa'i btsun pa dge legs dpal bzang pos /
lhas byin gling gi gtsug lag khang du yi dam du bgyis pa'o / / / /
