@# / /
dpal phyag na rdo rje 'byung po 'dul byed kyi bsnyen yig gzhugs / /
@## / /
na mo gu ru badzra pA Na ye /
dpal phyag na rdo rje 'byung po 'dul byed kyi bsnyen pa ji ltar bya ba'i tshul ni /
'di'i rjes gnang thob pa'i sgrub pa pos yar ngo'i dus tshes bzang po la /
mtshan nyid dang ldan pa'i gnas khang byi dor byas par lha 'di'i bris 'bur gyi sku rten rang la phyogs par bshams pa'i mdun du sha chang dang ldan pa'i zlum gtor mthab skyus bskor ba /
bdag mdun gyi mchod pa chu gnyis nyer spyod /
mtshams stan /
rdor dril /
nang mchod las bum sogs dgos pa'i yo byad rnams tshogs par byas la /
srod kyi dus su stan la 'khod nas /
mdun gyi nam mkhar bla ma phyag na rdo rje la skyabs @# / /
yul rnams kyis bskor nas bzhugs par bsam la /
skyabs 'gro sems bskyed nas bzung ste bstod pa'i bar cho ga gang yang rung ba'i tshig don shes shing dran pa'i ngang nas bshar sgom byed bzhin du btang /
de yang 'byung po 'dul ba'i phyag rgya ni /
ming med gnyis po bcings byas te / /
mdzub mo gnyis po skum par byed / /
mthe'u chung gung mo de bzhin du / /
mtheb chen gyis ni mnan par bya / /
zhes pa ltar /
lag pa rgyab sprad pa'i srin lag gnyis bsnol nas mdzub mo gnyis bskum /
mthe'u chung dang gung mo yang mthe bong gis mnan pa'o / /
'byung po gzhan gyis mi thub pa ni dbang phyug chen po ste /
dkar po mig gsum pa /
lag pa bzhi'i g.yas gnyis gri gug dang DA ma ru /
g.yon gnyis thod pa dang rtse gsum 'dzin pa /
stag lpags kyi smad dkris dang skra ser po'i thor tshugs la zla ba phyed pas mtshan pa /
thod skam lnga'i mgo rgyan dang sbrul gyi mchod phyir thogs can /
mgo g.yas su bstan te kha spub tu mnan pa'o / /
klu chen po sbrul gzugs can rnams kyis brgyan tshul ni /
ka rko Ta sngon po'i dbu rgyan /
'jog po dmar po'i mgu la rgyan /
dga' bo nyer dga' ser po'i rna rgyan /
mtha' yas dkar po'i tshangs skud /
nor rgyas dkar po'i ska rags /
phyag dang po gnyis la dung skyod dkar po dang /
'og ma gnyis la rigs ldan sngo skya'i dpung rgyan /
padma pad chen dmar po'i zhabs gdub can te /
cho ga'i tshig don lhag ma rnams go sla'o / /
de nas bzlas pa ni /
lung thang ngam bo d+hi tsi'i bgrang 'phreng 'du byas la /
rang 'byung po 'dul byed du gsal ba'i thugs kar nyi ma'i dkyil 'khor dmar khyil la ba'i ste bar hUM yig sngon po dang de'i mthar mdun nas g.yas skor du hUM badzra phaT /
ces pa'i sngags 'phreng kha dog @# / /
mthing nag me 'od 'phro zhing sngags kyi rang sgra sgrog bzhin pa gsal btab la /
me dmigs bzhir grags pa'i ting nge 'dzin las ma yengs pa'i ngang nas bzla bar bya'o / /
de yang 'du 'phro khro bo'i ting nge 'dzin ni /
rang nyid 'byung po 'dul byed du gsal ba'i sku las me'i khro chung dpag tu med pa 'phros pas /
rang gzhan gyi sdig sgrib nad gdon thams cad mes bsregs shing zhal du gsol nas tshar bcad /
sems can thams cad 'byung po 'dul byed kyi go 'phang la bkod /
tshur 'dus nas rang gi sku la thim par bsaM pa'o / /
yig 'bru sngags kyi ting nge 'dzin ni /
rang gi snying ga'i sngags 'phreng las sngags 'phreng me 'od 'phro ba dpag tu med pa 'phros /
rang gzhan gyi sdig sgrib nad gdon thams cad bsregs shing tshar bcad /
sems can thams cad 'byung po 'dul byed kyi go 'phang la bkod /
tshur 'dus nas snying ga'i sngags 'phreng la thim par bsam pa'o / /
gnam lcags ur mo'i ting nge 'dzin ni /
rang gi snying ga'i hUM las gnam lcags kyi rdo rje rtse dgu pa me 'od 'phro ba dpag tu med pa 'phros /
rang gzhan gyi sdig sgrib nad gdon thams cad bsregs shing tshar bcad /
sems can thams cad 'byung po 'dul byed kyi go 'phang la bkod /
tshur 'dus nas rang gi phyag mtshan gyi rdo rje la thim par bsam pa'o / /
me 'bar klong chen gyi ting nge 'dzin ni /
rang gi snying ga'i hUM las ye shes kyi me 'od dpag tu med pa 'phros /
rang gzhan gyi sdig sgrib nad gdon thams cad bsregs shing sbyangs /
sems can thams cad 'byung po 'dul byed kyi go 'phang la bkod /
tshur 'dus nas rang gi sku las skyes pa'i me dpung la thim par bsam pa ste /
me dmigs de rnams re mos kyis nyams su len no /
bsnyen tshad ni /
chos rje dkon mchog lhun grub kyi sgrub thabs las /
bsnyen pa byed na zla ba gcig tu thun gsum gyi sbyor bas /
sngags thung 'bum phrag bcu dang sngags ring khri phrag bcu bzla'o /
zhes gsungs pa ni las rab 'byams sgrub pa'i bsnyen pa rgyas pa yin la /
las rung tsam la sngags thung 'bum phrag bzhi'am gcig gis kyang chog pa rje bdag nyid chen po'i dgongs pa yin cing /
thun gyi grangs ni /
thor thun /
snga thun /
dgong thun /
srod thun te bzhir byas na bde'o / /
gtor ma thun bzhi ga'i mjug gam /
ma grub na srod thun gyi mjug tu phul bas chog cing / /
bdag bskyed la gtor ma 'bul ba gzhung tshad ldan gang na yang mi 'byung bas /
paN chen gong ma'i sgrub @# / /
thabs la brten pa'i tshe'ang /
rang gi thugs ka'i 'od zer gyis bcom ldan 'das 'byung po 'dul byed spyan drangs pa'i ljags 'od zer gyi sbu gus gtor ma'i bcud thams cad drangs te gsol bar gyur /
zhes sogs kyis phul nas mjug tu /
gtor mgron rnams rang la thim par bsams na legs shing /
gzhan sde phyi bar gsum dang thun dngos dang thun mtshams kyi bya ba thams cad bla med kyi bsnyen yig tshad ldan rnams kyi rigs pa sbyar bas chog go /
smras pa /
sras bcas rgyal ba'i mthu stobs gong bu la / /
phyag na rdo rjer grags pa'i sa 'dzin khrod / /
me dmigs rnam bzhi'i che bas lhun po ltar / /
mngon 'phags khro rgyal 'byung po 'dul byed kyi / /
bsnyen thabs tshig tshogs ba chwa'i ros dben cing don 'gag yan lag brgyad ldan dal 'bab rgyun / /
lhag bsam gangs kyi ri las 'thon pa 'di / /
rnam dpyod ljags yangs mchod pa'i yon du phul / /
des bskyed dge tshogs skye ba lnga pa'i sgras / /
skye rgu'i 'gal rkyen rims nad mthar bskrad de / /
rnam pa thams cad mkhyen pa'i grong khyer du / /
'khrid pa'i sa mkhan mchog tu bdag gyur cig /
ces dpal phyag na rdo rje 'byung po 'dul byed kyi bsnyen pa la mkho ba'i man ngag gi rim pa thod brgal du bshad pa 'di yang dge tshul ye shes dngos grub kyis 'phrin las nas bskul ba ltar dge slong d+harma b+ha dras thol byung du bris nas phul ba'o / /
mang+ga laM / /

