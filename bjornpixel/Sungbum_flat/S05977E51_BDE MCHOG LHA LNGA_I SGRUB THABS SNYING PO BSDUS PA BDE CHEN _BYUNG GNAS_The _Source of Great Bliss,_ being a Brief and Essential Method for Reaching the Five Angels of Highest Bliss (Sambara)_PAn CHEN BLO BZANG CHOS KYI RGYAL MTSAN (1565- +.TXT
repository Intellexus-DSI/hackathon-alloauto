@# / /
na mo gu ru shrI tsakra saM ba ra badzra yo gi nI b+h+yaH bde mchog lha lnga'i sgrub thabs snying po bsdus pa bde chen 'byung gnas ces bya ba /
li khri'i mtshams sprin gyis 'khyud dbang sngon gyi / /
lhun po la 'khu rje btsun yab yum la / /
gus pas btud nas de nyid bsgrub pa'i thabs / /
snying po mdor bsdus gser gyi phreng ba spel / /
'dir bcom ldan 'das 'khor lo bde mchog gi sgrub thabs shin tu bsdus pa nyams su len par 'dod pas /
rnal 'byor gyi yo byad rnams tshogs par byas te /
sangs rgyas chos dang dge 'dun la / /
rtag tu bdag ni skyabs su mchi / /
theg pa gsum po thams cad dang / /
rnal 'byor gsang sngags mkha' 'gro ma / /
dpa' bo dpa' mo dbang lha mo / /
byang chub sems dpa' bdag nyid che / /
khyad par du yang slob dpon la / /
rtag tu skyabs su mchi bar gyi / /
sems can kun gyi don gyi phyir / /
bdag ni he ru kar gyur nas / /
sems can thams cad he ru ka'i / /
go 'phang mchog la dgod par bgyi /
zhes skyabs 'gro sems bskyed lan gsum bya /
skad cig gis rang nyid he ru ka yum dang bcas pa'i skur gyur /
nang mchod byin rlabs ni /
ha ho hrIH kha dog dri ro nus pa'i skyon sbyangs /
zag pa med pa'i ye shes kyi bdud rtsi'i rgya mtsho chen por gyur /
oM AH hUM lan gsum brjod la /
byin gyis brlabs /
mchod rdzas rnams /
khaN+DA ro hes bsangs /
swa b+hA was sbyangs /
stong pa'i ngang las /
kaM las byung ba'i thod pa yangs shing rgya che ba rnams kyi nang du /
hUM hUM zhu ba las byung ba'i mchod yon /
zhabs bsil /
me tog /
bdug spos /
mar me /
zhal zas /
rol mo la sogs pa /
rang bzhin bde stong /
rnam pa mchod rdzas /
byed las dbang po drug gi spyod yul du zag pa med pa'i bde ba khyad par can bskyed par gyur /
oM ar+g+haM AH hUM /
zhes pa nas /
s+phar+sha AH hUM gi bar gyis byin gyis brlabs /
rang he ru kar gsal ba'i thugs ka'i hUM gi 'od zer gyis /
'og min nas bla ma dang gnyis su med pa'i bcom ldan 'das 'khor lo sdom pa'i lha tshogs mdun gyi nam mkhar spyan drangs /
'od zer rang gi snying gar thim par gyur /
oM gu ru tsakra sam+ba ra sarba DA ki nI b+h+yaH zhes phyag byas /
oM sarba ta thA ga ta ar+g+haM nas shap+ta'i bar gyis mchod /
oM AH hUM gis nang mchod phul /
yab @# / /
yum snyoms pa bzhugs pas bde stong gi ye shes /
gsang ba dang /
de kho na nyid kyis mchod /
dkon mchog gsum la bdag skyabs mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis bzung / /
tshogs zhing rnams rang la thim pas byin gyis brlabs par gyur /
oM shU n+ya tA dz+nya na badzra swa b+hA wa At+ma kony+haM /
de ltar snang ba thams cad bsdus pa'i stong pa'i ngang las /
rang gi sems nA da'i gzugs gyen du 'greng ba shin tu phra ba /
dkar la dmar ba'i mdangs chags pa nam mkhar gnas par gyur /
stong pa'i ngang las /
skad cig gis rdo rje'i sa gzhi /
ra ba /
gur /
bla re /
me ri dang bcas pa'i dbus su /
'byung bzhi rim brtsegs /
ri rab sna tshogs padma la gnas pa'i sna tshogs rdo rje'i lte bar /
sna tshogs padma 'dab ma brgyad pa'i dbus su mtshan dpe'i ngo bo dbyangs so gnyis dang /
gsal byed brgyad cu las /
dbyangs gsal gyi gzugs brnyan dang ldan pa'i zla ba dkar la dmar ba'i mdangs can /
me long dang mnyam pa nyid kyi ye shes /
rang nam mkha'i nA das zla ba dkar la dmar ba'i mdangs can mthong ba na /
bdag gis sangs rgyas yab yum gyi byang sems dkar dmar gyi dbus su skye ba blangs la /
sems can gyi don bya'o snyam pa'i 'phen pa dang ldan pas /
zla ba'i dbus su nA da zhugs pa las /
rim bzhin /
hUM yig dkar la dmar ba'i mdangs can du gyur pa ni /
so sor rtog pa'i ye shes hUM las 'od zer 'phros /
don gnyis byas /
'dus /
na da la thim zhing /
hUM yig lhan skyes kyi dga' ba'i rang bzhin du gyur pa ni bya sgrub ye shes so / /
oM AH hUM oM sarba bI ra yo gI nI kA ya wA ka tsi t+ta badzra swa b+hA wa At+ma kony+haM /
oM badzra shud+d+hAH sarba d+ha rmA badzra shu d+d+ho nyahaM zla ba dbyangs gsal hUM dang bcas pa yongs su gyur pa las / /
rten dang brten pa'i dkyil 'khor thams cad dus gcig tu grub pa ni /
chos kyi dbyings kyi ye shes te /
de yang gzhal yas khang gru bzhi /
sgo bzhi /
rta babs bzhi dang bcas pa /
mtshan nyid thams cad yongs su rdzogs pa'i dbus su sna tshogs padma 'dab ma brgyad pa'i lte bar nyi gdan la /
rang nyid bcom ldan 'das dpal he ru ka sku mdog mthing ga zhal bzhi pa'i rtsa zhal nag g.yon zhal ljang /
rgyab zhal dmar /
g.yas zhal ser ba /
zhal re re yang spyan gsum pa /
phyag bcu gnyis pa /
dpal bar rdo rje rtse lnga pa'i 'phreng ba 'dzin pa /
zhabs g.yas brkyangs pas 'jigs byed nag po'i mgo bo mnan pa /
g.yon bskums pas dus mtshan ma dmar po'i nu ma mnan pa /
phyag dang po gnyis kyis rdor dril 'dzin pas rdo rje phag mo la 'khyud pa /
de'i 'og @# / /
ma gnyis kyis glang po che'i pags pa sdigs 'dzub dang bcas pas brgyangs te 'dzin pa /
g.yas gsum pa na DA ma ru /
bzhi pa na dgra sta /
lnga pa na gri gug /
drug pa na mdung rtse gsum pa /
g.yon pa'i phyag gsum pa na rdo rjes mtshan pa'i kha TwAM ga /
bzhi pa na khrag gis gang ba'i thod pa /
lnga pa na rdo rje zhags pa /
drug pa na tshangs pa'i mgo bo gdong bzhi pa bsnams pa /
sna tshogs rdo rjes mtshan pa'i ral pa'i thor cog can /
dbu re re la thod pa skam po lnga lngas brgyan cing /
dbu'i g.yon du cung zad yo ba'i zla ba phyed pa 'chang ba /
zhal rnam par 'gyur ba /
mche ba bzhi bzhi gtsigs pa /
sgeg pa /
dpa' ba /
mi sdug pa ste sku'i nyams gsum dang /
rgod dang drag shul 'jigs su rung ba ste gsung gi nyams gsum dang /
snying rje dang /
rngams pa /
zhi ba ste thugs kyi nyams gsum ste nyams dgu dang ldan pa /
stag gi pags pa'i sham thabs can ma'i rgyu ma la brgyus pa'i mi mgo lnga bcu'i phreng ba 'phyang ba /
phyag rgya drug gis rgyas btab pa /
mi rus kyi thal bas lus thams cad la byugs pa'o / /
bcom ldan 'das la mngon du phyogs par /
bcom ldan 'das ma rdo rje phag mo sku mdog dmar mo /
zhal gcig /
phyag gnyis kyi phyag g.yon pas yab kyi mgul nas 'khrung pa'i thod pa na /
bdud bzhi la sogs pa'i khrag gis gang ba bsnams nas yab kyi zhal du stob pa /
g.yas pas phyogs bcu'i gdug pa can kun la gri gug dang bcas pa'i sdigs mdzub gyis bsdigs par mdzad pa /
spyan gsum dmar zhing me ltar 'bar ba /
byin pa gnyis kyis yab kyi brla'i steng du legs par 'khril ba /
thugs rje'i bdag nyid can /
phyag rgya lngas brgyan pa /
mi mgo bskam po lnga'i thod dang /
bskam po lnga bcu'i do shal can /
padma'i 'dab ma la /
shar du mkha' 'gro ma nag mo /
byang du lA ma ljang gu /
nub tu khaN+Dar he dmar mo /
lhor gzugs can ma ser mo /
thams cad kyang zhal gcig phyag bzhi'i g.yas gnyis kyis gri gug dang Da ma ru /
g.yon gnyis thod pa dang kha TwAM ga 'dzin pa /
gcer mo skra grol ba /
thod bskam lnga'i dbu rgyan dang /
bskam po lnga bcu'i do shal can /
phyag rgya lngas brgyan cing g.yas brkyangs kyis bzhugs pa /
mtshams su bdud rtsi'i bum pa'i steng du /
ka pA la byang chub kyi sems kyis gang ba re re /
yab kyi lte ba dang /
thugs ka dang /
yum gyi mgrin pa dang /
spyi bor zla gdan la /
yum gyi snying po dang /
nye snying /
yum gyi lte ba dang /
thugs ka /
yab kyi mgrin pa dang /
spyi bor nyi gdan la yab kyi snying po dang nye snying rnams kha dog dmar po phan tshun zhal sbyor shing /
'od zer 'khyud pa'i rnam par @# / /
gyur /
oM AH hUM /
snyoms par zhugs pas dga' bzhi rim bzhin drangs /
lhan skyes kyi bde stong dbyer med du sbyar ba byang phyogs so bdun gyi ngo bo lha lnga'i rnam par shar ba nam mkha'i 'ja' tshon lta bur gyur /
spro na sngags tsam gyis go cha dgod /
bsdu na /
lha rnams kyi spyi bor zla ba la oM dkar po /
mgrin par padma la AH dmar po /
thugs kar nyi ma la hUM sngon po /
phaiM thugs ka'i hUM gi 'od zer gyis /
bsgoms pa dang 'dra ba'i ye shes pa dbang gi lha mchod pa'i lha mo dang bcas pa spyan drangs /
'od zer rang gi snying gar thim /
khaN+Da ro hes phyi 'brang bskrad /
oM ar+g+haM pra tI ts+tsha AH hUM /
dzaH hUM baM hoH gnyis su med par gyur /
oM yo ga shud+d+haH sarba d+harmaH yo ga shud+d+ho nyahaM /
oM ar+g+haM pra tI ts+tsha AH hUM /
de bzhin gshegs pa thams cad kyis bdag la mngon par dbang bskur du gsol /
zhes gsol ba btab pas /
oM sarba ta thA ga ta a b+hi She ka ta sa ma ya shri ye hUM /
zhes gsung zhing dbang bskur bas /
gtso bo la rdor sems /
phag mo la mi bskyod pa /
mkha' 'gro ma sogs bzhi la rin 'byung gis dbu brgyan cing /
dbang gi lha rnams kyang bdag nyid la thim par gyur /
mchod pa byin gyis brlabs te /
oM sarba ta thA ga ta ar+g+haM nas shap+ta'i bar gyis mchod /
drin can rtsa ba dang brgyud par bcas pa'i dpal ldan bla ma dam pa rnams kyi zhal du oM AH hUM /
nye snying so so'i mjug tu oM AH hUM btags la 'bul /
yi dam dkyil 'khor gyi lha tshogs rnams kyi zhal du /
chos skyong ba'i bsrung ma mthu rtsal can rnams kyi zhal du /
dpa' bo dang rnal 'byor ma dang /
phyogs skyong dang zhing skyong dang /
klu la sogs pa rnams kyi zhal du /
gzhi bdag gnyug mar gnas pa dang sems can thams cad lhar gyur pa rnams kyi zhal du oM AH hUM /
yab yum snyoms par zhugs pas lhan skyes kyi bde stong /
gsang ba dang de kho na nyid kyi mchod pas mnyes par gyur /
de nas yab yum gyi snying po nye snying gnyis dang /
mkha' 'gro ma bzhi'i sngags brjod pa'i sngags mchod bya /
shes shing spro na /
rkang brgyad gnyis kyis bstod /
bsdu na /
he ru ka dpal dpa' bo che / /
rnam dag rdo rje'i dbang phyug dang / /
rjes chags chags pa che rnams kyi / /
rdo rje phag mo de la 'dud / /
gnas dang nye ba'i gnas dang zhing / /
'du dang dur khrod gnas pa yi / /
dpa' bo dpa' mo'i dbang phyug ma / /
kun la bdag ni phyag 'tshal lo / /
zhes pas bstod /
mtshams 'dir zab pa dang rgya che ba'i bskyed rim gyi gtso bo'i rnal 'byor la rtse gcig tu brtson par bya /
bsgom pas skyo na /
phreng ba gsung rdo rje'i ngo bor byin gyis brlabs la /
dam tshig gi bzlas pa'am /
gong bu'i bzlas pa ci rigs pa'i sgo @# / /
nas /
oM shri badzra he he ru ru kaM huM hUM phaT DA ki nI dzA la shaM wa raM swAhA /
oM hrIH ha ha huM hUM phaT /
oM badzra bai ro tsa nI ye huM hUM phaT swAhA /
oM sarba bud+d+ha DA ki nI ye badzra war+N+Na nI ye huM hUM phaT swAhA /
oM DA ki nI ye huM hUM phaT /
oM lA me huM hUM phaT /
oM khaN+Da ro he huM hUM phaT /
oM rU pi NI ye huM hUM phaT /
he ru ka'i yig brgya bzlas /
nyer bsdu byas te /
srid pa gsum 'bar sku ni rjes chags dul bar ldan / /
'od zer sngon po stong ldan nyi ma brgya stong ldan / /
rnam mang sku dang cha lugs rjes chags sems dpar ldan / /
he ru ka dpal de dang lhan cig gar byed shog /
lha mo tshad ma dam tshig tshad ma dang / /
de brjod gzhung yang mchog tu tshad ma ste / /
bden pa 'di dag gis ni lha mo rnams / /
bdag cag rjes su 'dzin pa'i rgyur gyur cig /
sems can kun gyi don gyi phyir / /
bdag ni he ru kar gyur nas / /
sems can thams cad he ru ka'i / /
go 'phang mchog la dgod par bgyi /
zhes dge ba rnams rdzogs byang du bsngo /
thun mtshams su yang sgo gsum tha mal gyi snang zhen dang bral ba'i tshangs spyod la gnas nas nyal ba dang /
ldang ba dang /
khrus dang /
kha zas kyi rnal 'byor dang /
'das pa dang /
ma 'das pa'i gtor ma'i rim pa la brtson pas /
dal ba don ldan du bya'o / /
rgya bod mkhas grub bye bas gshegs pa'i lam /
dus mtha' 'dir yang nus pa mi dman zhing / /
byin rlabs gter chen bde mchog sbas chu'i mtsho / /
rnam dpyod brtson pa'i gru yis legs brgal te / /
rim pa dang po'i snying po'i snying po yi / /
phun tshogs 'dod 'jo'i bai DU ra phreng mdzes gang / /
spel bar byed po mdo rgyud gzhung brgya la / /
legs par sbyangs pa'i mang thos spong ba pa / /
dge slong blo bzang chos kyi rgyal mtshan yin / /
'dis mtshon dge bas bdag gzhan 'gro ba kun / /
mthong ba'i chos la dpa' bo mkha' 'gro'i dbus / /
bde ba mchog gi gar gyis rol gyur cig /
ces dpal 'khor lo bde mchog lha lnga'i sgrub thabs shin tu bsdus pa 'di ni /
lam 'di la lhag par mos pas thugs dam byed 'dod kyang /
rgyas pa ma lcogs pa 'ga' zhig gis bskul ba'i ngor /
tshig phreng ba sdus shing don gyi gnad chad pa med pa snying por dril te /
mdo rgyud man ngag 'dzin pa shAkya'i dge slong blo bzang chos kyi rgyal mtshan gyis /
'brog ri bo che dge ldan rnam par rgyal bar bkod pa'i yi ge pa ni dge tshul rin chen tshe ring chos 'phel lo / / / /
