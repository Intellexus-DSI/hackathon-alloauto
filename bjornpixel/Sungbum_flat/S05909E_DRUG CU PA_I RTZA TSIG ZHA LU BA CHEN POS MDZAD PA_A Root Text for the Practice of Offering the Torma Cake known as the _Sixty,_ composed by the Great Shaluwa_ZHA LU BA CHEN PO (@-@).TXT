@# / /
drug cu pa'i rtsa tshig zha lu ba chen pos mdzad pa bzhugs so / /
@## / /
na mo badzra b+hai ra wA ya /
rab yangs mgyogs 'gro d+hU tI'i lcags snod du / /
rab brjid 'bru nag khams gsum gtor tshogs ni / /
rab gtum mtshams sprin gos gyon ye shes mchog /
ma rig 'khrul 'joms gshin rje'i gshed la 'dud / /
de nyid mnyes bya dngos grub gter bzung nas / /
man ngag gsum gyi gter sgo legs phye ste / /
phan bde'i dpal 'byor rgyas mdzad tsong kha ba / /
mnyam med yab sras rnams la gus bas 'dud / /
sbyin sreg man ngag rje btsun bla ma dang / /
'phrul 'khor man ngag sras kyi thu bos bkod / /
de lta na yang gtor chen drug cu pa'i / /
sngon chang phyogs 'dir yig chung bkod pa kun / /
dkyil 'khor cho ga rdo rje phreng ba yi / /
phyi rol rgyas pa'i gtor 'bul ji bzhin bkod / /
rgya @# / /
mtsho'i mtha' mar bkres ldan ji bzhin du / /
rgyud don man ngag zab mos phongs pa 'gas / /
zhwa dpe lham la bkab pa 'di gzigs nas / /
bdag la tshul 'di khyod la gtad do zhes / /
bka' yi khur gnang yi ger bkod pa la / /
gnas gsum mkha' 'gro phyi nang gsang ba yi / /
gshin rje'i tshogs kyis bzod par mdzad du gsol / /
dur khrod mtshan gcig grong sogs su| |dngos sam grangs mnyes rnal 'byor pas / /
zhi dang rgyas dang dbang rnams dang / /
bsang skrad dbye sogs brtsam par bya / /
rdul tshon rdo rgyus ro sol dang / /
'bru bcud bdud rtsi mngar gsum dang / /
sman dang rin chen 'bru sna dang / /
sha khrag phye sogs sta gon bya / /
zlum zhing gsum nang bcu drug rtsibs / /
lte bar lha yi dkyil 'khor bya / /
rtsibs gdan phyogs bdag rtsibs gshin rje / /
yang na rtsibs la mnyam du dgod / /
lo zla zhag gi dbyu gu yis / /
rgyas 'bring bsdus pa'i dbye bar 'gyur / /
rgyas pa rgyal po'i mkhar bzhin brtsig /
'bring po btsun mo'i lcags mkhar bzhin / /
bsdus la brtsig pa spang bar bya / /
brgyad dang bcu gnyis bcu drug gi /
'khor lo gsum dang lcags mkhar che / /
klu phyogs nyi ma tshes rnams brtseg /
kha skong dang bcas re re yang / /
drug cu bzhi ru dbye bar bya / /
de yis lo yi dbyu gur 'gyur / /
khyim 'khor spangs pa gong bzhin la /
rig byed dus dang klu rnams brtseg /
yang na rgyal po gnas sa brtseg /
re re'ang bcu drug bzhir dbye bas / /
zla ba'i dbyu gu'i grangs su 'gyur / /
steng du phung gdab gtor ma ni / /
thod dbyug rdo rje'i rtse mo can / /
so bdun nyer gsum bcu gcig gcig /
steng du thod pa'i ba gam dang / /
keng rus rgyu ma mi ro yi / /
rgyal mtshan ba dan bsgreng bar bya / /
hoM khung nyer gsum bcu gcig tu / /
ling ga rnam shes sgron me gzhug /
'jug pa gcig pa'i rnal 'byor gyis / /
bdag dang dkyil 'khor bsgrub par bya / /
las mthun bsgrub bya bkug nas ni / /
phrin las bzhi yi las sbyor bya / /
tshim dang las sbyor phur gdab rnams / /
bdud rtsi lcags mkhar lha rnams su / /
phyi dang nang gi 'bru gsum gyis / /
yang yang nan tan byin rlabs bya / /
rtsa sngags rgyal pos bcom ldan mchod / /
nye snying gshin rje'i tshogs rnams la / /
snying pos phyogs bdag la phul nas / /
las mthun phyi nang mchod pas mchod / /
las mthun spel tshig sbyar ba yis / /
gnad bskul phrin las drag tu bcol / /
'degs @# / /
dang dbul dang gzhug pa sogs / /
man ngag rgyas par zhal las shes / /
gtsang yul khyung rus sngags 'dzin dbang / /
dge slong sA d+hu d+h+wa dza yis / /
'brog ri chen po dge ldan zhes / /
rnam par rgyal ba'i gling mchog tu / /
mdor bsdus yi ger bkod pa'o / /
man ngag rin chen 'byung gnas las / /
bdag blo phra mo'i skra rtse yis / /
legs bzung bdud rtsi'i thigs pa 'di / /
ri dbang nyi zla mkha' bzhin du| |skye dgu'i dpal du rgyas gyur cig /
'di paN chen gong ma'i gsung ma yin kyang drug cu pa'i gtor chog la mkho bas sdebs mtshungs su bkod pa'o / / / /
mang+galaM /
