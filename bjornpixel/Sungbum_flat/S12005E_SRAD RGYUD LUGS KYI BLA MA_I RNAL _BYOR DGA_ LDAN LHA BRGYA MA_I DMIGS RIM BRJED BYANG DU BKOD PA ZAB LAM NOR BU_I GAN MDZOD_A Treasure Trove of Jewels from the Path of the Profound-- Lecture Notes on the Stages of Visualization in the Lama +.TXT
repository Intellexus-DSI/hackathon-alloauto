@# / /
srad rgyud lugs kyi bla ma'i rnal 'byor dga' ldan lha brgya ma'i dmigs rim brjed byang du bkod pa zab lam nor bu'i gan mdzod ces bya ba bzhugs so / /
@## / /
na mo gu ru sum ti kI rti ye /
de la dga' ldan lha brgya ma zhes yongs su grags pa'i bla ma'i rnal 'byor da lta thams cad kyis 'don bzhin pa yin pas shin tu sla ba zhig yin snyam pa sems la 'char mkhan yod /
snyan rgyud kyi gdams ngag rje btsun 'jam pa'i dbyangs kyis rje bla ma la gdams ngag 'di 'dra rjes 'jug rnams kyis nyams su blang na don che zhes gnang /
mkhas grub chig rgyud dang ba so chig rgyud kyi bla ma'i rnal 'byor dben sa pa la grags che /
'di rjes slob ma gzhan dang gzhan la'ang gnang ste bu chen thams cad la rnal 'byor 'di'i nyams len yod kyang rje shes rab seng+ge nas sras rgyud la rim par brgyud de kun @# / /
mkhyen 'jam dbyangs bzhad pa'i bar du byung bas srad rgyud lugs kyi bla ma'i rnal 'byor zer /
paN chen dge 'dun grub kyis kyang snar thang rgyab ri byang chen sgang gi sgrub gnas su bzhugs skabs shar phyogs nas sprin dkar po zhig thol gyis byung ba'i rkyen gyis rje yab sras dran te /
shar gangs ri dkar po'i rtse mo na / /
sprin dkar po gnam la bsnyegs 'dra ba / /
de mthong ba'i mod la bla ma dran / /
drin bsam zhing bsam zhing dad pa skyes / /
'brog dge ldan rnam par rgyal pa der / /
mtshan brjod par dka' ba'i drin po che / /
pha blo bzang grags pa yab sras bzhugs / /
zhes gsung mgur gnang ba ni /
dus rgyun par dga' ldan nas sprin dkar po'i sner rje yab sras spyan drangs te gsol ba 'debs bzhin pa'i rnal 'byor gyi nyams yin /
kun mkhyen 'jam dbyangs bzhad pa las thang sag pa dngos grub rgya mtsho dang /
de gnyis ka las 'jam dbyangs bde ba'i rdo rje'am mtshan dngos 'jam dpal rgya mtshos gsan te khrid yig rgyas pa tsin+ta ma Ni'i phreng mdzes zhes pa mdzad pas kha cig mtshan la brten nas rgyal ba 'jam dpal rgya mtshor 'khrul ba yod /
de yan rgyal sras mer gan pa dang| kun mkhyen gong ma'i zin bris nyung du las yi ge med /
'jam dbyangs bde ba'i rdo rje las mkhan chen dge 'dun rgya mtsho dang /
de las skyabs mgon rdo rje 'chang gis gsan te 'du khang nas tshogs mang la gnang ba thob /
yang khri nam mkha' bzang gis 'jam dbyangs bde ba'i rdo rje las gsan /
khri nam mkha' bzang /
mkhan chen dge 'dun rgya mtsho /
skyabs mgon rdo rje 'chang gsum ka las 'jam dbyangs bla ma khri bsod nams dbang rgyal bas gsar /
de las bla ma 'jam dbyangs pa'i yi ge'i steng nas bshad pa rgyas par thob pas de lta bu'i brgyud pa dam pa bar ma chad pa las 'ong ba'i gdams pa nyams su len ba la thog mar gnas khang byi dor byas nas sku gsung thugs kyi rten spyi dang| khyad par rje bla ma'i sku bris 'bur ci rigs dmigs rten du dgram /
de'i spyan sngar mchod ba g.yo med cing bkod pa mdzes par bshams pa gnyis las khrid kyi skabs dang 'dra /
stan bde bar tshul dang mthun bar 'khod de /
@# / /
skyabs 'gro sems bskyed bde lam ltar yang rung /
'di rang gi lugs la mdun gyi nam mkha' padma'i sdod bo yal ga lo 'dab rgyas pa'i rtse mor padma 'dab ma bzhi pa'i lte bar seng+ge chen po brgyad kyis bteg pa'i rin po che'i khri'i steng du skyabs gnas kun 'dus kyi ngo bo chos kyi rgyal bo tsong kha pa chen bo la dngos dang brgyud ba'i bla ma rnams kyis bskor ba /
shar gyi 'dab ma la rgyud sde bzhi dang 'brel ba'i yi dam dkyil 'khor gyi lha tshogs /
g.yas kyi 'dab mar phyogs bcu dus gsum gyi longs sprul gyi sangs rgyas /
rgyab kyi 'dab mar 'gog lam gyi rang bzhin lung gi chos dkon mchog glegs bam gyi rnam pa gdong dar tshur bstan nas brag ri ltar brtsegs pa /
g.yon gyi 'dab mar slob pa dang mi slob pa'i theg gsum 'phags pa'i dge 'dun gyi tshogs ma lus pa bkod pa ni tshogs kyi zhing ste sangs rgyas 'dab ma gnyis la bkod pa'i lugs so / /
yang na shar du sangs rgyas dang yi dam /
lhor chos /
nub tu theg gsum 'phags pa'i dge 'dun /
byang du chos skyong ye shes pa'i tshogs te dge 'dun dkon mchog 'dab ma gnyis la bkod /
rang gi mtha' skor du tshe 'di'i pha mas thog drangs sems can thams cad gsal btab /
dge sbyor gyi kun slong gnas skabs tshe 'di'i rkyen sel mthun sgrub tsam bsam pas bshad pa ltar gyi phan yon chen po 'byung ba'i sgo bkag /
sdug bsngal thams cad 'khor ba'i sdug bsngal las ma 'das pas de las skyob ba'i gsol 'debs byas na tshe 'di'i rkyen sel de'i nang du tshang bas /
phyi ma'i sdug bsngal skyob pa'i gsol 'debs skyabs 'gro'i ma mtha' red /
skyabs 'gro byas pas mi chog /
phyis ma bsdam na skyabs 'gro /
kha tsam du 'gro /
sdig pa'i las la 'jug pa yon tan du go na skyabs 'gro 'ong pa'i thabs med /
de nas yongs grags ltar phyogs bcu dus gsum sogs bla ma'i yon tan dran pa'i skyabs 'gro rgyas pa'am /
bla ma la skyabs su ma chi'o /
zhes dbus kyi bla mas gtso byas thams cad la skyabs 'gro dang bdud rtsi 'bebs spyangs byed pa lhag ma rnams la rigs 'dra /
yi dam dang chos skyong skyabs 'gro bzhi skor gyi nang du 'du yang /
rgyud sde bzhi'i dbang thob nas dam tshigs bsrung ba'i steng rim gnyis dang mtshan bcas mtshan med kyi rnal 'byor la brtson pa dang /
chos skyong so so'i rjes gnang gi sku gsung thugs kyi dam tshig sbyi dang mchod gtor bsnyen sgrub gtang rag gi dod thub de gnyis la dmigs kyis bkar pa'i skyabs 'gro byas /
sangs rgyas chos tshogs mas sems bskyed pa'i sgo nas skyabs 'gro byas pa ste /
theg chen gyi skyabs 'gro dang /
sems skyed kyi nyams len gnad gcig la 'bab /
dkon mchog gsum la sogs kyis byang sdom 'dzin pa dang /
tshad med bzhi sgom ba bcas thams cad la yod pas med mi rung bar nyams su len dgos /
de man chad kyi tshigs bcad /
dgos dbang gis bsnan pas 'don lugs mi 'dra ba mang ba rang rang gis babs @# / /
dang bstun /
mthar tshogs zhing rang la bstim /
pad sdong sprin ltar yal /
rgyas pa de lta bu ma grub na'ang /
sangs rgyas chos tshogs ma dang /
tshad med bzhi tshar gsum dmigs rnam 'phrod pa byas nas dal bus brjod /
khrid kyi dus sbyor dngos mjug gsum gyi bshad pa lag len dus rgyas bsdus gang byed rang la rag /
'don cha mang na nyams len gnad du 'gro ba mi 'ong zhes klong rdol bla ma gsungs par gung thang 'jam pa'i dbyangs kyis gsungs /
gnad du song na mchod pa rgya che chung dang grangs kyi mang nyung /
yun gyi ring thung la mi ltos /
tshogs zhing gis rang dang sems can mtha' yas bar chos 'khor bskor bzhin pa /
mdzad pa bcu gnyis ston bzhin pa /
dpe lta ba dang blo 'dzin la'ang rang la de'i tshig ston bzhin pa dang /
rang gis rjes zlos mdzad de don blo la 'char zhing de ltar gyi rtogs pa skye bar byin gyis brlabs bzhin pa bsam /
chos klog pa'i sngon du /
gang zag dam pa lha yi skad dang klu dang gnod sbyin skad / /
nas| chos ston to / /
zhes 'don pa sngon gyi phyag len yin zhes skal ldan rgya mtshos gsungs pas /
gang zag dam pa sangs rgyas la byed cing /
rang gis kyang de'i rnam thar ltar lag len du skyong pa'i don yin 'dug /
bla ma'i rnal 'byor dngos gzhi la thog mar tshogs zhing spyan 'dren dgos pas /
mdo las /
ye shes ji rnyed khyab gyur pa / /
sku yis kyang ni de snyed khyab / /
gsung pa ltar rje bdag nyid chen po zhing 'dir bzhugs dang /
'dir mi bzhugs bya ba med kyang thun mong snad tshod la byams pa'i sprul ba dang /
sku tshe rjes mar dga' ldan du skye /
sprul tshul la'ang rigs mang bas lho brag grub chen la phyag rdor gyis zhal gzigs nas sang nyin rje btsun byams pa'i byon pa la bslab btus zhus gsungs /
der rje bdag nyid chen po byon pa na lho brag pas rje rin po che byams pa mgon du gzigs ba rnam pa gnyis ka'i rnam thar du yod /
phyi mar gar skye lung bstan mang yang /
dga' ldan du 'gro ba 'di la yi dam thams cad zhal mthun pa yin zhes rje rang gis gsungs ba ltar da lta byams mgon gyi drung na rgyal sras 'jam dpal snying por 'khrungs nas bzhugs pa'i rten 'brel gyis dga' ldan nas spyan 'dren pa yin /
de'ang /
rang sdod gnas 'dzam bu gling /
de'i byang du phyogs pa'am phyogs par mos la /
der ri rab kyi rtser sum cu rtsa gsum man chad sa dang 'brel ba'i gnas /
de nas steng du 'phags pa'i nam mkhar 'thab bral /
de'i steng du dga' ldan rnams go ba 'char ched gsung bshad gnang ba las gsal 'debs tshe dga' ldan gyis chog /
de yang 'dod lha rigs drug gi nang tshan gyi dga' ldan byings grong khyer lta bu la /
rje btsun gyi zhing khams grong las zur du phye ba'i dgon pa lta bu ste /
zhing des gzhi rin po che'i rang bzhin mnan na nem zhing bteg na spang byed pa /
rin po che'i ljon shing /
yid du 'ong ba'i chu @# / /
mtsho| spang ljong /
me tog /
ne'u seng sogs dag ba'i zhing gi bkod pa yongs su rdzogs pa'i ye shes kyi rang bzhin can /
de'i rgyab ngos su byams mgon gyi pho brang chos kyis mtho da'i /
khang bzang rgyal mtshan mthon po zhes bya ba yong la /
de'i mdun du rje btsun gyis 'khor rnams la chos ston pa'i kun dga' r+wa ba yid dga' chos 'dzin /
de'i dbus su seng+ges btegs pa'i rin po che'i khri'i steng du rgyal ba byams pa mgon po zhal rang re 'dzam gling ngos la gzigs pa /
chos 'chad pa'i brdar phyag gnyis thugs kar chos 'khor mdzad pa'i mtheb 'dzub kyis padma'i yu ba bzung ba'i 'dab ma snyan g.yas g.yon gyi thad kar kha phye ba'i steng na 'khor lo dang bdud rtsis gang ba'i spyi blug bsnam pa /
myur ba myur bar 'dzam gling du 'byon pa'i rten 'brel du bzang po'i bzhugs stangs can /
nab bza' chos gos dur smrig gsol ba'i dge slong gi cha byad can 'khor rnams la skyes bu gsum gyi lam gyi rim pa'i chos ston pa rang gi rna bas lhang lhang thos bzhin pa gsal btab /
de'i thugs ka nas /
dpal gyi be'u dang bkra shis ni / /
sangs rgyas dpe byad bzang por bzhed /
ces dpe byad brgyad cu'i nar tshan thugs ka dpal gyi be'u'i ri mo dra mig lta bu khra seng de ba'i gseb na rje yang sras gsum me long la gzugs brnyan gsal ba ltar bzhugs pa'i spyan gyi dkar nag tshun chad mig gis mthong bzhin pa bsam /
byams mgon gyi dag pa'i zhing khams rten dang brten par bcas pa dang /
rje yab sras gsum 'khor dang bcas pa yang yang gsal btang na zhing der skye ba'i rten 'brel legs tshogs che /
khyad par 'pho ba spyong ba'i skabs zhing gi rnam pa yid nas ma por ba dgos gsung ba yin /
de lta bu'i sgo nas ngag tu brjod de dga' ldan zhes zhing /
lha brgya'i zhes bcud /
mgon zhes byams pa ste ngag nas brjod pa'i tshig 'khor dang bcas da'i snyan gyis legs par gsan /
yab sras gsum ka thugs mnyes bzhin du skal ldan rigs kyi bu 'di da lta'i bar 'khor dar 'khyams nas sdug bsngal sna tshogs brgyud mar myong yang da res dal 'byor gyi rten thob /
dam pa'i chos la dad brnyed de rang re tsho tshogs bsags pa'i zhing du spyan 'dren gi 'dug pas /
da lta nyid du 'byon zhes phan tshun gsung gleng gnang bzhin pa skad cig de nyid la byams mgon gyi thugs ka nas sprin dkar po rdol 'dzag pa brkyangs pa lta bur rang gi smin 'tshams kyi thad rab tu dkar ba'i zho gsar ba spungs pa lta bu'i chu 'dzin nam sprin gyi phung po 'bur bo gsum dod du 'khrigs pa'i dbus mche ba'i steng /
rje bdag nyid chen po g.yas g.yon sras kyi thu bo gnyis med mi rung du dgos /
yab sras gsum skyabs gnas kun 'dus kyi bdag nyid yin snyam pa'i mos ba byas nas gsol ba btang na kun 'dus nor bu lugs zer /
bla ma yi dam sangs rgyas byang sems dpa' bo mkha' 'gro chos bsrung thams cad spyan drangs nas mtha' bskor du bzhug @# / /
par mos kyang rung /
tshig ngag tu brjod pa bzhin don yid la dran pa 'don pa gang la'ang 'dra /
sho lo ka gcig la bsam blo legs par btang na bag chags khyad par can 'jog /
nges par tshar phud ci la dgos /
skad cig dkrod bskyed legs par byas na sku gsum la bag chags 'jog /
tshig kha nas thon tsam gyis tshar phud byas pas de 'dra'i bag chags ma bzhag pa'ang yod pas so / /
de nas rang gis seng+ge chen po brgyad kyis bteg pa'i khri pad zla'i gdan dang bcas pa gsum phul bas khri steng thugs dgyes pa'i nyams kyis zhal 'dzum pa'i rnam pa /
sku mdog dkar la dmar pa'i mdangs chags pa /
sku las 'od zer mtha' yas pa spro ba la /
bdag gis bla ma yab sras khyed rnams la shin tu dad pa'i sgo nas bsod nams kyi tshogs bsags rgyu yin pas /
bsod nams kyi zhing mchog ces zhing gi sgo nas mthu che ba dang /
tshogs kyi zhing du dus thung du tsam ma yin par bskal brgyar /
dgos pa chung ngu tsam ma yin par rang rgyud la lung rtogs kyi bstan pa'i snying po rgyas phyir bzhugs par gsol ba btab bas mos pa bzhin ci 'dod kyi bar bzhugs par zhal gyis bzhes par bsam /
rang re'i sems kyi 'char sgo la bstan pa rgyas pa ni rang rgyud dang ma 'brel ba'i phyi rol gyi chos zhig 'char kyang de 'dra ma yin par rang nyid lung gi bstan par zhugs nas de la thos bsam byas pas rang rgyud la rtogs pa'i bstan pa ma skyes pa skyes /
skyes pa gnas /
gnas pa gong 'phel dgos /
de'i dang po skyabs 'gro dang lam bslab pa gsum gyi nyams len yin pas /
dge bsnyen nas rim par chos tshig bzhi pa zhig blo la bzung bas bstan pa rgyas pa'i mgo tshugs /
lam la rim par bslab nas sangs rgyas pa na rang rgyud la bstan pa rgyas pa mthar phyin nas sems can thams cad kyi rgyud la spel na de la bstan pa rgyas zer ba las khang ba phibs /
mang po 'tshogs ston mo byed pa ltar 'ur che ba bstan pa rgyas pa ga la yin kyang de'i cha rkyen du 'gro bas gtso bo rang gzhan gyi sems rgyud la lung rtogs 'phel dgos /
phyag la /
shes bya dang yod pa don gcig pa kha dog dkar dmar dus nas shes /
khyon ni rgya che chung gi steng nas bshad pas gzhal bya'i rgya tshad de pha mtha' /
'jal ba ni yul can gyis yul gzhal ba legs bshad 'dom du 'jal zer ba dang /
thag pa 'dom la 'jal ba lta bu /
de'ang bsngags bstod las /
khyod 'ba' zhig gi ye shes kyis / /
zhes sogs ltar shes bya rgya che bas nyan rang byang sems kyi mkhyen pas dus gcig la ma khyab /
sangs rgyas kyi mkhyen pas bden gnyis gcig char gzigs bas /
shes bya'i khyon dang mnyam pa'i blo gros sam /
rnam mkhyen gyi mnga' bdag du gyur tshul dran /
thugs kyi yon tan dang por smos pa dga' ldan lha brgya ma'i sgo nas dmigs brtsems gsol ba btab na 'chad rtsod rtsom gsum gyi shes rab sogs thugs kyi byin rlabs thog mar 'jug pa'i rten 'brel yod /
@# / /
gsung gi yon tan legs par bshad pa skal ldan gyi gdul bya'i rna bar snyan zhing yid du 'ong ba rna rgyan dper bkod de /
rgyu mtshan gsung gi don nyams su blangs pas sdug bsngal thams cad dang bral /
bde ba thams cad dang ldan pa'i sangs rgyas kyi go 'phang thob par 'gyur bas so / /
sku'i yon tan dpal ni phun sum tshogs pa'i ming yin pas mtshan dpe sogs kyis mdzes pa'i snyan pa'i grags pa 'jig rten gsum du khyab pa /
sems can grangs med pa'i nang na khyad par 'phags pa'i lha ma mer gsal ba sku'i yon tan dang /
'phrin las kyi yon tan /
sku mthong ba /
gsung thos pa /
thugs dran pas don ldan sangs rgyas kyi go 'phang ster ba'i zhing gi mchog rje yab sras gsum gyi ba spu'i khung bu re rer sangs rgyas kyi zhing khams dpag med bstan nas yod par rang lus de snyed sprul nas /
yid shin tu dang pas ngag nas bstod dbyangs brjod pa'am min kyang yid la dran nas /
lus thams cad sa la phab pa'am yan lag lnga phyag gam thal mo sbyar ba sbrags na /
ci tsam rgya che ba'i tshod kyi phan yon yod pas /
ba spu'i khung bur byang chub sems rnams dang / /
zhes sogs ltar bsam /
mchod pa la /
yid 'ong dang sna tshogs thams cad la sbyar ba yid du 'ong ba'i mchod yon sna tshogs te /
sna tshogs ni /
me tog phal cher me tog bla re dang / /
zhes sogs ltar dang /
de'ang rang gis dngos su bshams pa dang /
de gcig bu dang mchod yul yang rang gi lha rten tsam ma yin par /
de la brten nas yid kyis mar me gcig yin kyang skong bu stong gsum tsam /
sdong bu ri rab tsam /
mar khu rgya mtsho tsam /
'od kyis phyogs bcu'i 'jig rten khams kyi mun pa ma lus pa sel nus pa 'khor ba'i mtha'i bar du 'byung ba yid la dran pa la yid sprul zer /
mchod sprin rgya mtsho ni /
rab 'byams rgya mtsho dpag med na / /
zhes sogs ltar yin pas yid sprul don med snyam pa rang rang zas gsol brkam chags che ba'i rigs 'gre tshogs zhing la sbyar bas lan /
dkon mchog la mchod pa de dag bkres skom sel ba'i don ma yin par /
bdag gi don slad nyid kyi mthus bzhes shig ces pa ltar gzhan don bsgrub pa'i yod byad dang rang rang gi tshogs bsags ched yin bas bsam pa ci tsam rgya che ba'i tshod kyis tshogs rdzogs pa'i rlabs che /
de 'dra ma shes na mchod pa gnad du mi 'gro /
des na mchod pa re re'i skabs su lus grangs med sprul te /
mchod rdzas nam mkha' gang ba phul bas sku'i bkod pa bsam gyis mi khyab pas gzhan don du dgongs te bzhes nas sems can gyi don bsgrub pa'i mdzad pa mdzad pa la mchod pa bdag gir mdzad ces gsungs /
mthar sprul ba thams cad yab sras gsum gyi ngang du bzhugs par mos /
mchod yul mchod rdzas mchod mkhan thams cad sa gzhi bar snang nam mkha'i khyon gang bas phan tshun go mi 'gog pa sems la chud na de yin /
grub mtha'i bzhi'i nang na rnam rig ma yin pa'i gzugs gzugs mtshan nyid par khas len pa bya smra'i lugs la'ang de thogs med @# / /
kyi gzugs dang /
thogs bcas gzugs can bcu las med /
'di yid kyi rang bzhin gyi mchod pa yin pas gnas 'di na sdod bzhin du dbus gtsang man chad sems la shar kyang mi chud pa'i dogs pa med pa ltar yid la shar bas chog /
tshogs zhing la'ang rang gi blo dang 'tshams pa'i khri chung ngu zhig gi steng du tshogs zhing nam mkha' gang ba me long la ri rgyal dang /
rmi lam du khang mig chung ngur glang bo che'i khyu 'khrigs pa ltar sems la shar bas chog gi /
me long dang khang mig tu shong gi dogs pa mi dgos pa dang 'dra'o / /
bshags pa la /
gang zhig spyi sgra yin pas sgo gsum gyi sdig pa thams cad de /
sems kyi rgyun thog ma med bas dus 'di tsam nas 'khor bar 'khor /
de phan chad lam 'khor zhes mtshams bzung rgyu med /
nyon mongs can gyi gang zag yin pas gang du skyes kyang sdig pa 'ba' zhig bsags /
des na tshe 'dir bsags pa'i sdig pa re re tsam ma yin par sgo gsum gyi sdig pa gang bgyis pa thams cad dang /
khyad par so thar rigs brgyad las khyim pa'i sdom gsum dang /
rab byung gi lnga las gang khas blangs pa dang /
byang sems kyi rtsa ltung bco brgyad dang nyes byas zhe drug /
sngags kyi rtsa ltung bco brgyad dang sbom po brgyad sogs rigs lnga spyi bye brag gi dam tshig ste /
sdom ldan gyis dge sdig gang byas stobs che zhing /
khyad par bsrung na phan yon dang ma bsrung na nyes dmigs lhag par che bas kha nas tshig 'don ba tsam ma yin par /
sngar byas la snying nas 'gyod pa shugs drag po dang phyis mi bgyid pa'i sdom sems te stobs bzhi tshang bas bshags /
da lta sdig pa bag la zha nas yod pas mi shes kyang mngon du gyur na ngan song gsum du sdug bsngal bzod glag med tshul bsam nas 'gyod dogs /
tshe 'dir 'ga' zhig /
tshe thung /
nad mang /
longs spyod dbul /
grogs med cing /
'bral ba dang /
la la de las ldog pa sogs thams cad sngon gyi dge sdig gi 'bras bu kho na yin kyang nga bu bzang snyam pa dang /
'bad rtsol kho na la rag snyam pa log shes yin /
de ltar bshags pas rje yab sras gsum gyi sku las 'od zer 'phros pa rang lus la phog /
spyi gtsug nas rkang mthil bar 'od zer gyis khyab /
thog med nas bsags pa'i sdig ltung thams cad mun khung du sgron me sbar ba ltar gar song cha med du yal ba'i mos pa byas nas sdig pa'i 'khor gsum rang bzhin g gyis grub pa'i stong pa la mnyam par bzhag pas 'dag tshab che /
rjes su yi rang la /
snyigs ma'i dus ni /
lta ba /
nyon mongs /
sems can /
tshe| dus snyigs ma lnga ste /
ston pa snyigs ma'i dus su byon kyang de dus gang zag phal che bas phyi ma phan chad kyi thar ba dang thams cad mkhyen pa don du gnyer bya'i gtso bo dang /
phyi rol bas kyang rang rang gi thar ba dang lam nor song ba las 'dod rgyu gtan bde 'dod nas de'i thabs tshol ba la zhugs pa red /
deng sang gtan bde phar zhog /
phyi mkhas mi len pa mang /
@# / /
phyi ma med ma byas kyang tshe 'di gal can du byas nas phyi ma zhar la lus 'gro ba 'di lta ba snyigs pas lan /
spang blang la kha sems mthun pa lta ba mthun pa zhes 'dul bar gsungs /
gang shar phyin ci log gi 'char sgo kho na dang /
mi mang gis zer zhes rjes la rgyug pa 'di lta ba'i snyigs ma yin /
tshe snyigs ma /
'di na ma nges tha mar ni / /
lo bcu dang po dpag tu med / /
ces pa ltar tshe lo dpag med nas rim gyis 'grib ste /
'khor ba 'jig 'jig rten du byon dus brgyad khri /
gser thub dus bzhi khri /
'od srung dus nyi khri /
brgya ba'i dus ston pa 'jig rten du byon te /
da lta de'ang 'grib nas brgya lon pa rna bas go rgyu med par song ste /
sum cu bzhi bcu brgal na phal cher 'chi ba tshe snyigs kyang de mi shes par gdon bgegs kyis bar chad brtsams snyam pa yang lta ba snyigs ma yin /
nyon mongs snyigs ma sngar dug gsum rang rang gi bya ba dang byed las byas nas 'gro yang /
da lta nyon mongs thams cad kyi bya ba 'dres nas gang la gnyen po brten dgos kyang mi shes par song ba a rig dge shes kyi drung du stong skor gyi tshong ba mang po lung bstan zhur 'ong bar /
tshong dang ltad mor dbus la song chog /
gzhan dgos pa med| sngon a mdo'i snod legs pa'i nang dbus gtsang gi chos kyi bdud rtsis bkang nas yong /
da lta a mdo'i dug gsum gyi steng bod pa'i dug gsum bsnan nas 'od gsungs /
jo bo mjal na phan yon mi che'am zhus par /
lam du zhugs pa nas bzung /
rta dngul re dang /
bag tsha do bo res rin thang ci khug ces rtsar bcad nas sred pa kho na sgom bzhin song ste /
jo bo la g.yas skor g.yon skor mang po'i zhar la re re bltas pas phan yon rang mi yong gsung ba dge shes kyi gtam du 'dug /
de 'dra'i snyigs ma lnga bdo ba'i dus 'dir chos rnam dag bsgrub pa dkon kyang /
da lta mang thos bsgrub brtson gyis dal 'byor don ldan byed mkhan yod pa rje yab sras kyi drin yin pas /
de lta bu'i rlabs po che'i mdzad pa la shin tu dga' bas yi rang ba dang /
de'ang chos brgyad ma bkag par dal 'byor don ldan 'ong ba'i gnas med /
chos brgyad ni /
bstod na dga' la smad na mi dga' /
rnyed na dga' la ma rnyed na mi dga' /
bden dga' la sdug bsngal na mi dga' /
snyan par grags na dga' la ma grags na mi dga' ba ste 'dod pa'i phyogs bzhi dang /
mi 'dod ba'i phyogs bzhi rmi lam tshun chad lhan skyes bzhin du 'grogs te bsags pas dal 'byor don med kho nar song bas /
chos brgyad sbang dka' yang /
rags pa mgo gnon pa yan chad la spangs pa'i sgras bstan nas yi rang bsgom pa dang /
rje nyid dang sbyar na /
dang por rgya chen thos pa mang du btsal / /
zhes mang thos /
tha mar nyin mtshan kun tu nyams su blang /
zhes bsgrub brtson /
chos brgyad dkar nag khra gsum gang gis kyang ma gos par mdzad pa thams cad bstan pa rgyas shing 'gro ba'i bde skyid 'phel ba'i thabs kho nar gzhol ba'i rlabs po che'i mdzad pa rtogs brjod 'dun legs ma ltar dran nas yi @# / /
rangs dgos par 'jam dbyangs bla ma bsod nams dbang rgyal pas gsungs /
de ltar rje'i rnam thar dang mdzad pa /
rje'i bka' drin las gdul bya'i rgyud kyi dge sems phra mo tshun chad kyi rnam thar la yi rang bsgoms pa 'di sangs rgyas kyi 'phrin las la bya ba yul la yod pa dang /
byed pa po rang la yod pa gnyis phye ba dang rjes su mthun pa'i yi rang sgom tshul yin par gung thang 'jam pa'i dbyangs kyis gsungs /
chos 'khor bskul ba 'jig rten na nam mkhar sprin 'khrigs /
de las char babs /
de la brten nas me tog dang 'bras bu smin pa ltar /
chos sku nam mkha' sogs su sbyar /
chos sku la ngo bo nyid sku dang /
ye shes chos sku gnyis /
dang po la rang bzhin rnam dag gi ngo bo nyid sku dang /
glo bur dri bral gyi ngo bo nyid sku gnyis las /
dang po ni sangs rgyas kyi sa'i rang bzhin med pa'i stong nyid dang /
gnyis pa spang bya chos dbyings kyi ngo bor zad pa'i dag cha yin pas nam mkha'i gzugs su bkod /
mkhyen brtse gnyis ye shes chos sku ste ngo bo nyid sku dang ngo bo gcig gi tshul du yod pas sprin gyi gzugs su bkod /
'dzin ma sa gzhi'i ming yin pas gdul bya'i shes rgyud sa gzhi'i gzugs su bkod /
gdul bya'i khams bsam mos pa mi 'dra bas /
theg pa che chung /
sde snod gsum /
rgyud sde bzhi gang la dga' ba la de dang 'tshams pa'i chos gsungs pa char babs pa'i gzugs su bkod pa ste /
snyan ngag la gzugs su bkod pa dang dpe sbyar ba mi 'dra| de'ang dngos su chos gsungs pa'am than lag brda tsam gyis don go yang sangs rgyas kyis chos bstan pa'i lag rjes dang /
rang rang la chos kyi snang ba shar ba sangs rgyas kyi 'phrin las su go dgos pa /
sgra med kyang de de ltar snang / /
zhes rdzu 'phrul bstan pa las gdul bya'i rgyud la dad sogs skyes pa la sgra med lus kyi rnam 'gyur gyi sgo nas chos ston pa'i tha snyad bzhag pa la rtsod pa yod kyang /
sems la 'byar rtsi zhig yod na /
lus can kun gyi bya dang ni / /
zhes sogs ltar yin pas de ltar gsol ba btab pas chos 'khor bskor bar zhal gyis bzhes par mos /
mya ngan las mi 'da' bar gsol ba 'debs pa gong du song bas /
bsngo ba ni /
bdag gis zhes dus gsum gyi nga yid ngor byas /
ji snyed ni ci yod de dus thog med nas da lta'i bar ji snyed bsags zin pa /
ma 'ong ba na 'khor ba ma stongs par ji snyed bsags 'gyur /
da lta bsags bzhin pa ji snyed yod pa zhes dus gsum gyi dge rtsa blo ngor bsdus te 'dis zhes yid la 'char du bcug /
spyir 'khor ba ma stongs par nam mkhas gar khyab tu bstan 'gro gang yod la gang la gang 'tshams kyis phan 'dogs pa'i smon lam ste /
bstan pa dang slob gnyer sgom sgrub phyogs re ba ma yin par yongs rdzogs dgos /
'dul ba tsam dang /
sgom tsam res mi yong bas gang phan gsungs pa'i tshig gi nus pa go dgos /
gang la'ang bstan pa'i gnad rdzogs pa dang /
de dpyad pa la rag las pas lung rtogs kyi yon tan dran ched du gal che dus dmigs @# / /
brtse ma rgyang 'then byas ba ha go nas rtsed mor ma song ba dgos /
de las khyad par du rje'i bstan pa'i snying po yun ring bo'i bar du rang rgyud la thos bsam sgom pas gsal /
gzhan rgyud la 'chad rtsod rtsom pas gsal /
ma mtha' bya ba las kyi 'khor lo'i sgo nas gsal ba'i thabs byed pa tshun chad kyis smon lam btab pa yin pas /
'di 'khor lo gsum la go dgos /
'khor lo gsum ni /
klog pa thos bsam gyi 'khor lo /
spong ba bsam gtan gyi 'khor lo /
bya ba las kyi 'khor lo'o / /
dang po ni /
sde snod gsum la thos bsam dang /
gnyis pa thos don sgom sgrub byed pa nyon mongs spong byed kyi thabs dngos red /
gsum pa ni /
bstan pa yun ring du gnas pa'i thabs su gtsug lag khang bzhengs pa sogs te /
gtsug lag khang rnams klog pa dang / /
zhes sogs ltar yin pas thos bsam gnyis bshad pa dang /
sgom pa la sgrub pa'i tha snyad btags pas thos sgom gnyis dang bshad sgrub ces ba don 'dra| bstan pa'i snying po ni de'i gnad de /
sngags kyi tha snyad yin /
sangs rgyas bcom ldan 'das kyis chos phung brgyad khri bzhi stong gsungs pa'i mchog sher mod dang /
snying bo yang snying sgyu 'od la byed pa lam rim ltar red /
rgyu mtshan sangs rgyas kyis gang gsung /
gdul bya rnams 'khor ba las grol ched yin pas 'khor ba las grol ba chos gsungs pa'i dgos pa dang snying po yin /
grub mtha' bzhi las bye mdo la sher mdo khas mi len pa yod kyang theg dman gyi mdo sher mdo'i yan lag yin /
lta ba rtag gcig rang dbang can gyi bdag gis stongs pa dang /
rang rkya thub pa'i rdzas yod kyis stongs pa las ma shes pas sher mdo'i gnad ma rtogs /
sems tsam pas gzhan dbang yongs grub bden grub dang /
kun btags bden med du khas blangs te /
gang zag gi bdag med la rang rkya thub pa'i rdzas yod kyis stongs pa dang /
chos kyi bdag med la phyi rol don stong dang gzung 'dzin gnyis stong las 'jog ma nus pas sher mdo dang lta ba dang bstan pa'i gnad ma rtogs /
rang rgyud pas chos thams cad bden med du khas blangs kyang /
rang ngos nas ma grub pa'i stongs nyid 'jog ma nus /
chos thams cad rang ngos nas ma grub pa la tha snyad kyi rnam bzhag 'gal med du 'jog shes pa thal 'gyur ba las med song ba red /
rang ngos nas ma grub pa'i stong nyid bzhag pa de'i nang chos phung brgyad khri bzhi stong gi gnad 'dus pas /
khyod kyis ji snyed bka' stsal pa / /
zhes sogs gsungs /
bod kha ba can gyi ljongs 'dir sa rnying bka' brgyud jo nang sogs grub mtha' mang ba thams cad kyis rang rang thal 'gyur ba dang /
'ga' zhig gis de las kyang lta ba mtho bar khas len /
sa skya'i dang po sa chen kun snying dang /
de sras bsod nams rtse mo dang /
rje btsun grags pa rgyal mtshan gnyis rten dge bsnyen yin pas dkar bo rnam gsum /
sa paN dang 'phags pa gnyis rab byung yin pas dmar po rnam gnyis tes chen gong ma lnga thal 'gyur ba yin kyang gsung lugs rje ltar gsal bo ma byung /
rjes ma 'ga' zhig thal 'gyur ba phar @# / /
zhog| rang rgyud pa'i phyogs su yang ma song bar sems tsam pa yin min dpyod dgos pa ltar yod /
bka' brgyud pa'i chos phug te lo nA ro la thug pas mar mi yab sras nges par thal 'gyur ba yin pa'i gsung mgur mang yang rje rin po che ltar mi gsal /
rnying mas slob dpen padma la khungs bcol bas slob dpon chen po rdzogs rim gyi rtogs pa mthon po la gnas pas lta ba thal 'gyur ba las 'os med /
sems tsam pa dang rang rgyud pa'i lta ba'i steng nas bskyed rim dang /
bde stong bsgom na bar skabs su thal 'gyur du ma 'phos na sngags kyi thun mong ma yin pa'i zhi lhag zung 'brel skye lugs med pas /
kho rang tsho'i bshad tshul la phar ded na slob dpon padma ngos ma zin 'dug /
'on kyang zhi 'tshos rang rgyud pa'i lta ba bshad pas chos gsung tshugs kyi dus de dang mi mthun pa zhig gsung na mi 'grig pas man ngag lta ba'i phreng ba'i tshig ris la rang rgyud pa ltar yod /
bka' gdams jo 'brom nas byung bas thal 'gyur ba las ma 'das kyang bar skabs su nyams /
des na /
tshig spyi'i bshad sgrub rtags kyi dge sbyong gis /
zhes sogs ltar gzhung lugs nyams te rgya bod phal cher dbu mar khas 'che yang /
thal 'gyur ba'i lta ba gsal la ma nor ba ston mkhan rje 'dra ba ma byung bas lcang skya'i lha mgur du /
sa rnying kar 'brug gi mkhas grub mang pos / /
zhes sogs gsungs pa'i rgyu mtshan de yin /
rje rin po che'i lta ba ma nor bas gzhi la bden gnyis zung 'jug don dam par rang ngos nas med kyang tha snyad du rgyu 'bras bslu med gsungs pa la chos gsungs pa'i gnad rdzogs pas legs par nyams su len shes na che ba bzhi dang /
bstan pa thams cad gru bzhi lam gyis 'khyer ba yong bas bstan pa'i snying po zhes gsungs pa yin /
de ltar rje yab sras kyis bsngo ba'i dbang bo mdzad nas smon lam 'grub par byin gyis brlab par bsam /
rgyas par na khri nam bzang sogs kyis gsung rgyun ltar skabs 'dir maN+Dal phul nas /
dpal ldan sa gsum ma mchog gi dngos grub brnyes la gsol ba 'debs / /
zhes pa'i bar don dran bzhin brjod /
dmigs brtse ma'i man ngag la phyi nang gsang gsum yod kyang de dang ma Ni sogs kyis ci byed /
rbad rbud phaT byas na zab snyam pa skya srid /
de las dmigs brtse ma sum skor la phyi nang gnyis ka'i gdams pa yod /
dang po phyi mtshungs pa gsal byed ni /
rje rin po che 'jam dbyangs dang spyan ras gzigs dang mtshungs /
de dmigs brtsems gsal bar byed ces pa ste /
snying rje'i yon tan la byang sems thams cad las spyan ras gzigs 'gran zla dang bral /
shes rab kyi yon tan la byang sems thams cad las 'jam dbyangs 'gran zla dang bral /
de gnyis thabs shes kyi yon tan 'gran zla med pa dper byas nas gangs can mkhas pa'i khrod na rje bdag nyid chen po 'gran zla med par mkhas pa kun gyi gtsug rgyan du gyur tshul mang du thos pa lung gi yon tan dran nas gsol ba 'dabs pa dang /
nang yon tan de ldan ni /
thabs kyi yon tan thams cad @# / /
snying rje dang /
shes rab kyi yon tan thams cad stong nyid kyi lta bar bsdus nas byang sems thams cad kyi nang na thabs shes kyi yon tan la spyan ras gzigs dang 'jam dbyangs gnyis 'gran zla med /
de gnyis kyi thugs rgyud la thabs shes kyi yon tan ci tsam mnga' ba de 'dra rje'i thugs rgyud la'ang mnga' bar thag bcad de tshul bzhin bsgrub pa nang gi rtogs pa'i yon tan thabs shes dang /
sgom pa dang /
slob lam gyi yon tan dran nas gsol ba 'debs pa ste thos bsam gyi yon tan phyi dang sgom sgrub kyi yon tan nang la sbyar te phyi sgrub dang nang sgrub kyi tha snyad btags pa yin /
gsang ba lhag pa'i lha dang ngo bo dbyer med du gsol ba 'debs pa la /
bdud dpung ma lus 'joms mdzad gsang ba'i bdag ces pa'am /
mthu stobs ma lus 'dzin mdzad gsang ba'i bdag /
ces sbyar nas 'phags pa rigs gsum gyi mgon po dang /
rje rin po che ngo bo dbyer med du byas nas dmigs brtse ma bzhi skor byed /
de'ang rje rin po che sku bltams pa'i skabs yum gyi rmi lam du btsun pa mang pos spyan ras gzigs la bsu ba byed ces ser sbreng byed pa dang /
bltams pa'i tshe yum gyi thugs ka'i shel sgo nas gser sku thon pa la khrus gsol ba dang /
yab kyi rmi lam du ri bo rtse lnga nas 'ong ba'i btsun pa glegs pam khur bas gnas g.yor zhes khang ba'i yang thog du 'gro ba dang /
lcang lo can nas phyag na rdo rjes 'phangs pa'i rdo rje yum gyi thugs kar thim pa rmis pa thun mong snang tshod dang bstun pa'i rigs gsum gyi sprul ba'i rtags dang /
lung gis bsgrub na /
'jam dpal rtsa rgyud las /
nga ni mya ngan 'das 'og tu / /
zhes sogs ltar sa'i steng 'dir 'dul ba'i sde snod ltar tshul khrims kyi bslab pa'i lag len dang /
bying rgod dang bral ba'i sgom dang /
zab mo'i lta ba'i gnad kyis stongs pa na rje btsun 'jam pa'i dbyangs khyod nyid byis pa'i gzugs kyis byon nas sangs rgyas kyi mdzad pa ston par gsungs pa dang /
ston pa kha ba can du ma byon kyang spyan ras gzigs kyi 'dul zhing du byin gyis brlabs nas de nyid kyi sprul ba du ma rim par byon te bstan 'gro'i don mdzad pa /
shar nas zla ba'i dkyil 'khor mdzes / /
zhes rje dang /
spyan ras gzigs dbang bzang por sprul / /
zhes paN chen dge 'dun grub pa sogs rigs gsum ngo bo tha mi dad pa'i lung bstan mtha' yas pa bka' gdams glegs bam du yod pa rnams so / /
rigs pas bsgrub na /
rigs gsum gang zag rang rgyud pa tha dad pa gsum ma yin par spang bya spangs pa'i chos dbyings ngo bo gcig /
de la snyoms par zhugs pa'i ye shes chos sku ngo bo gcig pas chos sku'i nam mkha' las rigs gsum sogs gzugs sku'i rnam pa mi 'dra ba sprin rdol ba ltar bstan pas don la gzugs sku thams cad kyi ye shes chos sku dang /
ngo bo nyid sku ngo bo gcig yin /
sangs rgyas thams cad kyi chos sku'i rang bzhin nam snang cha lhar shar bas mkhyen pa'i yon tan lhar shar ba 'jam dbyangs /
brtse ba'i yon tan lhar shar ba spyan ras gzigs /
nus pa'i yon tan lhar shar ba phyag rdor /
@# / /
'phrin las lhar shar ba sgrol ma dang /
de bzhin du /
zhi rgyas dbang drag gi 'phrin las dang /
rgyas pa gcig pu la'ang tshe bsod chos nor shes rab rgyas pa dang /
de re re la'ang rigs mi 'dra ba mang bas yon tan gyi cha shas so so gdags gzhir byas nas lhag pa'i lha rigs mi 'dra ba'i tha snyad sbyar ba las thams cad chos sku'i ngo bor ro gcig pas mkhyen brtse nus gsum lhar shar ba der ma 'dus pa'i lha med /
mkhyen brtse nus gsum du ma 'dus pa'i yon tan med /
mkhyen brtse nus gsum gyi yon tan ma lus pa dge ba'i bshes gnyen gyi sku'i rnam par bstan pa rje bdag nyid chen po rigs gsum dang ngo bo dbyer med du gsol ba 'debs pa'o / /
de ltar phyi sgrub kyi sgo nas sde snod gsum gyi dgongs don la dpyad sgom byas nas /
theg pa gsum gyi lung gi yon tan mtha' dag rje'i rnam thar dang sbyar nas gsol ba 'debs /
nang sgrub kyi sgo nas theg gsum 'phags pa'i rtogs rigs kyi yon tan ma lus pa rje'i rnam thar dang sbyar nas gsol ba 'debs /
gsang sgrub kyi sgo nas 'phags pa rigs gsum mgon po'i gsang gsum gyi yon tan ma lus pa rje'i rnam thar dang sbyar nas gsol ba 'debs tshul mdo rgyud kyi gzhung lugs thams cad la sbyar nas shes dgos /
dmigs brtse ma de 'dra'i rgya chen po zhig yin pas don go ba shin tu dka' 'ang dpyad pa gal che /
thos bsam dang dpyad pa sgom byed pa'i thabs yin pas de med na blun sgom du 'gro /
phyi nang gsang gsum gyi sgrub pa gnad du 'gro ba dpyad sgom gyi khungs nas 'byung dgos /
dmigs brtse ma'i las tshogs mang yang rje rin po che 'jam dbyangs kyi sku'i rnam rol yin pas shes rab bsgrub tshul grags che /
de la dmigs skor bdun yod pa re re la ma dag pa 'khrud pa'i dmigs pa sgrib sbyong yin pas gcig gam bdun sngon du 'gro dgos pas /
rje yab sras gsum gyi thugs ka nas 'od kyi sbu gu gsum byung ba rang gi spyi bo nas yar sor bzhi'i thad gcig tu 'dril /
de'i nang brgyud de ngo bo mkhyen brtse nus gsum gyi byin rlabs /
rnam pa bdud rtsi dkar bo 'o ma'i mdog can rang gi tshangs bug nas zhugs /
lus gang /
phu chu drag pos rtsa sbur ded pa bzhin rang gis tshe rabs thog med nas bsags pa'i mi dge ba bcu /
mtshams med lnga /
sdom gsum dang 'gal ba'i nyes pa /
dug gsum sogs nyon sgrib sa bon dang bcas pa /
de'i bag chags shes sgrib thams cad dud khu dang sol khu'i rnam par dbang bo'i sgo dang ba spu'i bu ga thams cad nas nag nur gyis phyi rol du thon nas dag par bsam /
nyon mongs so so dang /
mi dge ba so so /
sdig sgrib spyi dang /
re re la dmigs kyis bkar ba'i bdud rtsi 'beb sbyangs /
sdig sgrib thams cad dud sol /
bzhi brgya rtsa bzhi'i nad sogs rnag khrag chu ser /
steng 'og bar gsum gyi gdon bgegs rnams sdig sprul spal lcong sogs srog chags mi sdug pa'i rnam par thon pa sogs so sor thub na legs /
ma nus na thams cad gcig char dag ste lus drangs gsal 'od kyi rang bzhin can du gyur /
sku gsung thugs dang @# / /
mkhyen brtse nus pa'i yon tan gyi ngo bo bdud rtsis lus mer gyis gang bar mos nas dmigs brtse ma bgrang na rgya gar lha gcig byed tshul 'di ltar yin pas rkang nad la khyung khra zur du ga la dgos /
dmigs skor bdun las /
sku'i sgo nas shes rab che ba sgrub pa la /
slar yang 'od dang 'od zer 'bar ba'i bdud rtsi dmar ser gyi rgyun rim gyis babs pa rang gi tshangs bug nas zhugs /
lus kyi cha thams cad bdud rtsi dmar ser gyis gtams /
'od zer gyis phyogs bcu'i rgyal ba rnams kyi mkhyen pa'i yon tan thams cad 'jam dbyangs kyi sku che ba ri rab nas chung ba rdul phran tsam char babs pa bzhin rang la thim pas lus kyi bdud rtsi dang 'dres /
bdud rtsi'i rdul phra rab rnams 'jam dbyangs kyi skur gyur nas lus thams cad 'jam dbyangs kyi skus gang /
lus kyi rdul phra rab 'jam dbyangs kyi skur gsal ba dang /
rje yab sras gsum las 'od zer 'phros /
phyogs bcu'i rgyal ba sras bcas mchod pas mnyes par byas /
de rnams kyi mkhyen pa'i yon tan thams cad 'jam dbyangs kyi sku'i rnam par spyan drangs te lus kyi 'jam dbyangs la thim pas shes rab rlabs che ba 'jam pa'i dbyangs lta bu thob par bsam zhing mthar rang 'jam dbyangs kyi skur gyur par mos pa yang yang bya /
rlabs po che'i shes rab ni rgyal ba'i gsung rab kyi tshig don gang yin kyang gzhan dring mi 'jog pa ste gzhan la 'dri ba sogs la mi ltos bar rang stobs kyis 'byed nus pa'o / /
mtshams bcad nas da kho na la chig dril du bskyangs kyang chog /
gsal ba la gzhan 'dra zhing /
bdud rtsi'i rdul phra rab rnams dmigs brtse ma'i yi ge'i gzugs gser zhun mas bris pa lta bu rang sgra sgrogs bzhin pa dang /
a ra pa tsa sogs 'jam dbyangs kyi gzungs sngags dang rigs sngags kyi rnam pas lus gang ba sogs dang /
rgyal ba sras bcas kyi gsal ba'i yon tan thams cad de lta bu'i yig 'bru 'od dang 'od zer 'bar ba'i rnam par thim pas 'jam dbyangs dang mnyam pa'i shes rab gsal ba thob par bsam /
shes rab gsal ba ni /
kun byang gi cha shas phra zhing phra ba rnams ma 'dres par 'byed nus pa ste /
bsdus gra'i khyod sgra'i gong 'og gi tshig mtshams dang mang nyung /
bum pa yin pa dang yin par gyur pa rags rim 'dra yang rtsod tshe mi 'dra ba'i khyad phye nas rtsod pa dang /
lan 'debs lugs mang po yod pa ma 'dres par 'byed pa lta bu ste zhib cha phra mo 'byed mi nus ba shes rab gsal ba med pas lan no / /
myur ba la /
bdud rtsi'i rdul phra rab rnams d+hIH hUM sogs lha'i sa bon gyi rnam par byed /
gzhan sngar dang 'dra /
shes rab myur ba ni /
ma rtogs log rtog the tshom skyes 'phral 'gog nus pa ste /
ming nas smos ma thag lam lam 'char ba dang /
rtsod pa la rigs pa 'phangs 'phral thag chod pa'i lan thebs pa ste /
dam bca' chen mo dang tshogs gleng lta bu'i skabs lan myur ba dang /
rgyun gyi rtsod pa la yig cha blo thog na yod pa gzhir bzhag ste dpyad nas lan 'debs pa gal che /
de ltar dpyad pas yin min gyi dbye ba thag chod pa la blo skyed zer /
zab pa la /
phyag mtshan @# / /
gyi rnam par byed cing gzhan 'dra /
shes rab zab pa ni /
rgya mtsho ltar gting zab pa tshig gcig gi don brtag cing dpyad na 'dzad med 'char ba dge shes dag dbang rgya mtsho'i rnam thar lta bu dgos /
'chad rtsod rtsom pa rang rang la zab pa'i shes rab yod /
'chad rtsod rtsom gsum la /
gang 'chad pa'i glegs bam dang /
rdo rje rtse lnga ba'i mu ba can gyi ral gri'i 'khor lo dang /
glegs ral 'brel ma'i rnam par spyan 'dren zhing /
gzhan 'dra'o / /
ma dag ba 'khrud pa la sgrib sbyong dang spang ba phun tshogs /
mi shes pa bsal ba la tshogs bsags dang rtogs pa phun tshogs kyi nyams len tshang bas gnad che /
che gsal myur zab sogs kyi dmigs skor bdun 'jam dbyangs dkar ser /
'jigs byed /
dbyangs can ma dkar dmar sogs la'ang sbyar chog pas de dag gi tshe bi waM /
hrIMH me long sogs skabs de'i lha sngags phyag mtshan gtso bor bya /
sku'i rnam pa mi 'dra ba las sku gsung thugs mkhyen brtse nus gsum /
spang rtogs 'dra bas yid ches rtse gcig pas gsol ba btab na rigs gsum mgon po'i snying po bgrang ba'i byin rlabs sdud pa dang /
dngos grub ci ltar bshad pa rnams kyang 'grub ces yig cha dang gsung rgyun yin pas legs par gsol ba btab na rigs gsum mgon po'i bzlas pa'i go chod /
rje'i thugs kar thub dbang dang /
de'i thugs kar rdo rje 'chang bkod pa'i drug skor dang /
gnas gsum du phyi nang gsang gsum re bkod pa'i dgu skor dang /
der ma zad lha gzhan dang gzhan yang rje'i thugs kar bkod chog /
rje'i thugs kar sgrol ma bkod nas dmigs brtse ma dang tA re spel nas bzla /
tshe dpag med sogs gzhan la 'dra /
thugs kar ma bkod kyang tshe sgrub la rja rin po che'i phyag gnyis mnyam bzhag gi steng na 'chi med tshe'i bdud rtsis gang ba'i bum pa bsnams pa /
g.yas g.yon du pad sdong la glegs ral dang /
yang na phyag g.yas thugs kar chos 'khor g.yon mnyam bzhag gi steng na tshe bum bsnams pa bsam la dmigs brtse ma dang tshe gzungs ring thung sprags nas bzla zhing /
dmigs pa tshe khrid ltar skyod zhes skyabs mgon rdo rje 'chang gis gsungs /
snyigs dus bgegs kyi bar chad bzlog pa gal che bas sngags dang dmigs brtse mas gdon bgegs kyi bar chad zhi ba'i gsol ba btab /
rje yab sras kyi sku las 'od zer 'phros pas gnod byed thams cad rdo khab len gyis lcags phye sdud pa ltar drangs nas rje'i drung du thal mo sbyar te 'khod /
thugs ka nas 'od dang bdud rtsi'i rgyun babs pa spyi bo nas zhugs /
lus kyi nang thams cad gang /
kho'i nyon mongs pa dug gsum /
des bskyed pa'i gnod 'tshe'i bsam sbyor dang gdug sems zhi nas ma dang bu bzhin gdung sems dang /
byams snying rje byang chub kyi sems dang ldan par bsam /
rang gis gnod byed 'di'i rgyud byin gyis rlobs zhes gsol ba btab pas rje'i gdul byar gyur te gsung gi bdud rtsi myang /
chos spyod pa'i skal ldan du gyur bar mos zhes skyabs mgon rdo rje 'chang gsungs / /
@# / /
'dod na ting nge 'dzin gyi dbang bzhi len zhing dbang ma thob na mi chog /
mdzod dge'i 'tshams pa tshang la 'di'i rigs gsum gyi dod du bde gsang 'jigs gsum bkod pa zhig yod skad thos shing /
de 'dra'i gsung zung zhig kyang byung yang yid ma ches pa'i nyams 'dra ba zhig thon pas bzhag song /
de ltar byas chog kyang 'jigs gsang 'jam dbyangs dang /
phyag rdor la 'jog sla /
bde mchog spyan ras gzigs kyi dod byed pa thun mong ma yin pa'i snying rje la ka ru Na'i sgra bshad ltar ram dpyad ces phran la gsung 'phros su gnang ba 'dir bkod /
bla mchod dang bde lam gyi khrid thob na de'i man ngag 'dir sbyar nas gung thang rin po che'i dga' ldan lha brgya ma'i gzhung bsring ltar nyams su blangs chog pa gsung bshad la yod pas thog mar rang lhar gsal btab /
snod bcud dag par bsgyur /
dam tshig pa gsal btab /
dga' ldan nas ye shes pa spyan drangs te bstim /
seng khri dang yan lag bdun pa maN+Dal sogs grangs med phul ba sprul ba de snyed kyis bdag gir bzhis /
phyag gi skabs su lang nas phyag 'tshal ba dang /
mchod pa maN+Dal sogs kyi grangs bsog pa dang /
phyi nang gsang ba de kho na nyid kyi mchod pa rgyas pa bde gsang sogs kyi mchod 'phreng ltar dang /
bshags pa'i skabs su sdom gsum gyi phyir bcos yig brgya sogs skabs su gang babs rgyas par byed na sbyar chog /
shes rab 'phel ba'i dmigs pa bdun thar chags sam re re la rtsal du bton kyang rung /
mdor na bde lam dang bla mchod sogs las zung ba med pas re re nas zhib bshad mi dgos /
de'i man ngag thams cad sbyar chog gsungs pa 'dis 'thus /
mjug tu yon tan gzhir gyur ma 'am lam yongs rdzogs kyi gsol 'debs ci rigs sbyar /
mthar bla ma snying gar spyan 'dren pa sogs sngar dga' ldan lha brgya ma'i zin bris gzhan du bkod zin to / /
mdo rgyud rgya bod paN grub mtha' dag gi /
gdams pa'i yang snying bgrod pa gcig pa'i lam / /
tshang la ma nor 'di 'dra gdengs can gyi| |gtsug nor ji bzhin spyi bor brten par rigs / /
'dir 'bad dge tshogs zla 'od bye ba brgyas / /
reg pa'i ku mud rtse dga' 'dzin pa des / /
'gro ba kun kyang mtshan ldan bshes gnyen gyis / /
nam yang 'bral med dgyes bzhin rjes 'dzin shog /
de skad snyoms las mal du rnam g.yeng gis / /
dal 'byor stong zad byed pa'i dus 'da' ba / /
shes rab rgya mtsho zhes bya'i rtog ge pas / /
bla ma'i gsung rgyun chud mi za phyir spel / /
ces srad rgyud lugs kyi bla ma'i rnal 'byor dga' ldan lha brgya ma'i khrid kyi dmigs rim brjed byang du bkod pa zab lam nor bu'i gan mdzod ces bya ba 'di yang rgyal ba kun las lhag pa'i bka' drin ma tshungs pa ma @# / /
mchis pa 'jam dbyangs bla ma rdo rje 'chang dkon mchog rgyal mtshan dpal bzang po'i zhal las slar yang khrid tshar gnyis thos pa bzhin /
dge slong shes rab rgya mtshos rang gi dran pa'i gsal 'debs su bris pa'o / /
oM swa sti /
chos srid 'byor ba'i mdzod dang dge bcu ldan / /
dga' ldan rab rgyas zhes bya'i rgyud grwa cher / /
kun mkhyen 'jam dbyangs bzhad pa yab sras kyi / /
thugs rjes chos sbyin 'dzad med rgyun 'di spel / / / /
mang+ga laM / / / /
