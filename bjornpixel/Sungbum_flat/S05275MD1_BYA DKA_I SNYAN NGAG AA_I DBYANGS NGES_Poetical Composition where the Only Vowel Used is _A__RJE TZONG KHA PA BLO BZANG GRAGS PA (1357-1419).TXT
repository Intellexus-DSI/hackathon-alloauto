! rje thams cad mkhyen pas mdzad pa'i bya dga'i snyan ngag I dbyangs nges bzhugs so / /
! / /
yang dag lam la rab gnas pa / /
las ngan bag chags thams cad spangs / /
gzhan phan thabs mang rab mnga' ba / /
dag pa sar gnas 'jam dpal dang / /
gzhan yang 'phags pa thams cad la / /
lhag bsam dag pas rab dad nas / /
zab lam man ngag dam pa 'chad / /
lhag par dga' bas mnyan par 'tshal / /
las ngan bag chags bsags pa las / /
mngal dang gzhan yang gnas ngan 'gar / /
rang dbang spangs nas btsal ba dang / /
rnam mang na tshes yang yang mnar / /
rgas pas yan lag nyams dang 'dar / /
rkang lag zha dang mdangs ngan pa / /
thams cad las ngan dbang las lags / /
las ngan chags sdang ma spangs na / /
rang gzhan thams cad las ngan las / /
nam yang thar bar dka' bas na / /
chags sdang spang la 'bad par 'tshal / /
rnam dkar las las thar pa dang / /
las ngan bsags pas gnas ngan 'gar / /
yang yang mnar ba rab bsams nas / /
dkar nag las la gdam ga 'tshal / /
rab gnag las la gang dga' ba / /
las ngan dbang las bsad pa dang / /
bcad dang btags pas rnam par mnar / /
nags tshal yangs pa mtha' yas par / /
bshad lam brdar bas bcad pa dang / /
rab tsha zangs nang nyam nga bar / /
sha dang pags pa zhag rnams zad / /
mkha' la 'dab ma 'bar ba dang / /
rnam mang mda' tshar @# / /
yang yang 'bab / /
rab 'bar tsha ba dang ldan par / /
dpag yas bskal par gnas kyang 'tshal / /
gzhan yang padma ltar gas nas / /
nyam thag par yang gnas pa dag /
thams cad las ngan dbang lags pa / /
las ngan spang la 'bad par 'tshal / /
gzhan yang las ngan bsags pa las / /
rta 'am ba glang mngal btsas nas / /
rang dbang rab spangs thag pas btags / /
bsad dang bcad pas nyam thag 'bar / /
la la khal mang bkal bas mnar / /
phan dang dga' ba spangs pa dag /
thams cad las ngan dbang lags pas / /
las ngan spang la 'bad par 'chal / /
las ngan dbang las gang zag 'gas / /
yang dag kha zas ma 'tshal bar / /
thal dang bshang ba za ba 'am / /
kha zas gtan nas ma 'tshal bas / /
nyam thag par yang rnam par gnas / /
la la rkang lag mtha' dag zha / /
sna dang yan lag ma tshang bas / /
gzhan 'gas smad dang brnyas par mdzad / /
la la gcan gcan mngal btsas nas / /
gzhan la sdang bas rnam par gnas / /
la la nya dang phag par gnas / /
'dam bcas gnas na nyal ba dag /
thams cad las ngan dbang lags pas / /
las ngan spang la 'bad par 'tshal / /
las ngan dbang las nya pa dang / /
bshan pa dag la rab dga' bas / /
rab gnag las lam mang bsags nas / /
las ngan nyam par rtag par gnas / /
mthar yang thar bar dka' bas na / /
las ngan spang la 'bang par 'tshal / /
dar mar gnas pa rgas pas nyams / /
rnam mang na tshas mdangs bzang yal / /
bsags pa thams cad nam yang 'dzad / /
gnas pa thams cad mthar 'gag pas / /
bsam pa thar pa la gtad nas / /
rnam dkar las la 'bad pa dang / /
chags sdang mtha' dag spangs na 'thad / /
pad ma rA ga 'bar ba dang / /
m+r+gad khang pa ba dan can / /
chang dang kha zas rab mang bar / /
dga' ma mdangs bzang dang bcas pa / /
dar zab stan la nyal ba dang / /
sa bdag dpal las mthar nyams nas / /
'dam bcas khang pa dag na nyal / /
kha zas yang dag ma 'tshal bas / /
rang dbang dga' ba rab spangs nas / /
nyam thag par yang gnas 'tshal lags / /
dal 'bab padma gsar gnas pa / /
yal 'dab dang ldan dpag bsam can / /
dga' tshal dag dang lha rnams dang / /
dbang mdzad dpal ldan lha dbang yang / /
lha dbang dpal las mthar nyams nas / /
phag gam ba lang mngal nas btsas / /
kha zas rtswa dang bshang ba za / /
sa dang gnas mal ngan pa 'gar / /
nyam nga bar yang gnas 'tshal lags / /
sngar bshad las ngan rab spangs nas / /
rnam dkar gzhan phan bsam pa dang / /
yang dag lam la rab gnas pas / /
las dang bag chags sdangs pa dang / /
thar lam dag la 'bad na 'thad / /
rab dkar las la gang dga' ba / /
yang dag kha zas rnam mang ldan / /
khang bzang ba dan can la dbang / /
thams cad bka' la rab mnyan pa / /
@# / /
sa la dpal 'bar sa bdag dang / /
bsam gtan rab mnga' 'tshangs dbang yang / /
yang dag par gnas 'phags pa dang / /
gzhal yas khang gnas lha dbang yang / /
rnam dkar las la rag las pas / /
yang dag lam la 'bad na 'thad / /
yal 'dab rab bzang dpag bsam dang / /
gdangs gsal dal 'bab pad gsar can / /
dga' tshal ma la yas khang ba / /
dpag yas dad ldan gnas gtsang na / /
khang bzang rnam dkar ba dan can / /
lta na rab dkar yangs pa dang / /
dar dkar na bza' mal cha stan / /
rnam mang dar zab rat+na dang / /
yang dag kha zas dpal la dbang / /
sa dang bar snang mtha' dag na / /
dpag yas bsnags pa dang ldan pa'ang / /
rnam dkar las la rag las pas / /
yang dag lam la 'bad na 'thad / /
zab yangs gang+gA pad gsar can / /
pad dkar mdangs bzang 'dab ma 'dab / /
tsan+dan ma la ya ngad ldan / /
snang ba rab 'bar rnam mang gsal / /
rab bzang ngad ldan tsan+dan 'bar / /
zhal zas bza' ba lha rdzas mang / /
rdza rnga cha lang skad snyan dang / /
dga' cha mdangs gsal gar nyams can / /
lha rdzas gzhan yang mang ldan pa / /
rab dkar las la rag las pas / /
yang dag lam la 'bad na 'thad / /
rnam dkar las la 'bad na yang / /
mtshan ma dang ldan bsam gtan las / /
zag bcas gnas nas thar bar dka' / /
yang dag lam la gnas pa la / /
zag pa thams cad 'gags pa na / /
mtshan mar lta ba rab spangs nas / /
bka' dang man ngag mnyan par 'tshal / /
yang dag lam la mkhas pa dang / /
gzhan phan bsam pa rab mnga' ba / /
sa dang lam la gnas pa yang / /
gang zag dam pa gzhan bcal nas / /
zab lam yang yang nyan na bzang / /
rnam dag bka' dang 'gal ba rnams / /
gzhan 'gas 'thad par bstan na yang / /
tshad mas rnam par bkag pas na / /
nyan yang rab gzhan ngal bar zad / /
bsam gtan dag la ma 'bad na / /
nyan pa tsam las thar dka' bas / /
rang rang khang pa bas mtha' dang / /
gang bsam nags tshal nyams dga' ba / /
'dab chags skad snyan dang ldan par / /
bsam pa gzhan dag rab btang nas / /
mnyan gzhag lam la 'bad na 'thad / /
bdag lta mtha' dag rnam spangs nas / /
zab lam yang dag lta ba la / /
rnam dag bsam pas 'bad pa na / /
thar pa dam pa rang la gnas / /
yang dag lam la 'bad na yang / /
rang la phan bsam ma spangs na| |nyan rang dag las ma 'das pas / /
gzhan phan las la 'bad na 'thad / /
gang zag gzhan dag thams cad la / /
pha dang mar yang rab bsams nas / /
rang las gzhan la lhag par yang / /
rnam dkar bsam pa ldan par 'tshal / /
gzhan phan bsam pas rab 'phangs nas / /
kha zas mal cha gnas khang dang / /
yan lag dag dang dga' ma yang / /
ma phangs gzhan la gtang bar 'tshal / /
la las 'dab ma 'bar ba dang / /
rnam mang mda' char phab na yang / /
bdag dang @# / /
las la rab bsams nas / /
rnam dkar bsam pas gnas par 'tshal / /
thams cad rang la rag las pas / /
rang bsam stag ltar yan pa dag /
zab lam ka ba dam pa la / /
bsam gtan thag pas btags na bzang / /
lta ngan rnam par ma bsal na / /
thar lam dag las nyams lags pas / /
rtag chad lta ba rab spangs nas / /
yang dag mtha' la mnyam gzhag 'tshal / /
brtags nas tshad mas bsal ba dang / /
tha snyad snang tsam ma 'gags pas / /
rtag chad mtha' las rab 'das par / /
yang dag lam la mkhas pas bshad / /
yang dag lam la ma 'bad na / /
las ngan bag chags spang dka' bas / /
mtshan ma thams cad rab spangs nas / /
sa lam dag la 'bad par 'tshal / /
bka' rnams gdams par rab shar nas / /
zab lam bsam gtan dag la 'bad / /
mnyam gzhag lam las langs pa dang / /
bka' dang man ngag 'chad par 'tshal / /
gzhan phan mdzad pa bsam las 'das / /
las ngan bag chags mtha' dag spangs / /
zab lam thams cad chang bar mnga' / /
mtshan dang ldan pa gzhan las lhag /
rab dang bar dang tha ma la / /
rang rang khams dang bsam pa dang / /
'tsham par lam rnams thams cad 'chad / /
tshangs dang lha dbang bka' la nyan / /
mda' lnga pa rnams rang dbang spangs / /
'phags pa gzhan las mkhas pa dag /
yang dag lam la rag las pas / /
las ngan thams cad rab spangs nas / /
yang dag lam la 'bad par 'tshal / /
gzhan phan bsam pas rab 'phangs nas / /
zab lam bag tsam bstan pa la / /
bdag la phan bsam ldan pa rnams / /
dga' dang dad pas nyan na 'thad / /
tha mal nad dang bcas pa yang / /
sman pa dag la rab nyan na / /
chags dang sdang bas na ba dag /
bka' las 'da' ba ga la 'thad / /
yan lag zhags pas bsdams pa yang / /
bcad thabs dag la rab 'bad na / /
las ngan zhags pas btab pa dag /
dal bar gnas pa ga la 'thad / /
dad ldan spa bas yang dang yang / /
nan mdzad ngag las rab nyan nas / /
snyan ngag gnas rnams mtha' dag la / /
mkhas pas lhag bsam dag pas brtsams / /
zab lam man ngag bshad pa la / /
'gal ba snang na mkhas la bshags / /
rnam dkar las dang gang ldan pas / /
rang gzhan bag chags spang bar 'tshal / /
gzhan 'gas bskal par 'bad na yang / /
brtsam par rab dka' snyan ngag dag /
lhag bsam rnam par dag pas brtsams / /
mkhas pa rnams la ya mtshan gnas / /
chags dang sdang bas smad na yang| |rang rtags gzhan la bstan par zad / /
bdag la 'dar dang nyam nga ba / /
nam yang mnga' ba ga la 'tshal / /
zhes pa 'di ni bshes gnyen spa ? pas bskul ba'i ngor /
bde bar gshegs pa'i gsung rab phal mo che la blo gros kyi padmo rgyas pa shar tsong kha pa blo bzang grags pa'i dpal gyis sbyar ba'o / /
