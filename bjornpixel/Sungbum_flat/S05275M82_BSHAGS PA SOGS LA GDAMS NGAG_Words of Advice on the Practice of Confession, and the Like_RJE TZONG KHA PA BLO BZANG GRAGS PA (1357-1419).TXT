! / /
gang zhig bshags par bgyi na /
thog ma med pa'i srid pa chu klung chen po'i ngo bor bkod pa der /
gang zag dang chos kyi bdag dang bdag gir 'dzin pa'i gzung 'dzin gyi kun tu rtog pa ma lus pa des bsags pa'i las nyon gyi rnyog pa rnams te chu klung chen po rnyog pa dang bcas par rgyu ba lta bu de dag go /
de dag gang gi mdun du na thugs rje chen po dang ldan pa'i rgyal ba rnams kyi spyan sngar cho ga bzhin /
'dus ste mchod pa sogs byas nas /
las bya byed gsum mi dmigs pa'i sgo nas so / /
yi rang bsngo ba ni /
rdzogs pa'i sangs rgyas dang byang chub sems dpa' sa chen po la bzhugs pa rnams dang 'phags pa nyan rang dang /
gzhan so so skye bo rnams kyi dge ba la bsam pa thag pas yang dag par yi rang zhing dge ba des gtso byas nas rang gzhan gyi dge ba dang bcas pa thams cad byang chub tu ni yongs su bsngo bar bgyi'o / /
skyabs su 'gro ba ni /
spangs rtogs kyi yon tan dang ldan pa'i bde gshegs rnams la dus byang chub snying po la mchis kyi bar du skyabs su 'gro ba na rtag tu dang /
de'i yon tan ni khyad par gsum ldan te /
yid kyi rol pa ste don dam byang chub kyi sems dri ma med pa zla ba dang 'dra ba des bsgrubs pa'i byang chub sems te shes rab bo / /
snying rje ni dmigs med kyi snying rje dam pa ste sangs rgyas nas kyang sems can gyi don la 'jug pa sogs yon tan mtha' yas pa dang ldan pa'i thabs de gnyis sangs rgyas dang rnal 'byor pa rang gi yid la so so rang gis rig pa'i tshul gyis gnas pa'i sangs rgyas de la'o / /
chos kyi ni gzung 'dzin gyi rtog pa ma lus par spangs shing de las nges par grol ba dang sems dpa' ni rang gi byang chub la dmigs pas te /
de nyan rang la yang yod pas de las dam pa byang chub sems dpa' kun gyi phun tshogs mtha' dag gi gzhir gyur pa 'khor 'das kyi dngos po thams cad chu rgya mtshor ro gcig pa ltar rang bzhin stong pa nyid du ro gcig pa'i ngo bo nyid kyi chos la'o / /
dge 'dun gyi ni skye rgan 'chi'i 'ching ba rnams las yang dag par grol ba'i rnam byang thob cing theg dman las khyad par du 'phags pa'i snying rje mchog gi bskrun pas te /
bskyed pa'i dpal tshogs gnyis dang ldan pa /
rab dga' dang dri ma med pa la sogs pa'i sa la rab tu bzhugs pa /
bstan pa la zhugs pa'i brtul zhugs can gyi dbang po tshogs mang po'i byang chub sems dpa' chen po rnams la'o / /
sems bskyed pa ni bsam pa rnam par dag pa smon sems dang /
@# / /
rgyu dang rnam par smin pa 'bras bu 'jug sems rnam par dag par gyur pa'i sems ni bskyed par bgyi'o / /
de'i yon tan ni sgrib pa gnyis bag chags dang bcas pa rtsad nas 'byin pa'o / /
de yang lhag par mos pas te lhag bsam khyad par can 'dun ldan sems bskyed kyis rnam par brgyan pa'o / /
lam la brten pa ni gnas par bgyi gang la na bde gshegs sras bcas rnams kyi lam bgrod pa gcig pu sbyin sogs phar phyin bcu ste /
gang du drug bstan pa der bzhi po yang 'du ba yin no / /
dkar po'i yon tan te rgyud la bsten bya yin pas so / /
tshul ni ngo bo'o / /
rdzogs sangs rgyas bdag ni snang ba lha'i 'khor lor shar ba'i dkyil 'khor 'khor bcas de ma lus ngo bo'i blo ni de rnams su bsgoms shing blos bskyed par bya'o / /
tha na sngags pas bya rog la zan kham gcig tsam sbyin pa yang lhar bskyed nas ster bas yul dus rang bzhin gsum tshad can 'dzoms pa'i sbyin sogs kyi lam de lta bu la yang dag nyid du ste bsam pa thag pas dus kyi thog ma da ni gnas par bgyi'o / /
