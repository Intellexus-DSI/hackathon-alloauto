rA ma NI rtogs brjod las sngon du gleng bar bya ba /
rnam dag shes bya'i gnas la dbang 'byor zhing / /
legs bshad 'od snang snang ba'i shis pa yis / /
'jig rten dkar chab gtong ba'i sngon byon la / /
gzur gnas 'dren byed glog gi zhags pa 'phen / /
zhang zhung dpal gyi rigs las legs 'khrungs pa / /
chos dang rig pa'i gnas la rang dbang spyod / /
grags pa sprin gyi rnga sgra rgod pa der / /
gus ldan yid kyi mdongs mthas mig 'bur gtod / /
gang gi dpal gyi mgul las legs thon pa'i / /
rtogs brjod dri za'i rgyud mang stong gi zla / /
dka' 'grel nyi ma 'bar ba'i 'od gzi yis / /
dka' gnad pad ma stong gi sbubs rgya grol / /
de ltar shis pa brjod pa'i snyan tshig gi me tog dkar bo'i sil ma gtor bas sngun bsus te gleng bar bya ba ni /
ji skad du /
rtogs brjod rin po che dpag bsam 'khri shing las /
mkhas pa nyid ni med na blo gros rnams nyams mi rnams 'tsho ba don yod min / /
mtshungs med rgyas pa'i snyan ngag med na mkhas pa nyid ni ne tso'i klog dang mtshungs / /
zhes gsungs pa ltar snyan ngag med na bstan bcos dag ne tsos cal col smra ba dang mtshungs pas /
rig gnas chung ba lnga'i ya gyal /
che ba lnga'i sgra rig pa'i phyogs su gtogs par gsungs pa'i snyan ngag gi rig pa ni /
med du mi rung ba zhig yin te /
snyan ngag gi tshig rgyan sbyor tshul sogs legs par shes na /
sngon rabs kyi lo rgyus dang /
rig gzhung rtsom pa sogs la tshig don yid 'phrog pa'i ngag gi sgo yangs por 'byed nus pa sogs la brten nas rang gzhan gyi don rgya chen po 'grub cing snyan pa'i grags pa nam yang mi nyams pa sogs kyi phan yon yod la /
snyan ngag ma shes na /
rang gi bstan bcos rtsom mi shes shing /
gal te rtsom khul byas na'ang rna bar snyan zhing 'jebs pa zhig mi 'ong ba dang /
gzhan gyis brtsams pa'i snyan ngag gis brgyan pa'i bstan bcos kyi don mi go zhing 'grel mi nus la /
tha na log par go ba dang log par bkral nas rang gzhan phyin ci log tu 'khrid cing /
gzhan gyis tshar gcod pa'i gnas su 'gyur ro / /
des na snyan ngag la mkhas par 'gyur ba'i rgyu ni /
skyes sbyangs kyi shes rab che ba dang /
shes rab ha cang che ba min yang sngon byung gi lo rgyus sogs rig gnas spyi dang /
bye brag snyan ngag phun sum tshogs pa'i gzhung dag la sbyang ba dang blta klog dang 'don pa sogs byas na myur du snyan ngag la mkhas par 'gyur ro / /
snyan ngag phun sum tshogs pa'i gzhung gi brjod bya ni /
snyan ngag me long las /
sngon byung gtam las gyur pa'am / /
cig shos legs pa la brten pa / /
zhes gsungs pa ltar /
sngon byung gi gtam rgyud la sbyar ba dang /
cig shos te da lta'i bya ba dang dngos po sogs kyi brjod don la brten nas rtsom pa yin no / /
des na snyan ngag rA ma NI rtogs brjod 'di'i brjod bya ni /
sngon rgya gar du grags pa'i rig byed kyi gtam rgyud rA ma Na ste dga' byed kyis srin po'i rgyal bo btul ba'i gtam rgyud de yin la /
'di ni b+ha ra ta zhes bya ba'i gzhung la brten nas /
drang srong grog mkhar zhes bya bas brtsams par grags /
'di'i rgya dpe ni sngar sne'u gdong gi gtsug lag khang du yod par mngon brjod 'chi med mdzod kyi 'grel ba'i 'gyur byang las bshad /
gtam rgyud de 'dzam gling du snyan grags che ba'i gtam rgyud cig yin gshis /
dbyin yig dang /
rgya nag gi yi ger yang bsgyur yod 'dug la /
bod 'dir yang sngar rgya gzhung dngos 'gyur yod par nges te /
go thos la /
tun hong nas 'gyur mi 'dra ba gnyis phyi rgyal gyis khyer song zer /
da lta 'gyur gzhung dngos mthong ba'i yul du ma gyur mod /
mkhas pa rim byon gyi ngag rgyun la lo rgyus phal cher tshang yod pa dang /
gtam rgyud de la sbyar ba'i snyan ngag gi rtsom mang po yod /
dper na /
kun mkhyen chen po 'jam dbyangs bzhad pa'i rang rnam rtogs brjod ke ta ka'i phreng mdzes las /
tshig spyi'i ri dwags snyegs min rnam dpyod kyis / /
ha nu man tha'i 'phrul brten legs bsgom pas / /
dngos 'dzin 'bod grogs phra rags mang 'char mgo /
mtha' bral ral gris bcad / /
ces tshig spyi ri dwags kyi gzugs su bkod /
rnam dpyod ha nu man tha'i gzugs su bkod /
bden 'dzin srin po'i rgyal bo'i mgo bo'i gzugs su bkod /
zab mo'i lta ba nyag phran gyi gzugs su bkod pa'o / /
gtam rgyud 'di ni /
kun mkhyen 'jigs med dbang bos ke ta ka'i phreng mdzes kyi rnam bshad tshig don gsal ba /
zhes pa'i nang du khungs ldan mdor bsdus pa zhig gsungs yod /
rgyal bo rA ma NI gtam rgyud las brtsams pa'i snyan ngag gi bstan bcos dri za'i bu mo'i rgyud mang zhes bya ba 'di rtsom pa bo ni /
zhang zhung ba chos dbang grags pa yin la /
'di ba rje tsong kha pa chen po'i slob ma mkhas chen brgya phrag mang bo'i nang gi snyan grags can zhig yin te /
mus sad pa blo gros rin chen seng ge dang /
'di ba gnyis la /
rnam dpyod phul du byung ba'i mkhas pa gnyis zhes grags /
'di ba rab byung bdun pa'i shing sprel la 'khrungs /
rab byung brgyad pa'i sa glang la 'das /
rtogs brjod 'di khong dgung grangs so lnga bzhes pa /
sa pho rta'i lo la rje tsong kha pa'i gdan sa dga' ldan rnam par rgyal ba'i gling du sbyar ba red /
rtogs brjod 'di'i 'grel ba dri med shel gyi 'bab stegs zhes bya ba 'di rtsom pa bo ni zhal shul ngag dbang bstan pa'i rgya mtsho yin la /
'di ba mdo smad kyi rma klung dal gyis 'bab pa'i 'gram gyi 'brog khul khro kho zhes pa'i yul du 'khrungs deng sang kan lho'i rma chu rdzong /
khong chung dus nas dge bshes khe tha tshul khrims kyi sprul skur ngos 'dzin byas na'ang /
gzhon dus nas bla brang bkra shis 'khyil gyi chos grwar zhugs /
grwa rkyang dkyus ma'i lugs kyis slob gnyer gnang ste /
mdo sngags rig gnas dang bcas pa la sbyangs pa mthar phyin pas /
mkhas pa'i grags pa 'bar /
rab byung bco lnga ba'i mjug tsam la 'das /
rtogs brjod 'di la bkra shis lhun po'i par zhig yod 'dug kyang /
bris par gang la'ang ma dag rgyun 'byams su song ba mang ba dang /
tshig don kha shas go dka' na'ang 'grel ba med stabs /
dpal ris dge bshes blo bzang chos 'phel gyis zhal shul tshang la 'grel ba zhig rtsom skul gnang bar brten /
zhal shul tshang gis 'grel ba 'di brtsams pa red /
khong gis sreg bcad brdar ba'i gser bzhin du yi ge ma dag pa bcos shing /
dka' gnad rnams legs par bkral bas /
'grel ba rmad du byung ba zhig byung /
sngar par yod med cha ma 'tshal /
da lam yig nag bris ma mi dag pa mang ba zhig bdag gi lag tu 'byor ba si khron mi rigs dpe skrun khang gis par du skrun rgyu byas tshe phran gyis mgo nas mjug bar zhu dag byed khul byas mod /
spyir phran skyes sbyangs kyi blo gros dman zhing /
mig kyang mi gsal bas /
nor ba dang shor ba yod nges pas /
mkhyen ldan rnams kyis zhu chen yang dag pa mdzad par zhu /
rnam dpyod bdud rtsi'i mtsho la nyer chags pa'i / /
bcu phrag rig pa'i 'dab ma 'bum grol te / /
dge mtshan bye ba'i dpal ldan dri bsung gis / /
yangs pa'i 'jig rten 'di kun khyab gyur cig /
ces pa 'di ni rtog ge ba bsam gtan rgya mtsho mi 'jigs dbyangs can dga' ba'i blo gros su 'bod pas rab rgyal lcags sprel lo'i tsha dus su sbyar ba'i yi ge ba ni ras chung ba dkon mchog shes rab bo / /
