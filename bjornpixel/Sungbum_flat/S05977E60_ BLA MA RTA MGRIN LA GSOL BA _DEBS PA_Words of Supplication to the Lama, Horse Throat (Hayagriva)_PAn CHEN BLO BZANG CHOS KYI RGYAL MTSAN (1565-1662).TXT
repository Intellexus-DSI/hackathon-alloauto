@# / /
bla ma dang lhag pa'i lha la phyag 'tshal lo / /
bla ma rta mgrin la gsol ba 'debs par 'dod pas /
skyabs 'gro sems bskyed tshad med bzhi spyi ltar byas pa'i rjes su /
ma sems can thams cad kyi don du myur du sangs rgyas kyi go 'phang thob par bya /
de'i phyir du bla ma lha rta mgrin bsgrub par bya'o / /
rang nyid lhar gsal spyi bo'i steng / /
sna tshogs pad zla nyi dkyil khar / /
rgyal ba kun dngos lhag pa'i lha / /
khro rgyal rta mgrin sku mdog dmar / /
zhal gsum phyag drug zhabs brgyad pa / /
rtsa ba'i zhal dmar drag tu khros / /
g.yas dkar g.yon ljang spyi gtsug steng / /
rta mgo ljang nag rta skad 'tsher / /
zhal gdangs mche gtsigs spyan gsum bgrad / /
sma ra smin ma me ltar 'bar / /
dbu skra kham ser gyen du brdzes / /
thod skam lnga yi dbu rgyan dang / /
thod rlon lnga bcu'i do shal 'phyang / /
sbrul dang rus pa'i rgyan gyis spras / /
stag gi pags pa'i sham thabs dang / /
zhing lpags glang lpags gos su gyon / /
g.yas gsum rdo rje ral gri dang / /
rab 'bar kha TwAM rtse gsum 'dzin / /
g.yon gsum sdigs mdzub mdung chen dang / /
rgyu ma'i zhags pa rlon pa bsnams / /
sku las skyes pa'i me dpung dbus / /
zhabs brgyad bgrang nas klu chen brgyad / /
brdzis pa'i tshul gyis rab tu bzhugs / /
thugs ka'i hrIH las 'od zer 'phros / /
padma 'od kyi gzhal yas nas / /
ye shes rta mgrin spyan drangs nas / /
thim pas gnyis su med par gyur / /
bla ma khro rgyal rta mgrin la / /
sgo gsum gus pas phyag 'tshal lo / /
dngos dang yid sprul mchod pa'i tshogs / /
nam mkha' gang bas mchod par bgyi / /
sdig ltung so sor bshags par @# / /
bya / /
rang gzhan dge la rjes yi rang / /
srid mtha'i bar du brtan bzhugs la / /
chos 'khor ma lus bskor du gsol / /
'dis mtshon dge ba ma lus pa / /
byang chub mchog gi rgyur gyur cig /
'jigs rung dus mtha'i me ltar 'bar ba'i sku / /
mi bzad drag sngags nga ro sgrog pa'i gsung / /
mkhyen brtse nus pa dpag par dka' ba'i thugs / /
bla ma rta mgrin zhabs la gsol ba 'debs / /
de ltar gsol ba mang btab pas / /
rta mgrin chad nas rang la thim / /
rang nyid bla ma rta mgrin gyur / /
rang gi thugs ka'i hUM hrIH las / /
'od zer dpag med phyogs bcur 'phros / /
zhi khro rab 'byams rta mgrin gyi / /
rnam par spyan drangs rang nyid la / /
thim pas byin rlabs zhugs par gyur / /
oM hrIH padmAn+ta kr-ita ha ya grI wa hu lu hu lu hUM hUM phaT phaT swAhA /
zhes brgya stong khri 'bum bzla'o / /
de ltar nyams su blangs na legs tshogs rgyas par 'gyur ro / / / /
