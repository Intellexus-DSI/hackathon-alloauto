@# / /
sku gsung thugs rten dang mchod rdzas sogs gsar bzhengs kyi 'dod gsol smon tshig bzhugs / /
@# / /
oM swa sti /
bskal pa gcig gi rgyun gyi srad bu la / /
bde bar gshegs stong mu tig 'od chags can / /
bstar la brgyus pa'i phreng bar ba mdzes pas / /
lha yi yid 'phrog bzang po'i mtshan gyis bstod / /
rgyal kun bltams pa'i yu dang rigs rus 'od / /
yab yum sras bcas rim gro mchog zung gnyis / /
'dus pa sku tshe dam chos gdung mchod rten / /
thugs bskyed bcas pa gsal bar lung bstan to / /
mdo 'dir yi rang bgyis pa tsam gyis kyang / /
bskal pa brgyad khri'i 'khor ba phyir bsnyil te / /
rdzogs byang bde blag thob pa'i tshul bsams na / /
legs byas 'di 'dra mchog tu skal ba bzang / /
de phyir mdo gang gsar gyis bris pa las thob pa'i dge rtsas yon bdag 'khor dang bcas / /
srid dang zhi ba tsam la mi gnas pa'i / /
thar pa chen po'i grong du 'khrid par shog /
slar yang srid pa'i gnas skabs gang du yang / /
'jig rten mgon po rtag tu byon pa dang / /
phrad nas mnyes pa'i rdzas phul sems bskyed de / /
lung bstan thob cing phyir mi ldog par shog /
rgyal ba'i bka' rnams ma lus ji bzhin du / /
ston mdzad jo bo yab sras tsong kha pa'i / /
bstan pa bstan 'dzin skyon med 'dus sde bcas / /
zhing 'dir yun ring 'phel zhing rgyas par shog /
de yi mthu las yul khams kun tu yang / /
nad mug 'khrug rtsod chos log mi 'byung zhing / /
bde skyid dpal 'byor chos spyod rnam pa bcus / /
'gro kun sa lam bgrod pa mthar phyin shog /
ces pa 'di yang dad stobs chos tshul ldan zhing longs spyod gtong bas mdzes pa 'bras rgyas pa dka' bcu blo bzang dar rgyas dang /
rab 'byams pa blo bzang chos ldan gnyis nas theg pa chen po'i mdo sde bskal bzang gsar chos @# / /
gsar bzhengs bgyis skabs smon tshig 'di lta bu zhig dgos zhes bskul ngor ke'u tshang sprul ming pas sbyar ba'o / / / /
bsdud pa rin chen gser gyis bzhengs pa'i mthus / /
bstan pa rin chen phyogs bcur rgyas pa dang / /
'gro kun rin chen sems bskyed rnam gnyis kyis / /
rdzogs byang rin chen snying po thob par shog /
ces pa 'di yang bsdud pa gser chos kyi smon tshig tu ke'u tshang sprul ming bas sbyar ba'o / / / /
oM swa sti /
chos sku nam mkha'i khams las ma g.yos par / /
gzugs sku nyi zla'i bgrod pa gang mtshams kyis / /
bde legs mdzad pa'i bka' drin rgyun mi 'chad / /
stsol mdzad bde gshegs stong la gus phyag 'tshal / /
lhag par snyigs dus 'gro la cher dgongs nas / /
snying stobs go cha phul du phyin pa yi / /
pad dkar lta bu'i shAkya'i rgyal po la / /
bdag cag rtag tu bsgrims te skyabs su mchi / /
bde gshegs kun gyis dang por thugs bskyed de / /
bar du phyin drug bsdu bzhi'i spyod pa dang / /
mtha' ma mtshan mchog sku tshe 'dus pa sogs / /
ji bzhin bka' stsal mdo sde chin po che / /
nyon mongs gdug tshub mtshon cha 'khrugs pa'i nang / /
'dzems med rjes brtse'i nyams dang bcas bzhin du / /
rgyal rnams rim gyis byon pa'i ngo mtshar gyis / /
bskal ngan 'di yang lha yi bzang por bsgrags / /
mtshan mchog don dang mthun pa'i mdo sde 'di / /
mthong thos tsam yang ches dkon don chen / /
gser zhun las grub bsod nams 'di la ni / /
yi rang mi byed bsam shes su zhig 'byung / /
de phyir gzugs su sgyur na lha lam yang / /
dog por 'geng nus dge rtsa ci bsags pa / /
sku gshegs mun tshogs dpal skron ltos bcas sogs / /
bla med byang chub myur du thob phyir bsngo / /
ma thob bar du'ang thob byed lam rim la / /
'jug pa'i blo ldan don gnyer stobs rgyas te / /
theg chen dge ba'i bshes kyis rjes bzung nas / /
rgyal sras bsam dang spyod pas 'tsho bar shog /
rgyal ba'i bstan pa ma lus 'gro kun gyi / /
longs spyod sman yon chen por bsgyur ba la / /
zla med chos kyi rgyal po tsong kha pa'i / /
bshad sgrub phyogs dus kun tu rgyas gyur cig /
ces pa 'di ni sku gshegs lcam phun tshogs dpal sgron gyi skye brtags su rjes 'jug rnams nas rnam dkar dang blang gi lhag bsam dag pa'i mthu stobs bskyed de rin chen dang po las grub pa'i theg pa chen po'i mdo sde bskal bzang gsar bzhengs mdzad pa'i dge rtsa bsngo byang smon tshig 'di lta bu zhig dgos zhes bskul ngor shAkya'i dge sbyong ke'u tshang bla ming gnyis kyis sbyar ba'o / / / /
oM swa sti /
dngos brgyad don tshan bdun cus brgyan pa yi / /
rang bzhin rnam par dag pa'i yum chen mo / /
gsal byed gzhung mchog stong phrag brgyad pa 'dir / /
rin chen dang pos rnam dag snying po blangs / /
de ltar legs sgrub rnam dkar 'khor lo yis / /
rgyu sbyor blo bzang don grub sgrol ma sogs / /
'gro kun mngon par mtho ba rim brgyud nas / /
nges legs 'bras bu'i sher phyin myur thob shog /
bde legs rin chen 'byung gnas mdo rgyud kyi / /
gsung rab rgya mtshor 'jug pa'i gru rdzings mchog /
rgyal ba gnyis pa'i ring lugs zla med pa / /
bshad sgrub gzer gyis mi zhig brtan par shog /
ces 'jam mgon rgyal ba gnyis pa'i bstan pa bstan 'dzin dge 'dun gyi sde dang bcas pa la rgyun gyi sbyin bdag chen po rdo ring dga' bzhi ba'i regs rgyud las rab tu byung ba rnam dkar dge la mi phyed pa'i 'dun pa brtan po thob pa dge tshul rje btsun ma blo bzang don grub sgrol ma nas 'di phyi'i legs tshogs mtha' dag la dmigs te yum chen mo shes rab kyi pha rol tu phyin pa brgyad stong pa gser sbyangs zhun ma las grub pa skye rgu'i mchod sdong chen por gsar bzhengs mdzad skabs 'dod gsol smon tshig tu bla ma'i nye gnas pa ke'u tshang sprul ming gis dang bas sbyar ba'o / / / /
dngos bstan rang bzhin rnam par dag pa'i lus / /
sbas don mngon rtogs brgyan gyis mdzes byas pa / /
gzhung bzang me long nang 'dir shar ba na / /
chags chen rgyal sras dpa' bo lhag par dgyes / /
snyigs dus mun pa'i smag rum 'di 'dra'i nang / /
rgyu sbyor @# / /
lhag bsam dag pa'i shar ri'i rtser / /
gsung rab nyi ma'i 'od zer rab 'bar bas / /
lam bzang gsal ba'i bka' drin kun la khyab / /
rgyal dang rgyal sras nyan rang 'phags pa'i tshogs / /
bskun mdzad bzhed don phun tshogs sgrub pa'i yum / /
gser sbyang gtsang mas bzhengs pa'i rnam dkar la / /
bdag cag bsam pa thag pas yi rang ngo / /
glegs bam gang du bzhugs pa tsam gyis kyang / /
dkon mchog gsum gyi gdung rgyun mi chad par / /
phan bde'i char chen 'bebs par bka' stsal bzhin / /
deng 'dir bden pa mngon sum bstan du gsol / /
'dis mtshon rang gzhan dus gsum dge ba'i tshogs / /
bsam sbyor dman zhing log pas bar ma dor / /
chud mi za bar gong du spel mkhas pas / /
bla med rdzogs byang kho na'i rgyur gyur cig /
khyad par gangs can mgon po yab sras sogs / /
bstan 'dzin rgyun mi 'chad par zhabs brtan cing / /
bka' gdams rnam thar gtsang ma'i 'phrin las kyis / /
'jam dpal snying po'i rang lugs rgyas gyur cig /
dpag med dge ba'i bdag po rnam gnyis sogs / /
skye kun dge ba'i bshes kyis rjes bzung ste / /
sbyor bzhis mkhyen gsum rnam pa sgom stobs kyis / /
ye shes chos kyi sku can thob par shog /
ces pa 'di ni dang stobs chos tshul ldan zhing longs spyod kyis snying po len mkhas pa 'bras rgyas pa dka' bcu blo bzang dar rgyas dang rab 'byams pa blo bzang chos ldan gnyis nas lhag bsam dag pas brgyad stong gser chos gsal bzhengs bgyes skabs smon tshig 'di ltar dgos zhes bskul ngor bla ma dang lhan cig gnas pa ke'u tshang sprul ming bas dang bas sbyar ba'o / / / /
! thub pa'i gsung rab kun gyi snying po'i phul / /
rgyal dang de sras ma lus bskyed pa'i yum / /
rin chen dang po'i khu bsab legs bskrun pa'i / /
mchog tu dge ba'i rnam dkar ji snyed mthus / /
stong dang rten 'byung zung du 'jug pa'i lam / /
ji bzhin gzigs nas tshul bzhin 'doms pa la / /
zla med ston pa de yi rjes zhugs pa'i / /
dam pa'i tshogs kyis mi nub 'dzin par shog /
khyad par rgyal ba'i bka' rnams ma lus pa / /
gdams pa'i mchog tu mtha' yas lung rigs kyis / /
rnam dag nges pa drangs pa'i gnas gcig pu / /
'jam dpal snying po'i lugs bzang gong 'phel shog /
tshul 'di'i byed po bla ming chos dar rgyas / /
nye 'brel don 'grub bkra shis la sogs pa'i / /
'gro kun lam 'dir blta ba'i blo gros mig /
'byed mkhas thig mchog mgon gyis rjes 'dzin shog /
bka' bzhin sgrub pa'i lam gyi rtsa ba las / /
byung ba'i nges 'byung byang sems rnam gnyis dang / /
rig gnyis khong du chung nas brtson pa yis / /
bla med rdzogs pa'i byang chub myur thob shog /
ces chu bzang grwa rigs bla ming chos dar rgyas nas brgyad stong gser chos gsang bzhengs skabs smon tshig dgos zhes bskus ngor ke'u tshang nub sprul ming 'dzin pa blo bzang 'jam dbyangs smon lam gyis sbyar ba'o / / / /
! oM swa sti /
rnam 'dren zas gtsang sras dang rtsong kha pa'i / /
blo gros bzang po'i ye shes bdud rtsi'i char / /
skal ldan zhing sar legs phob dang 'bras kyi / /
chos tshul dang ba ye shes don 'grub nas / /
don zab pha rol phyin pa'i nor bu'i tshogs / /
rab gsal tshig gi srang bu lags brgyus te / /
skal bzang mdzes pa'i rgyan du bkod pa 'di / /
dpyod ldan dga' ba'i mig gi bdud rtsir gyur / /
dge legs phun sum tshogs pa 'di yi mthus / /
rgyal bsten 'o mtsho 'grub pa'i snying po'i bcud / /
bshad sgrub zung du 'brel ba dge ldan pa'i / /
ring lugs dar zhing de 'dzin zhabs brtan shog /
lus can kun kyang tshul der spyod pa yis / /
gtan bde 'bras bu'i dga' ston myong ba dang / /
rgyu sbyor bas mtshon 'brel thogs ltos bcas kun / /
gnas skabs dgegs med bsam don 'grub par shog /
deng nas dam pa'i mgon gyis rjes bzung nas / /
thos dang bsam pas de nyid gnad rtogs shing / /
yongs la brtse ba'i snying stobs lcags kyu yis / /
myur du 'gro ba 'dren pa'i mthu ldan shog /
ces dad stobs mkhyen dpyod ldan pa sde dge slong ye shes don 'grub nas brgyad stong gsar bzhengs mdzad pa'i smon tshig dgos zhes bskul ba ltar ke'u tshang sprul ming bas dad pas sbyar ba'o / /
oM swa sti /
rgyal ba rang gi bsngags 'os bla na med / /
yum chen stong phrag brgyad pa'i glegs bam mchog /
bsod nams bye bas bskal bzang @# / /
dga' ston du / /
lan cig thob pa'i mchog rab rnam dkar mthus / /
rang bzhin 'gyur ba'i lta ba'i thabs kyi cha / /
tshang la ma nor lam du sgrigs pa yis / /
gzhi lam 'bras bus gang na'ang zla med pa'i / /
'jam dbyangs bla ma'i lugs mchog gong 'phel shog /
bka' drin shes nas des shis drag po'i rgyun / /
tshad med ji bzhin skyong ba'i rnal 'byor pa / /
bstan 'dzin 'dus sde'i tshogs kyis yongs gang bas / /
'gro kun phan bde'i dpal la spyod par shog /
khyad par phyi ma'i lam gyur dkon mchog gi /
sgrib byang rgyu sbyor dkon mchog chos 'phel sogs / /
phral gyi bde 'byor tshe bsod rgyas pa dang / /
kun kyang gtan bde'i grogs su 'gyur bar shog /
skye kun lam bzang ston pa'i bshes gnyen gyi / /
bka' bzhin khong du chung nas sgrub pa yis / /
legs bshad mdo sngags dam chos ma lus pa'i / /
don gyi bya ba ma lus mthar phyin shog /
ces bstan dang bstan 'dzin la mi phyed pa'i dad stobs ldan pa to bab a bo dkon mchog chos 'phel nas tshe 'das pha ma gnyis kyi drin gzo phyir sogs 'dod don gong gsal rnams la dmigs te rgyu sras thig pa mtha' dag gi sras kun bskyed pa'i yum chen mo shes rab kyi pha rol tu phyin pa'i gzhung stong phrag brgyad pa lhag bsam rnam dag gis gsar bzhengs bgyis skabs smon tshig 'di lta bu zhig dgos zhes bskul ngor ke'u tshang sprul ming pa blo bzang 'jam dbyangs smon lam gyis r+wa sgreng rgyal ba'i 'byung gnas su dad pa chen pos sbyar ba'o / / / /
! oM swa sti /
dus gsum sras bcas rgyal ba ma lus pa'i / /
gang nas gshegs pa'i bgrod pa gcig pa'i lam / /
yum chen shes rab pha rol phyin pa'i gzhung / /
stong phrag brgyad pa'i glegs bam 'di bzhengs pas / /
rgyu sbyor 'das gson snyigs dus 'gro ba kun / /
thabs mkhas thugs rje ldan pa'i bshes gnyen gyis / /
legs par bshad pa tshul bzhin sgrub pa'i rten / /
rim brgyud kun mkhyen rgyal sa zin par shog /
gnas skabs mi 'dod kun 'byung nyer zhi nas / /
'dod pa'i bde legs yongs kyi gzhir gyur pa / /
rgyal bstan bshad sgrub bya bas 'dzin nus pa'i / /
bkra shis dge mtshan phyogs dus khyab gyur cig /
ces pa 'di ni brgyad ta dbu ra chung tshang gis brgyad stong gsar bzhengs skabs smon tshig zhig dgos zhes zer bar ke'u tshang sprul ming pas sbyar ba'o / / / /
' oM swa sti /
mdo rgyud khrims kyis yongs la dbang bsgyur las / /
bla med chos kyi rgyal po tsong kha pa'i / /
gsung gi cha tsam yal bar ma dor bar / /
spyan drangs gus mchod thos sgrogs tsam gyis kyang / /
bstan pa gang gis 'dzin pa'i bstan 'dzin dang / /
lung rtogs dam chos khrims las mi 'da' ba'i / /
'dus pa'i tshogs bcas gong nas gong 'phel zhing / /
'gro ba kun gyis skyabs su 'dzin par shog /
kun gyi 'dod bya phan bde rig zhing gyur pa / /
bstan pa'i nang nas dge ldan ring lugs 'di / /
mchog tu shes nas yid ches dang brtson gyis / /
bshad dang sgrub pas phyogs kun khyab gyur cig /
khyad par blo bzang chos kyi dpal 'byor dang / /
blo bzang dge legs chos 'dzom pad 'tsho bcas / /
gnas skabs bde ba'i dpal 'byor ma nyams par / /
mthar thug nges par phan pa'i mchog thob shog /
ces dang stobs chos tshul ldan ba rkyang rag bla zur blo bzang dpal 'byor sogs gong gsal rnams nas khams gsum chos kyi rgyal po tsong kha pa chen po'i bka' 'bum cha tshang spyan drangs kyi lo ltar gsung sgrogs skabs 'don chog pa'i smon tshig dgos zhes bskul ba ltar ke'u tshang sprul ming pas dang bas sbyar ba'o / / / /
oM swa sti /
shAkya'i rgyal po ston pa bla na med / /
gsung mchog dam chos bdag med seng ge'i sgra / /
rin chen rnam pa lnga las legs grub pa'i / /
stong phrag brgyad pa'i gligs bam phul du phyin / /
'di ltar bskrun pa'i rnam dkar dge tshogs mthus / /
chos kun dang bzhin mthong ba'i lam bzang mig /
gsal byed chos kyi rgyal po tsong kha pa'i / /
gzhung lugs phyogs dus kun tu rgyas gyur cig /
rnam dag 'bras bu'i khur gyis brjid chags pa'i / /
theg mchog bshes gnyen dpag bsam ljon pa'i shing / /
rab tu rgyas pa'i rnam byang grib bsil gyis / /
'gro ba'i sgrib gnyis tsha gdung sel gyur cig /
khyad par gangs can zhing gi mgon po mchog /
ngag la dbang bsgyur blo bzang 'jam dpal gyi / /
lung rtogs bstan 'dzin tshul khrims rgya mtsho yi / /
sku tshe brtan cing mdzad 'phrin rgyas gyur cing / /
gang gi yum gyur @# / /
rnam rgyal sgrol ma dang / /
lha sras gcung po skal bzang phun tshogs sogs / /
gnas skabs tshe bsod dpal 'byor legs tshogs rgyas / /
ring min sku bzhi'i go 'phang thob gyur cig /
ces pa 'di ni gangs can mgon po rgyal dbang thams cad mkhyen gzigs mchog gi yab gzhis g.yu thog nas legs tshogs rten 'brel du ma lhun gyis grub phyir rin chen sna lnga las grub pa'i brgyad stong gsar bzhengs mdzad pa'i smon tshig 'di ltar dgos zhes gsung ngor ke'u tshang nub bla ming zung nas dang bas sbyar ba'o / / / /
oM swa sti /
dang por 'gro la rjes chags lhag sems gtsang ma'i sa gzhi las / /
bar du bde legs rin chen 'byung gnas tshogs gnyis gter chen rnyed / /
tha mar sku bzhi'i bdag nyid 'phrin las lhun grub rgyun mi chad / /
yongs la mchog stsol blo bzang thub dbang rdo rje 'chang der 'dud / /
chos kun rang bzhin rnam dag gcig tu yid 'phrog lha yi lus / /
don bzang bdun cu'i rgyan ldan gsung rab gsal byed me long ngos / /
legs par shar ba gang gis mthong na blo ldan kun dga' byed / /
thog mtha' bar du dge ba'i shes rab pha rol phyin pa'i gzhung / /
in+Da ni la'i mdangs ldan mthing shog gtsang ma'i ngos yangs por / /
rin chen gser gyis legs bris rnam bkra blta bas mi ngom zhing / /
rgyal kun sras dang bcas pas mchod byar 'os pa'i gnas gcig pu / /
gtsug gi nor bur 'dzin pa sngon bsags bsod nams mthu las byung / /
de lta'i rlabs chen dge ba ji snyed des / /
sems can kun gyi sman yon byang chub sems / /
rab rgyas zla ba nya gang byang chub rab / /
smon pa'i 'od dkar 'phreng bas khyab par smon / /
gangs can zhing gi mgon po yab sras sogs / /
bstan 'dzin kun gyi zhabs zung rdo rje'i rgya / /
nam yang mi zhig rgyal bstan lam srol mchog /
bshad sgrub 'dus sde dar zhing rgyas gyur cing / /
khyad par rnam dkar dge la 'dun pa'i stobs / /
mi 'gyur rdo rje lha skyabs rjes 'brel kun / /
tshe dang bsod nams dpal 'byor legs tshogs mtha' / /
rab rgyas 'dod dgu phun sum tshogs gyur cig /
skye ba kun tu rten bzang rab rgyud de / /
theg mchog dge ba'i bshes gnyen bsten pa'i mthus / /
rab byung thos bsam sgom pa'i blo stobs kyis / /
rnam 'dren rgyal ba'i go 'phang myur thob shog /
ces pa 'di ni sngon bsags legs byas kyi mthu dpal phun sum tshogs shing mchod sbyin gtong phod la dpa' ba rdo ring phyag mdzod rdo rje lha skyabs nas rang gzhan kun gyi 'di phyi'i legs tshogs 'grub phyir rin chen dang po las grub pa'i sher phyin stong phrag brgya pa'i glegs bam rgyu bkod khyad 'phags gsar bzhengs bgyis pa'i smon tshig 'di ltar dgos zhes bskul ngor ke'u tshang sprul ming pas dwang bas sbyar ba'o / / / /
! smras pa /
rigs gzhung rin chen gter la dbang bsgyur ba'i / /
rigs pa'i dbang phyug dgongs don gtsug gi nor / /
don med tshig 'phreng rlabs kyis ma skyong par / /
ded dpon blo bzang grags pas ma nor rnyed / /
tshig nyung don rgyas spel legs rgyal mtshan rtser / /
gsal bar bkod nas kun la snyom par brim / /
de ltar mod kyi phal cher phal la chag /
phrag dog shes rab med pas 'di ma thong / /
kho bo'i bsod nams lag rtser son ma thag /
mi mngon yid kyi yol gor sba 'os kyang / /
skal bzang kun dga'i dga' ston spel ba'i ched / /
chos sbyin 'dzad mod spar gyi 'du byed bskrun / /
gang dag tshig gi khur po da rgyal dang / /
lhan cig lhun po'i po la 'gran bzod kyang / /
don gyi rin thang rdul phran skyed byed pa / /
de dag rnams kyang 'di la brten na legs / /
dge 'dis rgyal ba gnyis pa tsong kha pa'i / /
bka' srol rig lam 'phel zhing rgyas pa dang / /
'gro kun rtag tu dge ba'i lugs bzang 'dir / /
zhugs nas kun mkhyen bde blag thob par shog /
ces chad ma'i lam bsgrigs spar gsar bskrun bgyis skabs sbar byang smon tshig tu ke'u tshang sprul ming pas sbyar ba'o / / / /
oM swa sti /
sku gsum rin chen 'byung ba'i gnas gcig pu / /
rgyal sras spyod pa rgya mtsho'i pha rol du / /
thogs med bgrod pa'i bzang po'i lag lan gyis / /
'gro kun rjes 'dzin mdzad pa e ma ho / /
chos sbyin 'dir 'bang dge legs 'ong brgya pas / /
log spyod mun pa sel dang lhan cig tu / /
gzhan phan ro gcig padmo kha phye nas / /
blo chen rkang drug tshigs rnams tshim byed shog /
rgyu sbyor dar rgyas tshe ring ltos bcas kun / /
gnas skabs @# / /
tshe bsod dpal 'byor rgyas pa dang / /
mthar thug rgyal ba dgyes pa'i lam bzang gis / /
bla med rdzogs pa'i byang chub myur thob shog /
ces rnam dkar dge la 'dun pa la mo phyag mdzod dar rgyas tshe ring nas rgyal sras lag len dang /
rkyen bzlog skya rim zab mo gnyis kyi spar gsar ba skyon mdzad pa'i smon tshig dgos zhes bskul ngor ke'u tshang sprul ming pas dwang bas sbyar ba'o / / / /
oM swa sti /
chos kyi sku las g.yo ba med kyang gang 'dul rnam rol gzugs kyi sku / /
spros kun rnam rtog rgyu ba 'gags kyang yan lag drug cu'i dbyangs ldan gsung / /
'ching ba ma lus mkhyen pas bcad kyang 'gro la rjes chags brtse ba'i thugs / /
rgyal dang rgyal sras bgrangs las 'das kyang pad dkar ltar sngags nyi ma'i gnyen / /
gang gi bstan pa phan bde'i gzhi gcig pu / /
phyogs dang mtshams su spel ba'i byed pa po / /
sprul pa'i nyan thos gnas brtan bcu drug ces / /
yongs su grags pas bkra shis dge legs stsol / /
rnam par bkra ba'i gos bzang las bskrun pa'i / /
snang brnyan mthong ba don ldan 'di bzhengs pas / /
gangs can mgon po yab sras zhabs brtan cing / /
bka' gdams bstan pa'i snying po rgyas gyur cig /
blo bzang thub bstan 'dzin pa'i bshes gnyen che /
grags pa'i mtshan snyan rgya mtsho'i pha mthar brgal / /
yun ring zhabs brtan mdzad 'phrin rgyas pa dang / /
'dus sde khrims gtsang bshad sgrub 'phel gyur cig /
khyad par rgyu sbyor rdo ring dga' bzhi ba'i / /
yum chen dge tshul blo bzang dpal mo dang / /
bka' blon tha'i ji mi 'gyur bsod nams sogs gnas skabs mthar thug 'dod don 'grub gyur cig /
ces bdag cag gi skyed ma drin can dge tshul ma blo bzang dpal mo nas rgyu bsam sbyor bzo bkod phun sum tshogs pa'i sgo nas /
dbu stod lo dgon pa'i thub dbang gnas brtan bcu drug 'khor dang bcas pa'i gos sku chen mo gsar bzhengs mdzad pa'i smon tshig dgos zhes bskul ma mdzad pa ltar /
ke'u tshang sprul ming 'dzin pa blo bzang 'jam dbyangs smon lam gyis dwangs sbyar ba'o / / / /
lhun grub chos sku'i lha lam dbyings nas gzugs sku'i nyin byed 'bum phrag gis / /
zab rgyas gsung gi 'od snang bye bas ma rig mun chen sel ba dang / /
lhan cig dge legs pad tshal kun bzhad phan bde'i sbrang rtsi ster mdzad pa'i / /
'gro ba'i bla ma zas gtsang sras der skye ba kun tu phyag bgyi'o / /
gang thugs kha ba'i rdul mang brtsegs pa'i ri / /
brtse chen nam mkha'i nor bus bzhus pa'i rgyun / /
dgos 'dod rin chen ma lus 'byung ba'i gter / /
sher phyin stong phrag brgyad pa'i chu gter che / /
phyag na padmo'i bka' yi gung blon mchog /
thA'i ji mi 'gyur bsod nams dpal 'byor gyis / /
rnam dag lhag bsam 'phrul gyis legs drangs te / /
glegs bam gser gyi za ma tog tu 'khyil / /
'dir 'bad zla ltar dkar ba'i legs byas kyis / /
thub bstan spyi dang bye brag gser mdog zhwa / /
'tshang ba'i ring lugs skye ba lnga pa'i dbyangs / /
nam yang mi nub dar zhing rgyas pa dang / /
de 'dzin gser ri'i dbus na lhun po ltar / /
kun las mngon mtho 'jig rten gsum gyi mgon / /
phyag na padmo tshul khrims rgya mtsho che'i / /
zhabs zung rdo rje'i khams ltar rtag brtan cing / /
'phrin las rgya mtsho'i gos can kun khyab nas / /
bstan dang 'gro ba yongs kyi dpung gnyen mchog /
dga' ba lugs brgya ldan pa'i pho brang pa'i / /
chab sring dbyar gyi mtsho ltar rgyas gyur cig /
gzhan yang ris med chos kyi dri bsung gis / /
skye 'gro'i sgrib gnyis nad kun sel mkhas pa'i / /
bstan 'dzin u dum wa ra'i bskyed tshal kun / /
phan bde'i dpal du srid mthar zhabs brtan shog /
bsil ldan ljongs sogs 'jig rten khams rnams su / /
su la'ang mi dge rgud chags mi 'byung bar / /
bar ma chad du bde skyid rdzogs ldan la / /
la 'ur dom pa med par spyod gyur cig /
kun gsal sgeg mo'i pha mtha' dang mnyam pa'i / /
phan btags drin gyis bskyangs pa'i 'gro ba kun / /
srid zhi'i rgud pa'i chu gter che brgal te / /
sku gsum nor bu'i gling du phyin gyur cig /
mi rjes yi tshangs pa che sogs kyi / /
sku tshe dbang rlung yar zla ltar 'phel zhing / /
phun tshogs sde bzhis gtams pa'i dga' bzhi pa'i / /
chab srid mnga' thang rtag tu rgyas gyur cig /
mi rje lha yi me tog bskrun pa'i yum / /
rje btsun blo bzang don 'grub dpal mo yis / /
grangs med skye bar bsags pa'i sdig ltung kun / /
legs byang dal 'byor tshang ba'i rten thob cing / /
theg mchog dge ba'i bshes kyis rjes bzung nas / /
sa lam @# / /
nor bu'i them skas cher 'dzeg ste / /
sku gsum gzhal med khang du myur byon nas / /
mkha' mnyam 'gro rnams sgrol ba'i dpal thob shog /
ces rgyal dbang phyag na padmo'i bka' yi gung blon tha'i ji mi 'gyur bsod nams dpal 'byor lags nas gang gi yum mchog rje btsun ma blo bzang don 'grub dpal mo'i thugs dgongs rdzogs phyir sogs su brgyad stong pa gser chos ngo mtshar rmad byung bzhengs pa'i smon tshig 'di lta bu zhig dgos zhes mi rje mchog gis bkas bskul ba ltar ke'u tshang sprul ming pas sbyar ba dge legs 'phel / / / /
oM swa sti /
gang zhig thugs bskyed spyad pa spyod pa'i tshe / /
rgyal sras kun las snying ltobs phul phyin pas / /
pad dkar ltar bsngags shAkya'i rgyal po yis / /
snyigs dus lhag par rjes brtse'i mdzad pa bstan / /
dad pa'i rjes 'gro lhag bsam dag pa'i mthus / /
gsung mchog sher phyin stong phrag brgyad pa'i gzhung / /
gser sbyangs zhun ma'i khu ba las grub pa / /
skal bzang skye rgu'i blo mig brgyan du gyur / /
de 'dra'i bsod nams phung po dpag med kyis / /
gangs can zhing gi mgon po yab sras sogs / /
bstan 'dzin dam pa gang na su bzhugs pa / /
sku tshe brtan cing mdzad 'phrin rgyas gyur cig /
dge 'dun sde rnams bshad sgrub mi nyams shing / /
rgyal bstan spyi dang chos rje tsong kha pa'i / /
ring lugs phyogs dus kun tu rgyas gyur te / /
'gro kun phan bde'i dpal la spyod par shog /
khyad par rgyu sbyor ngag dbang rnam rgyal dang / /
bsam 'grub tshe sgron la sogs nye 'brel kun / /
gnas skabs tshe bsod dpal 'byor rab rgyas te / /
rnam dag lam bgrod rdzogs byang myur thob shog /
ces dang dang 'byor pas phyug pa bstan gling tshong dpon ngag dbang rnam rgyal dang /
bsam 'grub tshe sgron gnyis nas bsam sbyor dang bslangs kyis brgyad stong gser chos gsar bzhengs dgyis pa'i smon tshig 'di ltar dgos zhes bskul ngor ke'u tshang sprul ming pas sbyar ba'o / / / /
! khri chen rdo rje 'chang chen por blo gros bzang po'i rang bzhin nam mkha' la / /
ye shes tsha zer dkyil 'khor yongs shar bas / /
lung rtogs bstan pa'i pad tshal rab rgyas te / /
'gro kun rkang drug zil mngar myong bar shog /
rgyal sras rdo rje 'chang chen por /
skal bzang thub bstan 'dod rgu'i mchog stsol bas / /
'jigs med yid bzhin dbang gi rgyal po de /
mdo sngags bstan pa'i rgyal mtshan rtser bkod nas / /
'gro kun phan bdes rtag tu 'tsho bar shog /
rje btsun bla ma blo bzang rnam grol rin po cher /
chos kun thugs la shar ba'i stong pa'i gzugs / /
blo ldan 'gro la ston phyir gang 'tshams kyis / /
bzang po'i 'phrin las lhun grub rgyun mi 'chad / /
rnam grol mchog la gcig tu 'bangs par shog /
ngos rang la /
blo bzang rtsa ba'i bla ma rin po che / /
'jam dbyangs rgyud pa'i ngo bor thag chod pa'i / /
smon lam btab pa bzhin du sgrub pa yis / /
gnad mthong gcig gis 'ching ba kun grol shog /
kun bzang /
bde chen mi 'gyur kun tu bzang po yi / /
snang brnyan bsam sbyor dag pas legs bskrun pas / /
rnam kun kun bzang sgrub la mthu ldan pa'i / /
mngon par mtho ba rim brgyud nges legs shog /
po ta la'i zhing bkod la /
'gro la spyan ras stong gis gzigs pa yi / /
thugs rje'i rnam rol 'phar ba'i zhing mchog bcas / /
bzhengs pas bdag sogs brtse bas nyer drangs te / /
sems rgyud dag pa'i zhing du skye bar shog /
bde gshegs brgyal ba /
gang gi mtshan tsam 'dzin pa yan chad la / /
'phral dang yun du bde zhing phan nges pa'i / /
bsam gyis mi khyab thugs bskyed ji bzhin du / /
bdag cag rnams la mngon du 'gyur bar shog /
ces /
ston pa bla ma tshad ldan dang / /
bstan pa dam chos skyon med la / /
dad 'dun rdo ring mdzod ming pa / /
rin lha tshe sgron 'khor bcas kyis / /
phyi ma'i skye ba dran gyur nas / /
'di 'dra'i legs byas bskrun pa'i tshe / /
bsam don yid kyis smon pa'i tshig /
smra bo ke'u tshang sprul ming ngo / /
!oM AH hUM /
gnas yig /
lam gyi rim pa'i mthun rkyen dpung gi tshogs / /
gang la brten nas myur du rdzogs pa'i zhing / /
gsar du bskrun pas tshe rabs 'di nyid la / /
tshang la ma nor lam bzang mthar phyin shog /
legs tshogs ma lus gcig gis 'grub pa'i gzhi /
bla ma mchod pa'i tshogs zhing 'di bzhengs pas / /
gnas skabs kun tu theg mchog bshes gnyen gyi / /
bka' bzhin sgrub pas thugs bzhed bskong bar shog /
gangs can zhing gi rnam 'dren tsong kha pa'i / /
legs mdzad brgyad cu'i bkod pa 'di @# / /
bzhengs pas / /
mang thos gdams par shar ba'i nyams len gyis / /
rgyal bstan 'dzin pa'i khur chen theg par shog /
ces pa 'di rnams a yag dge tshul bsod nams bstan pa nas lam rim dang /
bla ma mchod pa gnyis kyi tshogs zhing /
tsong kha brgyad cu'i sku thang bcas bzhengs pa'i rgyab yig smon tshig tu bla ma'i nye gnas ke'u tshang sprul ming pas sbyar ba'o / / / /
oM swa sti /
snyigs ma'i 'gro la ches cher thugs brtse bas / /
pad dkar lta bur bsngags pa'i rnam 'dren gyis / /
zhing 'dir mdzad mchog bcu gnyis bstan pa la / /
shin tu dad pas tshul 'di legs bskrun pas / /
mngon mtho'i lus bskyed mar gyur dpal bzang sogs / /
'gro kun dal 'byor tshang ba'i rten rnyed nas / /
tshang la ma nor lam bzang sgrub mkhas pas / /
ring min rgyal ba'i go 'phang thob par shog /
ces rdo ring phyag mdzod rin chen lha skyabs nas ma rgan dpal bzang gi skye rtags pang blangs kyis mdzad bcu'i sku thang gsar bzhengs bgyis skabs smon tshig tu ke'u tshang sprul ming pas dang bas sbyar ba'o / / / /
rang bzhin glo bur rnam dag zhi ba'i dbyings / /
snying rjes drag tu bskyod ba'i zung 'jug sku / /
lha mchog bla mgon dbyer med 'khor bcas la / /
byang chub snying po'i bar du skyabs su mchi / /
'dir 'bad dge bas phan bde'i gzhi gcig pu / /
rgyal bstan tshang la ma nor dar zhing rgyas / /
de 'dzin skyes bus 'gro kun rjes bzung nas / /
gtan bde lhun gyis 'grub pa'i 'phrin las mdzod / /
khyad par dga' ba bzhi ldan rigs kyi gtso / /
mi 'gyur dpal dang ldan pa'i bsod nams byi / /
las bzhi'i dge mtshan yun ring spel ba'i grogs / /
gcig tu bcol lo rtag par bskyang du gsol / /
ces dga' bzhi ba'i bka' blon tha'i ji mi 'gyur bsod nams lags nas mgon po phyag drug 'khor bcas kyi sku thang gsar bzhengs mdzad skabs 'dod gsol zhig dgos zhes bka' phebs ltar bla ma'i nye gnas ba ke'u tshang sprul ming gis sbyar ba'o / / / /
thugs rje'i rang gzugs 'phags mchog spyan ras gzigs / /
mngon sum gsal ba'i dge tshogs 'od zer gyis / /
bsam spyod log pa'i mun pa kun bsal nas / /
bde lags snang bas rtag tu 'tsho bar shog /
ces rdo ring rtsis dpon don grub tshe dbang lags nas 'phags mchog thugs rje chen po'i sku thang gsar bzhengs mdzad pa'i rgyab yig tu ke'u tshang sprul pa'i skus sbyar ba'o / / / /
blo bzang dkyil 'khor ye shes dbyings su shar / /
mdo sngags bstan pa'i tshal rab rgyas mdzad pa'i / /
rtsa ba'i bla ma'i sku gsung thugs gsum gyis / /
bdag gi sgo gsum byin gyis brlab tu gsol / /
ces pa 'di bzhi sde grwa rigs dge slong blo bzang legs grub kyis skyabs gcig rdo rje 'chang chen po'i 'dra thang gsar bzhengs bgyis skabs smon tshig tu ke'u tshang sprul ming blo bzang 'jam dbyangs smon lam gyis sbyar ba'o / / / /
rab 'byams gsol dpon ngag dbang bsam 'grub kyis / /
bcom ldan gdugs dkar sku brnyan 'di bzhengs mthus / /
rje btsun blo bzang thub bstan rab rgyas kyi / /
sku tshe mdzad pas brgyan pa rtag brtan shog /
rgyu sbyor rang dang nye 'brel pha ma sogs / /
gnas skabs nad gdon drud pas mi 'tshe zhing / /
tshe bsod stobs 'byor mthun rkyen legs tshogs kyis / /
mthar thug byang chen myur du thob par shog /
ces chu bzang mchog sprul rin po che'i gsol dpon ngag dbang bsam 'grub nas gong gsal sku brnyan gsar bzhengs kyi smon tshig 'di lta bu zhig dgos zhes bskul ma mdzad pa ltar ke'u tshang sprul ming pas sbyar ba'o / / / /
chos ldan dge slong ye shes don grub nas / /
sdig ltung mun sel rdo rje sems dpa'i sku / /
dad dang gus pa'i sems kyis rab bzhengs pas / /
yang yang drin gyis bskyangs pa'i dpal 'tsho mas / /
nyer drangs rang gzhan 'gro ba mtha' dag gis / /
mi dge'i las kyis bskyed pa'i zug rdu'i rdul / /
ma lus thugs rje'i chab kyis rab bsal nas / /
rdo rje'i sku mchog myur du thob par shog /
!chos kyis 'tsho ba'i ye shes don 'grub nas / /
snyigs dus rab tu brtse ba'i bde gshegs bdun / /
rgyu bsam sbyor ba dag pas rab bstong pas / /
rang dang mar gyur drin can dpal 'tsho ma / /
kun kyang skye bar tshangs spyod ldan pa'i rten / /
brgyud mar 'bral zhing don ldan rab sgrub pas / /
lam ston dam pa'i mgon gyis rjes bzung ste / /
bde bar gshegs pa'i go 'phang myur thob shog /
ces chos tshul ldan pa spyi ba dge slong ye shes don grub nas sku thang gong gsal so so'i rgyab byang du 'di ltar dgos tshul bskul ngor ke'u tshang sprul ming gis r+wa sgreng dge 'phel gling bla brang du sbyar ba'o / / / /
@# / /
'phags pa thugs rje chen po phyag stong spyan stong la /
rgyal ba kun gyi thugs rje gcig bsdus nyid / /
phyag spyan stong dang ldan par yongs shar ba'i / /
sku mchog bzhengs mthus yon bdag bkra shis sogs / /
rnam kun thugs rje'i skyabs 'og tshud par shog /
bde ba can kyi zhing bkod la /
rnam dag zhing gi gtso bo bde can zhes / /
yongs grags ji bzhin ri mor bkod pa'i dges / /
yon bdag bkra shis don grub la sogs pa / /
zhing der thogs med rdzus te skye bar shog /
sgrol ma la /
myur mdzad dpa' mo seng ldeng nags sgrol dang / /
bde bar gshegs brgyad sku gzugs legs bzhengs pas / /
las nyon sdug bsngal 'jigs las thar ba dang / /
'gro la phan bde'i bden tshig 'grub par shog /
ye shes kyi mkha' 'gro seng gdod ma la /
chos dbyings mkha' la spyod pa'i ye shes kyi / /
rang bzhin mi 'jigs seng ge'i gdong can gyis / /
rgyu sbyor yon bdag phyi nang nyer 'tshe las / /
bsrung skyobs rnam bzhi'i 'phrin las rtag tu mdzod / /
bde can zhing bkod la /
gang du skyes pa tsam gyis bde ba'i rtsal / /
yongs rdzogs bde can zhing bkod 'di bzhengs pas / /
phun tshogs dpal sgron ring min padma'i nang / /
rdzus te skyes nas don gnyis mthar phyin shog /
g.yu lo bkod pa'i zhing bkod la /
g.yu yi lo 'dab rgyas 'dra'i zhing bkod 'di / /
bzhengs pa'i dge sems 'od dkar shar ma thag /
sgrib pa'i mun sel sdig pa'i tsha gdung las / /
rnam grol khang bzang bsil grib myur thob shog /
thugs rje chen po la /
thugs rje'i spyan dang thabs mkhas spyan stong gis / /
'gro la rtag tu gzigs shing 'dren mdzad pa'i / /
sku mchog bzhengs pa'i phun tshogs dpal sgron nyid / /
tshad med thugs rje'i chab kyis 'tsho bar shog /
sangs rgyas sum cu so lnga la /
lnga yi lhag pa'i bde gshegs sum cu'i grangs / /
rnam dag gzigs ngo ji bzhin dris pa yis / /
phun tshogs dpal sgron bde gshegs bstan pa la / /
rab tu byung ste dam chos 'dzin par shog /
sman bla bde gshegs brgyad la /
snyigs dus 'gro mgon bde gshegs mched brgyad kyis / /
sku mchog mtshan dpas brgyan pa 'di bzhengs pas / /
phun tshogs dpal sgron skyon med tshe rabs brgyud / /
rnam 'dren bde gshegs go 'phang myur thob shog /
!chos sku gcig nyid thugs rje 'phrin las kyis / /
gang 'dul bzhin lag sna tshogs skur bstan nas / /
tha mal lus la lhag par byin brlabs pa'i lha tshogs yongs 'du'i ljon pa rtag brtan shog / / /
sde snod gsum la sbyangs pa mi dman zhing / /
bslab gsum rnam dag 'dus sde rab rgyas nas / /
ngo mtshar rmad byung chos kyi rgyal po yi / /
bshad sgrub rnam thar gtsang ma gong 'phel shog /
! bde gshegs sku bzhengs rim gro bgyis pa'i mthus / /
ji ltar 'dod pa bzhin du bu byung ste / /
tshe dang bsod nams dpal 'byor mthar phyin te / /
rtag tu bde legs dpal la spyod par shog / / /
! zhing mchog bla na med pa'i bde ba can / /
legs bris dpal la spyod pa'i skal bzang rnams / /
zhing der skyes nas thog med rdzu 'phrul gyis / /
'gro kun rjes 'dzin sangs rgyas 'grub par shog /
ces pa 'di ni gnas brtan rab 'byor lags kyis bskul ngor ke'u tshang sprul ming pas sbyar ba'o / /
! oM swa sti /
skal bzang yongs la 'chi med bdud rtsi'i rgyun / /
rgyun mi 'chad par stsol ba'i dga' ston mchog /
mchog sbyin ma dang tshe mgon rnam par rgyal / /
rgyal mchog bla ma'i sku tshe yun du spel / /
!bde bar gshegs pa sum cu so lnga yi / /
sngon gyi thugs bskyed dus su smin pa las / /
bdag cag snyigs ma'i bsam dan nyes spyod rnams / /
nye bar zhi bar byin gyis brlab tu gsol /
! dus gsum rgyal ba'i yum gyur 'phrin las ma / /
'jigs chen brgyad las sgrol ba'i skyobs byed ma / /
khyed la rtse gcig yid kyis gsol 'debs la / /
bdag sogs 'gro kun des par drang du gsol / /
! dga' ldan lha brgya'i cod paN byams mgon gyis / /
thugs rje'i chu 'dzin mdun du 'khrigs pa'i dbus / /
rin chen khri steng chos rje blo bzang grags / /
yab sras dgyis bzhin bzhugs pa skal ba bzang / /
bsod nams zhing mchog legs par sgrub pa'i dges / /
rgyal bstan snying po dar zhing rgyas pa dang / /
bstan 'dzin zhabs brtan 'dus sde'i @# / /
'chad nyan 'phel / /
'gro kun bde legs dpal la spyod par shog /
khyad par rgyu sbyor gnad gcod mi myong zhing / /
dang pa'i sems kyis shi 'phos gyur ma thag /
rgyal tshab byams mgon yab sras zhabs drung du / /
theg chen chos kyi dga' ston myong bar shog /
ces r+wa sgreng zhabs gras dad ldan dge tshul ngag dbang thabs mkhas nas sngon tshud kyi phyi ma'i skye rtags su dmigs nas dga' ldan lha brgya ma'i zhal thang gsar bzhengs bgyis skabs smon tshig dgos zhes bskul ngor ke'u tshang sprul ming pas sbyar ba'o / / / /
! skyabs gnas ma lus dbus pa'i bla ma mchog /
mchog tu mi 'gyur dad gus bsod nams zhing / /
zhing bzang bskrun pa'i bsod nams dge ba las / /
las sgrib byang zhing zhing mchog 'grub par shog /
ces dad stobs rnam dpyod ldan ba pha lha'i bla ma drung yig lags nas bla mchod tshogs zhing gsar bzhengs mdzad pa'i smon tshig tu ke'u tshang sprul ming pas sbyar ba'o / / / /
! 'di bzhengs dge bas tshe 'das sgrol ma skyid / /
ngo mtshar rmad byung bkod du skyes ma thag /
rgyal ba sing ge'i dngos rdzas brdungs te / /
ring min 'tshang rgya'i lung bstan thob par shog /
ces 'dam brgya dpon dad ldan bag gro nas tshe 'das sgrol ma skyid kyi skye rtags su /
rgyal ba seng+ge'i nga ro'i sku thang gsar bzhengs bgyis pa'i smon tshig tu ke'u tshang sprul ming pas sbyar ba'o / / / /
mi 'gyur chos dbyings bde ba chen po'i dang / /
khro rgyal gar dgu'i nyams ldan skur bzhengs pa / /
mthong thos dran pa'i mod la bdud bzhi'i dpung / /
rab bcom rta skad phyogs bcur sgrog par shog /
ces dad ldan jo ring phyag mdzod tshe ring rdo rje nas rgyud gyi dad rten du rta mgrin gsang sgrub gyi sku thang gsar bzhengs bgyis pa'i smon tshig tu ke'u tshang sprul ming pas sbyar ba'o / / / /
thub dbang la /
bskal bzang rnam 'dren bzhi pa zas gtsang sras / /
byams pa la /
rgyal tshab dam pa rje btsun mi pham mgon / /
'jam dbyangs la /
rgyal ba'i mkhyen rab kun sdus 'jam dpal dbyangs / /
klu sgrub la /
zab mo'i don gzigs 'phags mchog klu sgrub zhabs / /
'phags pa lha la /
de sras thu bo a'rya de ba'i zhabs / /
thogs med la /
rgyal bas lung bstan 'phags pa thogs med zhabs / /
dbyig gnyen la /
'dzam gling mkhas pa'i gtsug rgyan dbyig gi bsnyen / /
phyogs glang la /
'phags pas rjes bzung phyogs kyi glang po'i zhabs / /
chos grags la /
rigs pa'i dbang phyug dpal ldan chos grags zhabs / /
yon tan 'od la /
'dul ba rgya mtsho'i mnga' bdag yon tan 'od / /
shAka 'od la /
thar pa'i lam ston rgyal sras shAkya 'od / /
blo brtan la /
rnam rig gzhung don smra mkhas blo brtan zhabs / /
paN chen shAkya shI la /
tshogs pa'i chos spyod rgyas mdzad shAkya'i dpal / /
'phags pa rnam grol sdeng /
dbu ma'i lam brnyes 'phags pa rnam grol sde / /
btsun pa rnam grol sdem dad pa'i sar gnas btsun pa rnam grol sde / /
slob dpon zhi mtshor / /
sda dar bstan pa'i bdag po zhi ba mtsho / /
ka ma la shi lar /
lta ngan mun sel ka ma la shi la / /
seng bzang la /
lam mchog sher phyin rgyas mdzad seng bzang zhabs / /
gser gling par /
byang chub thugs la mnga' brnyes gser gling pa / /
sangs rgyas bskyangs la /
thal 'gyur shing rta'i srol 'byed sangs rgyas bskyangs / /
zla ba grags par /
'phags pa'i dgongs pa gsal mdzad zla ba grags / /
zhi ba lhar /
sems dpa' chen po rgyal sras zhi ba lha / /
slob dpon dpa' bor / /
phyogs las rnam rgyal mkhas mchog dpa' bo che / /
legs ldan 'byed la /
legs ldan rang rgyud shing rta'i srol 'byed mkhan / /
ye shes snying por /
bden gnyis gsal mdzad ye shes snying po'i zhabs / /
rgyal ba seng ge'i nga ro la /
bcom ldan bde gshegs seng ge'i nga ro'i mtshan / /
jo bo a ti sha la /
lnga brgya'i gtsug rgyan dpal ldan mar me mdzad / /
'brom ston la /
bka' gdams bstan pa'i mes po 'brom ston rje / /
rdog legs pa'i shes rab la /
lung rigs skyes sbyangs legs pa'i shes rabs zhabs / /
rje tsong kha pa la /
gangs can shing rta'i srol 'byed tsong kha pa / /
rgyal tshab rjer /
dngos stobs rigs pa'i dbang phyug rgyal tshab rje / /
mkhas grub rjer /
mdo sngags bstan pa'i bdag po mkhas grub rje / /
dge 'dun grub par /
kun mkhyen rgyal ba'i dbang po dge 'dun grub / /
byams chen chos rjer /
bshes bsnyen mchog gyur byams chen chos kyi rje / /
kun mkhyen par /
chos tshul kun mkhyen blo gros rin seng zhabs / /
rje btsun par / /
'jam mgon lung rtogs chos kyi rgyal mtshan 'dzin / /
bde legs nyi mar /
'dul ba'i@# / /
mnga' bdag bde legs nyi ma'i zhabs / /
drung chen par /
chos mdon legs bshad dngos grub rgya mtsho'i gter / /
shang pa nam rgyan la /
yum ston gsal mdzad nam mkha' rgyal mtshan dpal / /
shes rab dbang po la /
dbu ma'i lam gzigs shes rab dbang po mchog /
paN chen mos rgyan la /
blo bzang chos kyi rgyal mtshan 'dzin pa'i rje / /
skyabs gcig rdo rje chen por /
rdo rje 'chang dngos bstan pa rab rgyas rje / /
'dzam dkar la /
'jam dbyangs mkhyen pa'i dkyil 'khor 'od dkar can / /
sgrol dkar la /
tshe sbyin gangs ri'i mdangs 'dzin ta re ma / /
phyag drug bar /
gdug can tshar gcod myur mdzad ye shes mgon / /
chos rgyal la /
khams gsum zil gnon dam can gshin rje'i rgyal / /
rnam sras la /
'dod dgu'i char 'bebs rgyal chen rnam thos sras / /
tshe ring drug skor la /
rgya nag sngon byung tshe ring drug bkod 'dir / /
chos mthun bkra shis tshe ring bag phabs shog /
mthun rnam bzhi la /
rgya gar sngon rabs mthun bzhi'i gzugs bkod 'di / /
dge 'phel blo mthun rab gus bkra shis shog /
ces pa 'di ni seng bsam gzim chung yang thog gi rgyal sras lha khang gi sdebs bris paN grub rnams kyi mtshan byang du ke'u tshang sprul ming pas sbyar ba'o / / / /
oM swa sti /
gtsug na zla 'dzin mig stong can dang skye rgu'i bdag po mnga' lnga pa / /
gnyi 'thung glang po'i gdong can gzhon nu snang byed ga bur 'dzin sogs kyis / /
srid na dregs pa'i rnam 'gyur yongs btang khyod zhabs gtsug na gus mchod pas / /
thub dbang lha yi lha la phyag 'tshal mthong ba'i mod la kun grol mdzod / /
mkhyen brtse'i gting mtha' zab cing rgya che byang chub spyod pa'i rlabs chen g.yo / /
legs bshad rin chen kun gyi 'byung gnas rgyal sras thu bo byams 'jam dbyangs / /
bde gshegs gsung rab padmo kha phye skal bzang bung ba mgron du bkug /
theg mchog bdud rtsi'i dga' ston 'gyed mkhas klu sgrub thogs med bcas la 'dud / /
chen po'i lugs bzung rnam dpyod thur mas blo gsal yongs kyi mig 'byed cing / /
srid bde'i dpal gyis ngo mtshar tsam min 'dzam gling mchog tu mdzes byed rgyan / /
yongs rdzogs thub bstan bshad sgrub rtsal gyis phyogs las rnam rgyal dge mtshan 'dzin / /
rnam dkar bka' drin rjes su dran pas 'phags yul mkhas dbang rnams la 'dud / /
bstan 'gro'i gnyen gcig rje btsun bla ma mchog /
snying stobs spyod pa rgya mtsho'i mthar son te / /
ngo mtshar rmad byung bkod du sangs rgyas pa / /
rgyal bu seng ge'i nga ror gus phyag 'tshal / /
gang sku 'khor bcas rnam bkra ri mo'i gzugs / /
spel legs mtshon gyi mdangs ldan bskrun pa'i dgas / /
blo bzang rgyal bstan bdud rtsis kun khyab ste / /
'gro ba kun gyis rtag tu longs spyod shog /
rnam dag dge 'dun dbyar mtsho ltar 'phel zhing / /
bstan 'dzin spyi dang skyes mchog sprul pa'i sku / /
srid mtha' zhabs brtan bshad sgrub mthar phyin nas / /
rnam thar gtsang mas phyogs kun khyab gyur cig /
kun mkhyen thar pa'i lam srol 'khrul med gang / /
bstan bcos legs bshad snying po las gzhan ci / /
gzur gnas blo ldan don gnyer can yong na / /
bstan don nges rnyed sgrub pa lhur len cig /
ces pa 'di ni ser bsam gzims chud yang thog rgyal sras lha khang gi ldeb bris smon tshig tu ke'u tshang sprul ming pas sbyar ba'o / / / /
rje btsun bla ma yab sras zhal sprod kyi / /
bris sku mthong ba don ldan bzhengs pa'i dges / /
bka' gdams bshad sgrub bstan pa dar ba dang / /
bdag sogs skye kun 'bral med rjes 'dzin shog /
ces dang dam 'gyur med tsha ba bla ma byang chub tshul khrims nas dad rten du rje btsun rtsa ba'i bla ma blo bzang rnam grol dpal bzang po dang ngos gnyis zhal sprod kyi sku thang gsar bzhengs bgyis pa'i smon tshig tu ke'u tshang sprul ming pas sbyar ba'o / / / /
dga' ldan lha brgya'i gtsug rgyan chos kyi rje / /
yab sras bsod nams zhing du legs bskrun pas / /
bdag sogs tshogs gnyis nyams len mthar phyin te / /
rgyan bstan mdo sngags dar zhing rgyas par shog /
ces dad ldan spong ba pa dge slong chos bzang nas dga' ldan lha brgya ma'i sku thang gsar bzhengs kyi smon tshig 'di ltar dgos zhes bskul ngor ke'u tshang sprul ming pas sbyar ba'o / / / /
! ltung bshags la /
bde gshegs sangs rgyas so lnga 'di bzhengs pas / /
tshe 'das rdo rje lha skyabs zhes bgyi bas / /
sdig sgrib kun byang rten bzang rim brgyud de / /
byang chub lung bstan dbugs @# / /
'byung thob par shog /
gnas bcu la /
ston dang bstan 'dzin gnas brtan bcu drug sogs / /
legs bris dge bas dal 'byor rten thob nas / /
khrims ldan thos bsam sgom pa'i bya ba yis / /
bla med rdzogs pa'i byang chub myur thob shog /
rje gzigs pa lnga ldan dang mi 'khrugs par /
bde chen ye shes gzigs pa lnga ldan dang / /
bcom ldan rdo rje mi 'khrugs 'di bzhengs bas / /
skye kun bshes gnyen dam pas rjes bzung ste / /
tshangs spyod rnam dag lam bzang sgrub par shog /
'phags pa thugs rje chen por /
bcu gcig zhal bzang phyag spyan stong mnga' pa / /
rab bzhengs dge bas rdo rje lha skyabs sogs / /
rnam dag zhing du 'phags pas rjes bzung ste / /
zab rgyas theg mchog chos la spyod par shog /
sham+b+ha la'i zhing bkod la /
rigs ldan rigs kyi 'khor sgyur grong khyer mchog /
legs bskrun dge bas ring min sham+b+ha lar / /
bla med rdo rje'i rnal 'byor la brten nas / /
dpal ldan dang po'i sangs rgyas mngon gyur shog /
ces rdo ring phyag mdzod tshe 'das rdo rje lha skyabs de nyid kyi skye rtags bris sku rnams gsar bzhengs bgyis skabs rgyab yig smon tshig 'di ltar dgos zhes rjes 'jug rnams nas bskul ngor ke'u tshang sprul ming pas sbyar ba'o / / / /
bla ma rnams pa /
rdzogs byang gnas lugs nges don bla ma gang / /
gang 'dul skur bstan drang don bla ma lha / /
lha tshogs 'dus zhal rtsa ba'i bla ma mchog /
mchog tu bka' drin can gyi bla ma mchod / /
!'jam dkar la /
rab dkar lhag bsam 'o mtsho 'khyil ba'i dbus / /
rab rgyas theg mchog pad zla'i gdan steng du / /
rab mdzes 'jam dkar gzhon nu'i skur rol bas / /
rab brtsis rjes bzung mchog thun dngos grub stsol / /
'jigs byed la /
chos kun gzigs pa'i ye shes me dpung dbus / /
chos dbyings 'jigs mdzad khro rgyal skur bzhengs pas / /
chos mchog blo bzang spel ba'i mthu chen bskyed / /
chos nyid bde chen zung 'jug deng 'dir stsol / /
lcang sring la /
bstan dgra dmigs med bsgral ba'i ro khrag dbus / /
bstan bsrung dregs pa lcam sring 'khor bcas rol / /
bstan 'dzin re ba sgrub pa'i grogs bcol na / /
bstan skyong las bzhi'i 'phrin las thog med sgrub / /
ces rang gi nye 'khor ba chos la mos blo thob pa chos mdzed blo bzang mthu chen nas gong gsal drin can rtsa ba'i bla ma dang 'dod lha rnams kyi sku thang gsar bzhengs skabs /
rgyab yig smon tshig tu ke'u tshang sprul ming pas sbyar ba'o / / / /
sham+b+ha la'i zhing bkod la /
byang phyogs kA la pa yi grong khyer zhes / /
rgyal sras dpa' bo'i gar rol zhing bkod 'di / /
bzhengs pas byed po nye 'brel sham+b+ha lar / /
skye zhing seng ge brgya bas rjes bzung shog /
ces dang stobs ldan par sgreng bla brang gi gnyer ba dge slong bsod nams 'phrin las kyis sham+b+ha la'i zhing bkod kyi sku thang gsar bzhengs bgyis pa'i smon tshig tu ke'u tshang sprul ming pas sbyar ba'o / / / /
! rnam dkar dge rtsa 'dis gtsos lags tshogs gcig bsdus kyi mthus rgyal bstan dar zhing 'gro kun bde ba dang /
khyad par chos kyi rgyal po tsong kha pa chen po'i gcig tu dge ba'i lugs srol 'dzin pa'i byed po khams tshan 'di nyid kyi byon dang 'byon 'gyur gyi thos bsam sgom gsum par 'chang rtsod rtsom gsum la rtag tu gzhol ba'i dge 'dun 'dus pa'i tshogs rnams 'phel zhing rgyas pa dang /
dpal ldan bla ma dam pa rnams bgrangs yas bskal brgyar sku tshe mchog tu brtan cing rnam dkar gyi mdzad 'phrin lhun grub rgyun ma'i chad pas mtha' dbus kyi gdul bya mtha' dag smin grol gyi lam bzang 'dir 'god par byin gyis rlabs tu gsol / /
gnas skabs su yang chags sdang rmongs gsum nad gdon dbul phongs sogs bar chad mi mthun phyogs rnams nye bar zhi zhing /
mthun rkyen tshe bsod dpal 'byor longs spyod mnga' thang snyan grags mthu stobs dbang phyug sogs lags tshogs thams cad dar rgyas yun ring du gnas pas mthar thug zung 'jug rdo rje 'chang gi go 'phang bde blag tu thob pa sogs mdor na bstan 'dzin dam pa'i bla sprul dge 'dun dang bcas pa'i dgongs bzhed mtha' dag dgongs pa tsam gyis bde blag tu 'grub pa'i rgyur gyur cig /
ces gang 'os 'jugs la khams tshan gyi rje rin po che'i sku gsar bzhengs skabs gzungs bzhugs smon tshig tu ke'u tshang sprul ming pas sbyar ba'o / / / /
