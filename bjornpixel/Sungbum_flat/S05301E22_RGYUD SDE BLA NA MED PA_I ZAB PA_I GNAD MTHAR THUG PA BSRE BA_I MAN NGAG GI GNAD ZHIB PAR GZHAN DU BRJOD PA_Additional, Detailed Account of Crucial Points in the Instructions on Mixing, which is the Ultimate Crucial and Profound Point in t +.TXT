! gnyis pa ni /
rgyal ba khyab bdag rdo rje 'chang dang dbyer ma mchis pa'i dpal ldan bla ma dam pa'i zhabs la gus pa chen pos phyag 'tshal zhing skyabs su mchi'o /
brtse ba chen pos 'bral ba med par rjes su bzung du gsol /
rgyud sde bla na med pa'i zab pa'i gnad mthar thug pa bsre ba'i man ngag gi gnad zhib par gzhan du brjod pa ni /
rje btsun tsong kha pa yab sras kyi gsung rab kyi dgongs pa'i gnad dril ba zhal gyi man ngag gis legs par brgyan te gsal bar brjod pa yin pas /
der bshad pa ltar gzhi lam gyi skabs kyi snang mched thob gsum 'od gsal dang bcas pa 'char tshul dang /
gzhi dus kyi bar do dang skye ba len tshul la sogs pa gzhi'i go ba legs par chags pa'i gang zag la nyams su len tshul gyi gnad 'gag dril ba lag tu blang bde bar brjod na /
gzhi dus kyi sku gsum dang bsre ba /
lam dus kyi sku gsum dang bsre ba /
gnying dus kyi sku gsum dang bsre ba /
thams cad kyang rlung stobs kyis bsre ba /
'dun pa'i stobs kyis bsre ba gnyis su 'dus shing /
dang po rlung stobs kyis bsre ba'i tshul ni /
rlung dbu mar 'jug nus pa'i gang zag gi rlung dbu mar zhugs gnas thim gsum byas pa la brten nas snang mched thob gsum 'od gsal dang bcas pa shar ba'i che dbu ma'i nang du rlung zhugs pa'i drod 'bar ba'i stobs kyis khams dkar po zhu ba dbu ma'i nang nas 'bab pas sems bde ba'i ngo bor mer song ba des /
chos thams cad rang ngos nas grub pa rdul tsam yang med pa'i stong pa nyid yin snyam du blo thag rbad bcad pa'i 'dzin stangs lhang nge ba de la bzhag nas chos sku'i ngo bor song snyam pa byed /
khyad par 'od gsal gyi skabs su bde stong gi ngang du 'jog ci thub byed pa chos sku dang bsre ba yin no / /
de nas 'od gsal las sems g.yo bar rtsom pa na snying ga'i mi shigs pa'i thig le la sems gtad pas rang gi sems dang shin tu phra ba'i rlung sems gnyis 'khrug ste 'dres pa dang snying ga'i khams dkar dmar gyi thig le de kha gshag ste bye ba'i nang nas /
shin tu phra ba'i rlung sems de rgyang ste thon nas rang gi lus 'di las phyi rol tu rdo rje 'chang gi skur langs par bsgom pa ni longs sku dang bsre ba yin la /
de yang rlung thim pa'i 'od gsal thob tsam nas rdo rje 'chang gi skur dngos gnas la ldang mi nus kyang yid dor ldang ba yin /
de ltar rtse gcig tu goms par byas pas tshe 'dir sems dben gyi dpe'i 'od gsal rdzogs par thob pa'i rnal 'byor pa des sngar ltar bsres pas rdo rje 'chang gi skur dngos gnas la ldang nus la /
bar dor mchog 'grub pa'i gang zag gis kyang 'chi ba 'od gsal dpe'i 'od gsal gyi ngo bor grub nas /
de'i mthar rdo rje 'chang gi skur ldang lugs sngar ltar byas pas bar do grub pa'i dod pa rdo rje 'chang gi sku 'grub ste de'i rgyun la @# / /
sangs rgya ba yin no / /
sngar gyi yid ngor rdo rje 'chang gi skur langs pa des kyang sngar rang gi phung po 'di rdo rje 'chang gi skur bsgoms nas de las ye shes sems dpa'i tshul gyis 'jug pa ni sprul sku dang bsre ba yin no / /
gzhi lam thams cad kyi skabs su rlung dbu mar 'jug nus pa'i gang zag gis bsre tshul 'di kho nar nges la /
gnyid kyi skabs su bsre ba yang gnyid du 'gro ba'i tshe snying gar dmigs pa gtad pa de'i tshe dbang shes lnga'i bzhon pa'i rlung rnams snying ga'i rtsa 'dab kyi nang du gnyid kyi rkyen gyis rang shugs kyis 'du ba'i gnad kyis rlung dbu mar 'du phul nyin bar las che ba zhig 'ong bas /
snang mched thob gsum 'od gsal dang bcas pa nyin par las gsal bar 'char zhing /
de'i tshe chos sku dang bsre ba sngar ltar byed la /
gnyid kyi 'od gsal las sems g.yos nas rmi lam 'char bar rtsom pa na /
rmi lam gyi lus rdo rje 'chang gi skur ldang ba'i tshul dang /
de nas rang gi lus la 'jug tshul sngar ltar byed pa yin no / /
rlung dbu mar 'jug mi nus pa'i gang zag gis 'dun pa'i stobs kyis bsre ba la /
gnyid kyi skabs su bsre tshul dang /
'chi ba'i tshe bsre tshul gnyis /
dang po ni /
rlung dbu mar 'jug mi nus pa'i gang zag gis 'dun pa'i stobs kyis gnyid kyi 'od gsal 'dzin 'dod pas gnyid du 'gro ba'i tshe /
snang mched thob gsum 'od gsal dang bcas pa 'byung ba cis kyang thim par byed dgos snyam pa'i 'dun pa nyin par gyi skabs su yang yang drag po gtad nas /
gnyid la 'gro khar bla ma'i rnal 'byor bsgoms la /
bdag gis gnyid kyi 'od gsal 'dzin nus par byin gyis brlab tu gsol snyam pa'i gsol 'debs drag po btab ste /
snang mched thob gsum sogs byung bar rig par byed dgos snyam pa'i dran pa legs par bsten nas nyal bas /
smig rgyu nas 'od gsal gyi bar rdzogs pa'i go rims ma 'phyugs pa mi 'char yang /
smig rgyu /
du ba /
mkha' snang /
mar me /
nyi zla sogs kyi snang ba rlung d+hU tIr thim pa la brten nas 'byung ba'i snang ba dang 'dra rung ba go rims 'chol ba sna tshogs 'char ba srid la /
de'i tshe stong pa nyid kyi lta ba rnam dag gi steng du sngar ltar 'jog pa ni chos sku dang bsre ba yin no / /
rmi lam 'dun pa'i stobs kyis bsre ba'i tshul ni /
nyin par gnyid du 'gro kha yin chad da lta'i snang ba 'di thams cad rmi lam yin /
ngas rmi lam la rmi lam du ngo shes par byed dgos snyam pa'i dran pa rgyun du bsten pas rmi lam shar ba na /
rmi lam du ngo shes par 'byung la /
de'i rmi lam gyi lus rdo rje 'chang du bsgom pa ni /
rmi lam 'dun pa'i stobs kyis longs sku dang bsre ba yin la /
de'i tshe rlung dbu mar sdud pa'i gdams ngag bsgom pa ni /
rmi lam gyi dge sbyor gyi gtso bo yin la /
de lta bu'i gdams ngag mi shes na stong nyid kyi lta ba rnam dag gi steng du 'jog pa ni /
'og ma rnams dang thun mong ba yin no / /
de nas gnyid sad par rtsom pa na rang gi lus 'di rdo rje 'chang gi skur bsgom pa nas /
de la ye shes sems dpa'i tshul gyis zhugs par bsgoms nas ldang ba ni sad pa sprul sku dang bsre ba yin no / /
'chi ba'i tshe 'dun pa'i stobs kyis @# / /
bsre tshul ni /
tshe 'dir rlung dbu mar 'jug pa'i nus pa ma thob kyang 'chi ba'i tshe smig rgyu nas 'od gsal gyi bar 'byung tshul rnams legs par nges nas /
yang yang yid la byas pa'i goms pa shugs can yod pa'i gang zag gis 'chi bar thag chod pa na /
longs spyod thams cad dge phyogs su btang /
lus dang nye 'brel sogs tshe 'di'i snang ba gang la yang zhen chags med par byas /
dbang mtshan nyid dang ldan pas sngags sdom sor chud /
bla ma'i rnal 'byor bsgoms nas gsol ba drag po btab /
de nas sngar bla mas phog pa'i gdams ngag gi dmigs pa yid la gsal btab /
rang lhag bsgoms nas smig rgyu /
du ba /
mkha' snang /
me khyer /
mar me 'bar ba /
snang mched thob gsum 'od gsal dang bcas pa'i snang ba rim gyis shar ba na /
chos sku dang bsre ba'i tshul sngar bshad pa ltar byas nas rtse gcig tu 'jog pa ni /
'dun pa'i stobs kyis chos sku dang bsre ba yin no / /
de yang spyir 'chi ba chos sku dang bsre ba'i gdams ngag rnam pa gsum ste /
tshe 'dir sngar nas snying ga'i rtsa mdud lhag ma ma lus par grol nas spyod pa ma grub pa dang de tsam gyi rtog pa ma thob kyang ngag dben man chad kyi rlung dbu mar thim pa'i rtags rnams grub pa dang /
'chi ba'i sngon du rlung dbu mar gtan nas 'jug ma thub pa'i gang zag gsum yod pa las /
gsum po des bar do longs skur ldang tshul mi 'dra ba gsum 'byung ste /
gang zag dang po des 'chi ba 'od gsal dpe'i 'od gsal du bskyed nus pas de las ldang ba na /
shin tu phra ba'i rlung sems de las bar do 'byung ba'i dod la rdo rje 'chang gi skur dngos gnas la langs nas /
de'i rgyun la sangs rgya ba yin no / /
gang zag gnyis pa des 'chi ba 'od gsal bde stong gi ting nge 'dzin khyad par can gyi ngo bor bskyed nas /
de las ldang ba na shin tu phra ba'i rlung sems dngos gnas la rdo rje 'chang gi skur ma grub kyang /
rang gi yid ngor rdo rje 'chang gi sku'i rnam par khrig ste langs pa'i snang ba 'byung ngo / /
gang zag gsum pas 'chi ba'i 'od gsal gyi tshe stong nyid kyi lta ba rnam dag la 'jog nus kyang /
de ltar ldang ba na rdo rje 'chang gi skur rang la snang ba'i ldang tshul kyang mi nus pas /
bar do rang dga' ba'i lus grub nas bar do la bar dor ngo shes pa na /
bar do'i lus 'di rdo rje 'chang gi skur bsgom pa yin la /
de dag ni gang zag de rnams kyi bar do longs sku dang bsre ba yin no / /
de nas yid ngor rdo rje 'chang gi skur langs pa dang /
bar do ngo shes nas rdo rje 'chang gi skur bsgom pa gnyis kyis bar do'i snang ba thams cad bde stong gi ye shes la rnam pa rdo rje 'chang gi rnam par shar ba'i lha'i ngo bor bsgoms nas /
skye gnas sogs thams cad la chags sdang dang zhen pa bkag ste /
gang du skye ba'i pha ma rdo rje 'chang yab yum du bsgoms nas de la rang ye shes sems dpa'i tshul du 'jug pa ni skye ba sprul sku dang bsre ba zhes bya'o / /
de ltar tshe 'dir rlung dbu mar bcug nas chos sku dang bsre nus pa'i gang zag gis 'chi ba 'od gsal las bar dor rdo rje 'chang gi skur yid ngor langs te /
rang 'dod na mkha' spyod la sogs pa'i gnas su 'pho bar nus la /
@# / /
sngar bshad pa ltar skye ba sprul sku dang bsre ba'i gdams ngag gis mi'i skye gnas su 'jug na'ang sngags bsgrub pa'i rten khyad par can du gdon mi za bar skyes nas tshe de la lam gyi rtogs pa khyad par can bskyed de /
de nas skye ba mang po mi thogs par rdo rje 'chang gi go 'phang thob bo / /
tshe 'dir rlung dbu mar zhugs pa'i rtogs pa ma thob kyang /
skye shi bar do gsum sku gsum dang bsre tshul gyi go ba legs par chags nas /
'chi khar dam tshig dang sdom pa sor bcug ste bla ma'i man ngag gi sgo nas 'dun pa'i bsre ba'i gdams ngag sngar bshad pa'i tha ma des kyang 'dun pa'i stobs kyis sngar bzhin bsres pas /
sngags grub pa'i rten du skyes te sngags kyi lam ma nor bar ston pa'i bshes gnyen dang phrad nas gdams ngag phyin ci ma log pa thob ste rtogs pa khyad par can bskyed pas /
de nas ngan song du 'gro ba mi srid pa'i phyir /
skye ba thams cad du sngags grub pa'i rten 'ba' zhig tu skye la /
de yang skye ba snga ma snga ma las phyi ma phyi ma rtogs pa gong nas gong du 'gyur ba'i sgo nas myur du sangs rgya bar gdon mi za'o / /
gal te gdams ngag dang ldan pa'i gang zag la snang mched thob gsum sogs rim gyis 'byung ba min pa'i g.yang du lhung ba sogs kyis glo bur du 'chi dgos pa byung na /
tshe 'di la sred pa rbad bcad nas snang ba 'di thams cad yul steng nas grub rgyu med snyam pa'i bdag med pa'i steng du bzhag nas bar do grub pa'i tshe bsre tshul sngar ltar byed /
de ltar byas pas gdon mi za bar ngan 'gro las thar ro / /
! de ltar bdag gi dad pa'i lcags kyu yis / /
dpal ldan bla ma'i thugs kyi bang mdzod las / /
man ngag yid bzhin nor bu'i tshogs blangs te / /
brtson pas nyams pa med pa'i byi dor byas / /
skal bzang theg pa mchog gi rigs ldan zhing / /
rnam dpyod dam tshig ldan pa'i slob ma yis / /
mchog tu dad pa'i gsung gis bskul ba'i ngor / /
rdo rje 'dzin pa chos kyi rgyal mtshan gyis / /
lhag bsam dag pa'i sems kyis sbyar ba la / /
gnas gsum mkha' 'gro'i tshogs kyis bzod par mdzod / /
rab dkar dge ba'i mthu yis 'gro ba kun / /
skye shi bar do'i g.yang sa las grol nas / /
rnam mkhyen thar pa'i khang bzang nyams dga' bar / /
zag med bde ba'i dpal la spyod par shog /
rje btsun mar pa lho brag pa'i gdams pa bsre 'pho'i gdams pa'i gnad ma lus pa /
rje btsun 'jam dpal dbyangs dang grub chen gyis byin gyis brlabs pa la brten nas /
rje btsun tsong kha pas rnyed pa'i tshul gsang ba'i rnam par thar pa nas 'byung na'ang rje yab sras rnams kyi gsung rab rnams su bshad pa rgyas par bkod pa la brten nas go ba'i spyi legs par chags thub pa yod mod /
nyams len la dril ba'i tshe gdams ngag gi gnad zhib cha zhal las shes dgos pa rnams gsal bar ston te /
bsre ba'i tshul bdag gis rgyas par bkod pa las /
slar yang lag tu blang ba'i phyir nyung ngur bsdus nas sbyar ba'i dge bas /
bdag dang dam tshig ldan @# / /
pa'i slob ma'i tshogs rnams skye ba 'di'i 'og rol tu mkha' spyod dang /
rig pa 'dzin pa'i skye gnas su skye bar gyur cig /
sa ma ya mu khM /
'dis kyang bstan pa rgyas par gyur cig /
'di yang chos rje ba so ba'i zin bris so / /

