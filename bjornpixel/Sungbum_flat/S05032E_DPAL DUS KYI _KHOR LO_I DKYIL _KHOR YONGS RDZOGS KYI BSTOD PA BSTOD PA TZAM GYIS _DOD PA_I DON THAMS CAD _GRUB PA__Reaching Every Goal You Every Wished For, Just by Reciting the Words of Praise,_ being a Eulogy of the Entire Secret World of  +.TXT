@# / /
dpal dus kyi 'khor lo'i dkyil 'khor yongs rdzogs kyi bstod pa bstod pa tsam gyis 'dod pa'i don thams cad 'grub pa zhes bya ba bzhugs so / /
@# / /
dpal dus kyi 'khor lo'i bstod pa / /
bstod pas 'dod pa'i don thams cad 'grub pa zhes bya ba /
bla ma dam pa rnams dang /
dpal dus kyi 'khor lo la phyag 'tshal lo / /
gnas bzhi'i sa bon rgyud sde bzhi yi chu 'dzin las byung rnam bzhi'i dbang gi char gyis brlan / /
bsnyan sgrub bzhi yi drod kyis bskyed pa'i dga' ba bzhi yi sdong po shin tu cher rgyas shing / /
skad cig bzhi yi yal 'dab rab rgyas 'bras bu bzhi yi me tog dri ldan sku bzhi'i 'bras / /
'phrin las rnam bzhi'i grib bsil dang ldan dpal ldan bla ma rin chen ljon shing rgyal gyur cig /
shes rab ma yin thabs min pa'i / /
gnyis med dus 'khor bde ba che / /
sna tshogs yum gyis mgrin 'khyud pa'i / /
mgon po de la phyag 'tshal nas / /
dad pa'i chu las skyes pa yi / /
bstod tshig pad mo dri med 'dis / /
dus kyi 'khor lo'i dkyil 'khor gyi /
lha rnams rtag tu mchod par bgyi / /
phyi nang dus kun sgrib med pa'i / /
bdag nyid 'khor 'das ro gcig pa / /
mi 'gyur bde ba rdzogs pa po / /
dus kyi 'khor lo la phyag 'tshal / /
dri med 'od zer 'phro ba'i sku / /
rdo rje yi ni rgyan @# / /
dang ldan / /
zhal rgyas mche ba phyed gtsigs pa'i / /
mgon po de la phyag 'tshal lo / /
sku mdog sngon po nam mkha'i mdog /
rig byed zhal dang rgyal ba'i phyag /
dpung pa bcu gnyis phrag pa drug /
nyi ma'i spyan can la phyag 'tshal / /
dbus kyi mgrin pa sngon po ste / /
g.yas pa nyi ma dang mtshungs dmar / /
g.yas min dkar po zla ba'i mdog /
mgrin pa gsum ldan la phyag 'tshal / /
nag po mche gtsigs drag po shar / /
g.yas zhal phyag bcas dmar po ste / /
g.yon dkar zhi ba rgyab zhal ni / /
ser po ting 'dzin gnas la 'dud / /
dbu yi ral pa'i cod pan la / /
sna tshogs rdo rje zla phyed dang / /
rigs kyi bdag po dbu rgyan du / /
'dzin pa de la phyag 'tshal lo / /
rdo rje nor bu rna rgyan dang / /
mgul rgyan gdu bu ska rags dang / /
rkang gdub dar dbyangs rdo rje'i phreng / /
stag lpags na bza' 'dzin la 'dud / /
sngo dang dmar dang dkar ba yi / /
phrag pa gsum dang dpung pa drug /
nag dmar dkar ba'i phyag bcu gnyis / /
g.yas g.yon gnas la phyag 'tshal lo / /
mthe bong ser la mdzub mo dkar / /
gung mo dmar la ming med nag /
mthe chung ljang khu tshigs phreng gsum / /
nag dmar dkar la phyag 'tshal lo / /
sor gdub rnams kyis mdzes pa yi / /
g.yas kyi nag po'i phyag bzhin / /
rdo rje ral gri rtse gsum dang / /
gri gug 'dzin la phyag 'tshal lo / /
dmar po'i phyag gi mthil bzhi yis / /
me mda' rdo rje lcags kyu dang / /
sgra dang bcas pa'i Da ma ru / /
tho ba 'dzin la phyag 'tshal lo / /
dkar po'i phyag bzhis rim pa bzhin / /
'khor lo mdung dang dbyug pa dang / /
bzhi pas dgra sta 'dzin pa yi / /
'jigs pa de la phyag 'tshal lo / /
g.yon gyi nag po'i phyag bzhin / /
rdo rje dril bu phub dang ni / /
kha TAM rnam par rgyas pa'i kha / /
thod khrag 'dzin la phyag 'tshal lo / /
dmar po yi ni phyag bzhi yis / /
gzhu dang rdo rje zhags pa dang / /
nor bu rin chen pad ma dkar / /
'dzin pa de la phyag 'tshal lo / /
dkar po'i phyag gis dung dang ni / /
me long rdo rje lcags sgrog dang / /
tshangs mgo gdong bzhi pad ma yis / /
spras pa 'dzin la phyag 'tshal lo / /
ze 'bru'i phreng ldan bsil zer can / /
'od stong ldan dang dus me'i steng / /
shin tu bsgyings pa'i g.yas brkyang gi /
stabs kyis bzhugs la phyag 'tshal lo / /
zhabs g.yas dmar pos 'dod pa'i lha / /
dmar po gdong gcig lag bzhi pa / /
me tog mda' lnga gzhu dang zhags / /
lcags kyu 'dzin pa mnan la 'dud / /
drag po dkar po mig gsum pa / /
@# / /
gdong gcig lag bzhi rtse gsum dang / /
cang te thod pa kha TwAM 'dzin / /
zhabs g.yon dkar pos gnon la 'dud / /
bdud kyi lha mo dga' ma dang / /
drag po'i lha mo dka' bzlog mas / /
gdong dman zhabs la 'dzin bzhin du / /
bdud dang drag po gnon la 'dud / /
sna tshogs yum ni gser gyi mdog /
rtsa zhal gser mdog g.yas pa dkar / /
g.yon pa dmar po rgyab zhal sngo / /
zhal bzhi ldan la phyag 'tshal lo / /
g.yas kyi phyag bzhis rim pa bzhin / /
gri gug rdo rje lcags kyu dang / /
sgra dang bcas pa'i Da ma ru / /
bgrang phreng 'dzin la phyag 'tshal lo / /
g.yon na thod pa zhags pa dang / /
pad ma dkar po 'dab brgya pa / /
mchog gi rin chen 'dzin mdzad pa'i / /
phyag brgyad ldan la phyag 'tshal lo / /
g.yon brkyang stabs kyis yab la 'khyud / /
rdo rje sems dpa'i cod pan can / /
phyag rgya lnga yis rgyas btab la / /
nyi ma'i spyan can la phyag 'tshal / /
shar gyi pad ma'i 'dab ma la / /
nag mo 'bar ma sku mdog nag /
nag dmar ser dang dkar ba'i zhal / /
nyi ma'i spyan ldan la phyag 'tshal / /
g.yas kyi phyag bzhis spos kyi snod / /
tsan dan snod dang gur gum snod / /
ga bur gla rtsi sbyar ba'i snod / /
'dzin pa de la phyag 'tshal lo / /
g.yon na dril bu pad ma dang / /
lha shing gi ni me tog dang / /
me tog sna tshogs phreng ba 'dzin / /
phyag brgyad ldan la phyag 'tshal lo / /
lho yi pad ma'i 'dab ma la / /
dmar mo 'bar ma sku mdog dmar / /
dmar ser dkar sngo'i zhal bzhi po / /
spyan gsum ldan la phyag 'tshal lo / /
phyag g.yas mar me do shal dang / /
cod pan gdu bu g.yon na gos / /
ska rags rin chen rna rgyan dang / /
rkang gdub 'dzin la phyag 'tshal lo / /
byang gi pad ma'i 'dab ma la / /
dkar mo 'bar ma sku mdog dkar / /
dkar nag dmar dang ser ba'i zhal / /
re re'ang spyan gsum ldan la 'dud / /
phyag g.yas 'o ma chu mchog sman / /
chang snod g.yon pa bdud rtsi'i snod / /
grub pa'i ro dang bdud rtsi'i 'bras / /
zan snod bsnams la phyag 'tshal lo / /
nub kyi pad ma'i 'dab ma la / /
ser mo 'bar ma sku mdog ser / /
ser dkar sngo dang dmar ba'i zhal / /
mdzes pa'i spyan gsum ldan la 'dud / /
phyag g.yas dung dang gling bu dang / /
nor bu cang te g.yon rgyud mang / /
rnga dang sgra sgrog 'khar ba dang / /
zangs dung 'dzin la phyag 'tshal lo / /
me yi mtshams su du ba ma / /
nag mo 'bar ma lta bu ste / /
phyag brgyad kyis ni rnga yab 'dzin / /
lha mo de la phyag 'tshal lo / /
bden bral mtshams su smig rgyu ma / /
dmar mo 'bar ma lta bu yi / /
zhal dang sku mdog dang ldan pa / /
phyag brgyad rnga yab 'dzin la 'dud / /
dbang ldan mtshams su mkha' snang ma / /
dkar mo 'bar ma lta bu'i zhal / /
sku mdog dkar ma phyag brgyad kyis / /
rnga yab 'dzin la phyag 'tshal lo / /
rlung gi mtshams su mar me ma / /
ser mo 'bar ma lta bu ste / /
zhal bzhi phyag brgyad rnga yab 'dzin / /
gser mdog ma la phyag 'tshal lo / /
kun kyang phyag rgya lnga yis brgyan / /
mnyam pa'i stabs kyis mdzes par bzhugs / /
rdo rje sems dpa'i phyag rgya mo / /
pha rol phyin ma rnams la 'dud / /
dbang ldan srin po me rlung du / /
chos kyi dung dkar gaN+Di dmar / /
nor bu nag po dpag bsam shing / /
ser po rdo rje bzhi la 'dud / /
bde gshegs 'phar ma'i shar phyogs @# / /
su / /
don yod grub pa sku mdog nag /
nag dang dmar dang dkar ba'i zhal / /
spyan dgu pa la phyag 'tshal lo / /
phyag g.yas ral gri gri gug dang / /
rtse gsum g.yon na phub thod pa / /
kha TAM ga ni dkar po 'dzin / /
spyan mas 'khyud la phyag 'tshal lo / /
lhor ni rin chen 'byung ldan dmar / /
dmar dang dkar dang nag pa'i zhal / /
mA ma kI yis 'khyud pa yi / /
bde gshegs de la phyag 'tshal lo / /
phyag g.yas me mda' lcags kyu dang / /
sgra dang bcas pa'i Da ma ru / /
g.yon na gzhu dang rdo rje'i zhags / /
rin chen rtse dgu 'dzin la 'dud / /
byang du snang ba mtha' yas dkar / /
dkar dang nag dang dmar ba'i zhal / /
gos dkar mo yis mgrin 'khyud pa'i / /
'od dpag med la phyag 'tshal lo / /
phyag g.yas tho ba mdung dang ni / /
rtse gsum g.yon na pad dkar ni / /
'dab brgya pa dang me long dang / /
bgrang phreng 'dzin la phyag 'tshal lo / /
nub tu rnam par snang mdzad ni / /
sgrol mas 'khyud pa'i ser po ste / /
ser dang dkar dang nag pa'i zhal / /
sgrib bral gzugs la phyag 'tshal lo / /
phyag g.yas 'khor lo dbyug pa dang / /
'jigs byed rdo rje g.yon na dung / /
rdo rje lcags sgrog sgrar bcas pa'i / /
dril bu 'dzin la phyag 'tshal lo / /
kun kyang pad dkar nyi ma'i steng / /
rdo rje'i gdan gyis bzhugs pa la / /
shes rab pad ma'i gdan gyis 'khyud / /
sgrib bral phung po la phyag 'tshal / /
me mtshams sgrol ma don grub bzhin / /
rnam snang mdzad kyis kun nas 'khyud / /
rlung khams sgrib bral du gyur pa'i / /
'khor ba sgrol mdzad la phyag 'tshal / /
srin po'i mtshams su gos dkar mo / /
rin chen 'byung ldan lta bu la / /
'od dpag med kyis mngon par 'khyud / /
sgrib bral me la phyag 'tshal lo / /
dbang ldan mtshams su mA ma kI / /
snang ba mtha' yas lta bu la / /
rin chen 'byung bas 'khyud pa yi / /
chu khams sgrib bral la phyag 'tshal / /
rlung gi mtshams su sangs rgyas spyan / /
rnam par snang mdzad lta bu la / /
don yod grub pas 'khyud pa yi / /
sa khams sgrib bral la phyag 'tshal / /
kun kyang pad dmar zla ba'i steng / /
pad ma'i gdan gyis bzhugs pa la / /
thabs rnams rdo rje'i gdan gyis 'khyud / /
gshegs ma bzhi la phyag 'tshal lo / /
bar gyi le tshe la gnas pa / /
shar du rkang dang lho ru khrag /
byang du gci ba nub tu bshad / /
sgrib bral bum pa brgyad la 'dud / /
shar sgo'i g.yas su mkha' snying po / /
don yod grub pa lta bu la / /
dri yi rdo rje ma yis 'khyud / /
rdo rje'i sna la phyag 'tshal lo / /
lho sgo'i g.yas su sa snying po / /
rin chen 'byung ldan lta bu la / /
gzugs kyi rdo rje ma yis 'khyud / /
rdo rje'i mig la phyag 'tshal lo / /
byang sgo'i g.yas su 'jig rten dbang / /
snang ba mtha' yas lta bu la / /
ro yi rdo rje ma yis 'khyud / /
rdo rje'i lce la phyag 'tshal lo / /
nub sgo'i g.yas su sgrib rnam sel / /
rnam par snang mdzad lta bu la / /
reg bya rdo rje ma yis 'khyud / /
rdo rje'i lus la phyag 'tshal lo / /
shar sgo'i g.yon du kun bzang sngo / /
sngo dang dmar dang dkar ba'i zhal / /
chos dbyings rdo rje ma yis 'khyud / /
rdo rje'i yid la phyag 'tshal lo / /
phyag g.yas rdo rje gri gug dang / /
dgra sta g.yon na dril bu dang / /
thod pa dang ni tshangs pa'i mgo /
bsnams pa de la phyag 'tshal lo / /
lho sgo'i g.yon du phyag rdor ljang / /
ljang dang dmar dang dkar ba'i zhal / /
sgra yi rdo rje ma yis 'khyud / /
rdo rje'i rna ba la phyag 'tshal / /
g.yas kyi phyag gis rdo rje dang / /
gri gug dang ni dgra sta 'dzin / /
g.yon na dril bu thod pa dang / /
tshangs mgo 'dzin la phyag 'tshal lo / /
kun kyang pad dkar nyi ma'i steng / /
rdo rje'i gdan gyis bzhugs pa la / /
yum rnams pad ma'i gdan gyis 'khyud / /
skye mched drug la phyag 'tshal lo / /
me mtshams reg bya rdo rje ma / /
sgrib rnam @# / /
sel dang mnyam par sbyor / /
sku mdog phyag mtshan sgrol ma bzhin / /
rdo rje'i reg la phyag 'tshal lo / /
srin por ro yi rdo rje ma / /
na bza' dkar mo lta bu la / /
'jig rten dbang phyug gis 'khyud pa'i / /
rdo rje'i ro la phyag 'tshal lo / /
drag por gzugs kyi rdo rje ma / /
rdo rje mA ma kI lta bu / /
sa yi snying pos 'khyud pa yi / /
rdo rje'i gzugs la phyag 'tshal lo / /
rlung du dri yi rdo rje ma / /
sangs rgyas spyan ma lta bu la / /
nam mkha'i snying pos 'khyud pa yi / /
rdo rje'i dri la phyag 'tshal lo / /
byang sgo'i g.yon du sgra rdo rje / /
kun tu bzang po lta bu la / /
phyag na rdo rjes 'khyud pa yi / /
rdo rje'i sgra la phyag 'tshal lo / /
chos kyi dbyings kyi rdo rje ma / /
phyag rdor lta bu nub sgo'i g.yon / /
kun tu bzang pos 'khyud pa yi / /
rdo rje'i chos la phyag 'tshal lo / /
kun kyang pad dmar zla ba'i steng / /
pad ma'i gdan gyis bzhugs pa la / /
yab rnams rdo rje'i gdan gyis 'khyud / /
sems ma drug la phyag 'tshal lo / /
shar sgo'i khro bo shin tu stobs / /
don yod grub pa lta bu la / /
spyan ma lta bu'i rengs byed mas / /
'khyud pa'i rdo rje'i ngag la 'dud / /
lho sgor khro bo rmugs byed ni / /
rin chen 'byung ldan lta bu la / /
mA ma kI 'dra'i khengs byed mas / /
'khyud pa rdo rje'i phyag la 'dud / /
byang sgor khro bo khengs byed ni / /
snang ba mtha' yas lta bu la / /
gos dkar lta bu'i rmugs byed mas / /
'khyud pa'i rdo rje'i zhabs la 'dud / /
nub sgor khro bo las byed ni / /
rnam par snang mdzad lta bu la / /
sgrol ma lta bu'i rab brtson mas / /
'khyud pa srin po'i zhabs la 'dud / /
steng du rdo rje gtsug tor can / /
phyag na rdo rje lta bu la / /
shin tu sngon mos 'khyud pa yi / /
mi bskyod dbang po la phyag 'tshal / /
steng dang byang dang shar rnams su / /
pad ma dmar dang zla ba'i gdan / /
lho nub pad dkar nyi ma la / /
bzhugs pa rnams la phyag 'tshal lo / /
kun kyang zhal gsum phyag drug pa / /
g.yas brkyang stabs kyis gnas pa la / /
g.yon brkyang ba yi khro mos 'khyud / /
stobs rnam lnga la phyag 'tshal lo / /
steng dang 'og gi gnas gnyis su / /
byang sems dkar dmar rnam dag pa / /
rgyal dang rnam par rgyal ba yi / /
bum pa gnyis la'ang phyag 'tshal lo / /
sgo yi phyi rol kha khyar la / /
shar du dri ma phreng ba ma / /
lho ru spos ma mar me ma / /
byang du bshos ma 'bras bu ma / /
nub tu sgeg mo bzhad ma dang / /
steng du rol mo gar mkhan ma / /
'og tu glu ma 'dod ma ste / /
mchod pa'i lha mo rnams la 'dud / /
gsung gi dkyil 'khor snam bu yi / /
shar du yi dwags dmar po'i steng / /
pad dmar 'dab ma brgyad pa la / /
bzhugs pa'i lha mo la phyag 'tshal / /
lte bar lha mo tsA muN Di / /
nag mo zhal gcig spyan gsum ma / /
dbang po ser pos 'khyud pa yi / /
tsar tsi ka la phyag 'tshal lo / /
'dab mar 'jigs ma drag mo dang / /
dus kyi mche ba me 'bar gdong / /
rlung shugs rab gtum drag can ma / /
sna chen ma la phyag 'tshal lo / /
phyag g.yas gri gug rtse gsum 'dzin / /
g.yon na thod pa kha TwAM ga /
nag mo zhal gcig spyan gsum pa'i / /
lha mo dgu la phyag 'tshal lo / /
me mtshams nam mkha' lding gi steng / /
pad dkar 'dab brgyad lte ba la / /
tshangs pas 'khyud pa'i khyab 'jug ma / /
gtso mo de la phyag 'tshal lo / /
'dab mar g.yang mo sgyu ma dang / /
grags ma dpal mo rnam rgyal ma / /
dpal ldan rgyal ma rgyal byed ma / /
dpal ldan 'khor lo can la 'dud / /
kun kyang nag mo zhal gcig ma / /
spyan gsum phyag bzhi g.yas pa na / /
'khor lo be con g.yon pa na / /
pad dung 'dzin la phyag 'tshal lo / /
gshin rje'i phyogs su ma he'i steng / /
pad dmar 'dab brgyad lte ba la / /
drag pos 'khyud pa'i phag mo la / /
bdag ni gus pas phyag 'tshal lo / /
'dab mar keng rus dus mtshan ma / /
rab tu khros gdong dus kyi lce / /
gtsigs ma nag mo 'jigs rung ma / /
@# / /
gzugs ngan ma la phyag 'tshal lo / /
thams cad g.yas na dbyug pa dang / /
ral gri g.yon na lcags sgrog phub / /
dmar mo zhal gcig phyag bzhi ma / /
spyan gsum ldan la phyag 'tshal lo / /
bden bral mtshams su rma bya'i steng / /
pad dkar 'dab brgyad lte ba la / /
bgegs kyi mgon pos 'khyud pa yi / /
gzhon nu ma la phyag 'tshal lo / /
'dab mar pad ma lus med ma / /
gzhon nu ri dwags bdag 'gro ma / /
rin chen phreng ba mig bzang ma / /
rul ma bzang mo la phyag 'tshal /
thams cad dmar mo spyan gsum dang / /
ldan pa'i zhal drug phyag g.yas na / /
mdung thung lcags kyu g.yon pa na / /
rin chen zhags pa 'dzin la 'dud / /
byang gi phyogs su khyu mchog steng / /
pad ma dmar po 'dab brgyad kyi / /
lte bar gshin rjes 'khyud pa yi / /
drag mo de la phyag 'tshal lo / /
'dab mar gau ri gang gA ma / /
rtag ma myur ma to ta la / /
mtshon byed ma dang dmar ser ma / /
nag mo rnams la phyag 'tshal lo / /
kun kyang dkar mo zhal gcig ma / /
spyan gsum phyag bzhi g.yas rtse gsum / /
cang te'u g.yon na kha TwAM ga / /
sbrul 'dzin pa la phyag 'tshal lo / /
dbang ldan mtshams su seng ge'i steng / /
pad ma dkar po 'dab brgyad kyi / /
lte bar gdong drug gis 'khyud pa'i / /
dpal mo de la phyag 'tshal lo / /
'dab mar dpal ldan dkar zla'i ri / /
ri bong 'dzin gdong dang pa'i mdog /
'dzin ma pad dbang skar mig ma / /
dri med ri bong 'dzin la 'dud / /
kun kyang dkar mo zhal gcig ma / /
spyan gsum phyag bzhi g.yas pa na / /
pad ma bgrang phreng g.yon pad ma / /
rin chen bsnams la phyag 'tshal lo / /
nub kyi phyogs su glang po'i steng / /
pad ma 'dab brgyad dmar po yi / /
lte bar srin pos 'khyud pa yi / /
dbang mo de la phyag 'tshal lo / /
rdo rje 'od dang rdo rje lus / /
gser ldan ur shI bkra ri mo / /
raM b+ha zug rdu med shin sgrol / /
'dab mar gnas la phyag 'tshal lo / /
kun kyang ser mo zhal gcig ma / /
spyan gsum phyag bzhi g.yas rdo rje / /
mda' dang g.yon na dril bu gzhu / /
bsnams pa de la phyag 'tshal lo / /
rlung gi mtshams su ngang pa'i steng / /
pad ma dkar po 'dab brgyad kyi / /
lte bar khyab 'jug gis 'khyud pa'i / /
tshangs ma de la phyag 'tshal lo / /
'dab ma ra sA bi tri dang ni / /
pad mig chu skyes can ma blo / /
ngag gi dbang phyug gA ya tri / /
glog dang dran ma la phyag 'tshal / /
thams cad ser mo zhal bzhi ma / /
spyan gsum phyag g.yas pad ma dang / /
tshangs dbyug g.yon na spyi blu gas snod / /
phyag bzhis 'dzin la phyag 'tshal lo / /
lte bar gtso mo sa ga'i stabs / /
yab ni sa ga'i stabs kyis 'khyud / /
'dab ma'i lha mo rol pa yi / /
stabs kyis bzhugs la phyag 'tshal lo / /
gsung gi dkyil 'khor phyi rol gyi / /
stegs bu yi ni shar phyogs su / /
sgrol ma las skyes dbye 'dod ma / /
reg skyes gos 'dod ma la 'dud / /
tsa muN Da skyes lus 'phrug 'dod / /
mchil ma 'dor 'dod khyab 'jug ma / /
rab brtson ma las skrod 'dod ma / /
g.yas su gnas la phyag 'tshal lo / /
sngon mo las skyes kun gdung 'dod / /
lcags sgrog ma las reg bya 'dod / /
khyi gdong ma las skyes pa yis / /
yan lag kun bskyod 'dod mar 'dud / /
bya rog gdong ma las skyes pa'i / /
lhag ma za bar 'dod ma ste / /
sgo yi g.yon phyogs la gnas pa'i / /
lha mo bzhi la phyag 'tshal lo / /
lho yi sgo yi g.yas phyogs su / /
gos dkar las skyes skyed 'dod ma / /
ro las zas 'dod phag mo las / /
lus kyi dri ma 'dod la 'dud / /
gzhon nu ma las gar 'dod ma / /
rmugs byed ma las skems 'dod ma'o / /
g.yon du 'gugs 'dod khro gnyer can / /
rgyugs 'dod drag can ma la 'dud / /
phag gdong ma las skyes pa yi / /
bshang gci zag par 'dod ma dang / /
bya rgod gdong las g.yul 'dod ma / /
lha mo bzhi @# / /
la phyag 'tshal lo / /
byang sgo'i g.yas kyi kha khyer la / /
mA ma kI las rgyas 'dod ma / /
gzugs las skyes pa'i rgyan 'dod ma / /
drag mos stan 'dod ma la 'dud / /
dpal mo las skyes rgyal srid 'dod / /
'jam par smra 'dod nga rgyal ma'o / /
g.yon du sgra skyes rol mo 'dod / /
tsun das 'ching bar 'dod mar 'dud / /
stag gdong ma las rtsod mang 'dod / /
'ug gdong ma las skyes pa yi / /
byis pa khro bar 'dod ma ste / /
'dod ma rnams la phyag 'tshal lo / /
nub sgo'i g.yas su spyan ma las / /
rengs 'dod ma dang dri 'dod dri / /
mal stan snyes 'dod dbang mo las / /
skyes pa de la phyag 'tshal lo / /
chu las rgyal 'dod tshangs ma ste / /
rengs byed ma las gnyen 'dod ma'o / /
g.yon du chos las 'khrig 'dod ma / /
'od can phur 'debs 'dod la 'dud / /
lce spyang gdong ma las skyes pa'i / /
sems can bslu bar 'dod ma dang / /
mkha' lding gdong pa las skyes pa'i / /
sprul 'ching 'dod ma la phyag 'tshal / /
rdo rje dbyings kyi dbang phyug mas / /
bskyed pa'i gsod par 'dod ma dang / /
sna tshogs yum las skyed 'dod ma / /
kun gyi khyab byed la phyag 'tshal / /
sku yi snam bu'i shar sgo yi / /
g.yas su yi dwags dmar po'i steng / /
pad dmar lte bar srin mo yis / /
'khyud pa'i bden bral la phyag 'tshal / /
rim gsum bzhi brgyad bcu drug pa'i / /
'dab mar nya nyi rdo rje sogs / /
lha mo nyi shu brgyad kyis bskor / /
sku mdog nag la phyag 'tshal lo / /
zhal gcig phyag gsum phyag bzhi pa / /
g.yas na ral gri gri gug dang / /
g.yon na phub dang thod pa 'dzin / /
nag pa'i zla ba'i tshes la 'dud / /
me yi mtshams su ri dwags steng / /
bad dkar lte bar rab gtum mas / /
'khyud pa'i rlung lta 'dab ma la / /
tsa tsi rdo rje sogs phyag 'tshal / /
nag po phyag bzhi dpag bsam shing / /
yongs 'du'i me tog g.yas na ste / /
g.yon na dbang sngon ut+pal sngo / /
sa ga'i zla ba'i tshes la 'dud / /
lho sgo'i g.yas su lug gi steng / /
pad dmar lte bar chu lha mos / /
'khyud pa'i me lha 'dab ma la / /
Na Ni rdo rje sogs phyag 'tshal / /
dmar po zhal gcig phyag bzhi ste / /
g.yas na sha ka ti dbyug pa 'dzin / /
g.yon na pad ma spyi blug bsnams / /
snron gyi zla ba'i tshes la 'dud / /
bden bral mtshams su rma bya'i steng / /
pad dkar lte bar dpal mo yis / /
'khyud pa'i gdong drug 'dab ma la / /
TA TI rdo rje sogs phyag 'tshal / /
dmar po zhal drug phyag bzhi pa / /
g.yas na sha k+ti mdung 'dzin cing / /
g.yon na rin chen me long bsnams / /
chu stod zla ba'i tshes la 'dud / /
byang sgo'i g.yas su chu srin steng / /
pad dmar lte bar phag mo yis / /
'khyud pa'i rgya mtsho 'dab ma la / /
ma mi rdo rje sogs phyag 'tshal / /
dkar po zhal gcig phyag bzhi pa / /
g.yas na zhags pa rin chen 'dzin / /
g.yon na sbrul zhags chu shel bsnams / /
gro bzhin zla ba'i tshes la 'dud / /
dbang ldan mtshams su byi ba'i steng / /
pad dkar lte bar gzhon nu mas / /
'khyud pa'i tshogs bdag 'dab ma la /
pA pI rdo rje sogs phyag 'tshal / /
dkar po zhal gcig phyag bzhi pa / /
g.yas na dgra sta rdo rje 'dzin / /
g.yon na zhags pa rin po che / /
khrums kyi zla ba'i tshes la 'dud / /
nub sgo'i g.yas su glang po'i steng / /
pad dmar lte bar rlung lha mos / /
'khyud pa'i dbang po 'dab ma la / /
na ni rdo rje sogs phyag 'tshal / /
thams cad ser po zhal gcig pa / /
phyag bzhi g.yas na rdo rje mda' / /
g.yon na dril bu gzhu 'dzin pa'i / /
tha skar zla ba'i tshes la 'dud / /
rlung gi mtshams su ngang pa'i steng / /
pad dkar lte par glog ma yis / /
'khyud pa'i tshangs pa 'dab ma la / /
tA tI rdo rje sogs phyag 'tshal / /
kun kyang ser po zhal bzhi pa / /
phyag bzhi g.yas na @# / /
khab bgrang phreng / /
g.yon na pad ma spyi blug 'dzin / /
smin drug zla ba'i tshes la 'dud / /
byang sgo'i g.yon du khyu mchog steng / /
pad dmar lte bar ri sras mas / /
'khyud pa'i drag po 'dab ma la / /
ka ki rdo rje sogs phyag 'tshal / /
thams cad zhal gcig phyag bzhi sngo / /
g.yas na rtse gsum mda' g.yon na / /
sgrul bcas kha TwAM ga dang gzhu / /
mgo yi zla ba'i tshes la 'dud / /
nub sgo'i g.yon du glang chen steng / /
pad dmar lte bar nor dbang mos / /
'khyud pa'i gnod sbyin 'dab ma la / /
sA sI rdo rje sogs phyag 'tshal / /
thams cad sngon po zhal gcig pa / /
g.yas na nor bu be con 'dzin / /
g.yon na ne le pad ma bsnams / /
rgyal gyi zla ba'i tshes la 'dud / /
shar sgo'i g.yon du mkha' lding steng /
pad dmar lte bar dpal mo yis / /
'khyud pa'i khyab 'jug 'dab ma la / /
nga ngi rdo rje sogs phyag 'tshal / /
ljang khu zhal gcig phyag bzhi g.yas / /
'khor lo dbyug tho g.yon pa na / /
pad ma skye ba lnga pa'i dung / /
mchu yi zla ba'i tshes la 'dud / /
lho sgo'i g.yon du ma he'i steng / /
pad dmar lte bar gshin rje mas / /
'khyud pa'i gshin rje 'dab ma la / /
kA kI rdo rje sogs phyag 'tshal / /
ljang khu zhal gcig phyag bzhi pa / /
g.yas na dbyug pa ral gri 'dzin / /
g.yon na lcags sgrog zhags pa bsnams / /
dpo yi zla ba'i tshes la 'dud / /
pad ma'i lte bar gtso bo rnams / /
rdo rje'i gdan gyis gnas pa ste / /
'dab ma'i lha mo rol pa yi / /
stabs kyis bzhugs la phyag 'tshal lo / /
shar sgor phag bdun shing rta'i steng / /
'od zer can ma sku mdog ser / /
g.yas na 'khor lo dbyug pa g.yon / /
dung dang rin chen 'dzin phyag 'tshal / /
de yis 'khyud pa dbyug sngon can / /
sku mdog nag po phyag bzhi pa / /
g.yas na ral gri rdo rje g.yon / /
phub sbrul bsnams la phyag 'tshal lo / /
lho sgor rta bdun shing rta'i steng / /
tsun da dkar mo phyag bzhi pa / /
g.yas pas tho ba mdung g.yon na / /
pad ma me long 'dzin la 'dud / /
de yis 'khyud pa'i 'dod rgyal po / /
sku mdog dmar po phyag bzhi pa / /
g.yas na mda' dang lcags kyu g.yon / /
gzhu dang zhags pa 'dzin la 'dud / /
byang sgor seng bdun shing rta'i steng / /
'dod rgyal lta bu'i khro gnyer mas / /
'khyud pa'i khro bo mi g.yo ba / /
tsun da lta bu la phyag 'tshal / /
nub sgor glang bdun shing rta'i steng / /
dbyug sngon lta bu'i lcags sgrog mas / /
'khyud pa'i khro bo stobs po che / /
'od zer can 'dra la phyag 'tshal / /
steng du mkha' lding shing rta'i steng / /
shin tu sngon mo phyag bzhi ma / /
g.yas na gri gug rdo rje g.yon / /
thod pa dril bu 'dzin la 'dud / /
de yis 'khyud pa'i gtsug tor can / /
ljang khu phyag bzhi g.yas dgra ste / /
rtse gsum g.yon na sbrul zhags dang / /
kha TwAM ga 'dzin la phyag 'tshal / /
'og tu seng ge rkang brgyad pa / /
shing rta'i steng du drag can ma / /
gtsug tor lta bus 'khyud pa yi / /
gnod mdzes sngon mo 'dra la 'dud / /
kun kyang zhal gcig phyag bzhi pa / /
khro bo g.yas brkyang stabs kyis gnas / /
khro mo g.yon brkyang gis 'khyud pa'i / /
sgo skyong rnams la phyag 'tshal lo / /
sku yi dkyil 'khor kha khyer la / /
phyir 'dod ma ni sum cu drug /
gsod dang bskyed pa phyir 'dod ni / /
khyab byed bcas la phyag 'tshal lo / /
shar gyi rta babs ka ba'i 'og /
g.yon g.yas rlung la pad ma dang / /
stobs rgyu nag po lce spyang gdong / /
mkha' lding gdong mas 'khyud la 'dud / /
lho ru me yi dkyil 'khor la / /
nor rgyas bu dang dung skyong dmar / /
stag gdong ma dang 'ug gdong ma / /
dkar mos 'khyud la phyag 'tshal lo / /
byang du chu yi dkyil 'khor steng / /
mtha' yas rigs @# / /
ldan dkar po la / /
phag gdong ma dang bya rgod gdong / /
dmar pos 'khyud la phyag 'tshal lo / /
nub tu sa yi dkyil 'khor la / /
'jog po dang ni pad chen ser / /
khyi gdong ma dang bya rog gdong / /
nag mos 'khyud la phyag 'tshal lo / /
steng du nam mkha'i dkyil 'khor la / /
sbrul mgo bdun gyi gdengs ka can / /
rgyal ba ljang khu rdo rje'i mig /
sngon mos 'khyud la phyag 'tshal lo / /
'og tu ye shes dkyil 'khor la / /
gdengs ka bdun dang ldan pa yi / /
rnam par rgyal ba sngon po la / /
sngon mos 'khyud la phyag 'tshal lo / /
klu brgyad gdengs ka lnga dang ldan / /
yab rnams zhal gcig phyag bzhi pa / /
g.yas na bdud rtsi'i bum pa dang / /
rdo rje ba snams la phyag 'tshal lo / /
g.yon na pad ma rin chen bsnams / /
rdo rje'i gdan gyis bzhugs pa la / /
yum rnams pad ma'i gdan gyis 'khyud / /
rdo rje'i rkang sor la phyag 'tshal / /
rlung dang me yi dkyil 'khor gyi / /
dbus su dur khrod chen po'i shar / /
bse steng 'khor lo dmar po yi / /
lte ba'i gtum mo la phyag 'tshal / /
khyi gdong ma ni sku mdog nag /
'jog po ser pos rab tu 'khyud / /
gcer bu phyag rgya lnga dang ldan / /
gtum mo de la phyag 'tshal lo / /
me mtshams be ru N+Da yi steng / /
'khor lo dkar po'i lte ba la / /
bya rog gdong ma sku mdog nag /
pad ma chen pos 'khyud la 'dud / /
lho yi phyogs su dom gyi steng / /
'khor lo dmar po'i lte ba la / /
phag gdong ma ni sku mdog dmar / /
mtha' yas dkar pos 'khyud la 'dud / /
bden bral mtshams su khrung khrung steng / /
'khor lo dkar po'i lte ba la / /
bya rgod gdong ma dmar mo la / /
rigs ldan dkar pos 'khyud la 'dud / /
byang gi phyogs su 'bri yi steng / /
'khor lo dmar po'i lte ba la / /
stag gdong ma ni dkar mo la / /
nor rgyas bu yis 'khyud la 'dud / /
dbang ldan mtshams su bshang gdong steng / /
'khor lo dkar po'i lte ba la / /
'ug gdong ma ni sku mdog dkar / /
dung skyong dmar pos 'khyud la 'dud / /
nub kyi phyogs su seng ge'i steng / /
'khor lo dmar po'i lte ba la / /
lce spyang gdong ma sku mdog ser / /
pad ma nag pos 'khyud la 'dud / /
rlung gi mtshams su mig sngon steng / /
'khor lo dkar po'i lte ba la / /
mkha' lding ma ni sku mdog ser / /
stobs rgyu nag pos 'khyud la 'dud / /
sa 'og rkang pa brgyad pa yi / /
shing rta'i steng du rdo rje mig /
sku mdog sngon mo rgyal ba yis / /
'khyud pa de la phyag 'tshal lo / /
nam mkhar mkha' lding mdog lnga pa / /
mig gsum ldan pa'i shing rta'i steng / /
sngon mo ljang khu rnam par rgyal / /
sngon pos 'khyud la phyag 'tshal lo / /
kun kyang zhal gcig phyag gnyis ma / /
g.yas g.yon gri gug thod pa 'dzin / /
gcer bu phyag rgya lnga yis brgyan / /
rdo rje'i lag sor la phyag 'tshal / /
kun kyang mgo phreng do shal can / /
zlum po'i stabs kyis bzhugs pa la / /
yab rnams zlum po'i stabs kyis 'khyud / /
gtum mo rnams la phyag 'tshal lo / /
dag pa'i ye shes gcig las ni / /
dngos su lha ru snang ba'i grangs / /
drug brgya sum cu rtsa drug dang / /
mtshan ma bum par bcas la 'dud / /
phyi rol rlung gi 'khor yug la / /
rdo rje zla ba nyi ma dang / /
mig dmar lhag pa phur bu dkar / /
spen pa mjug ring la phyag 'tshal / /
rdo rje sgra gcan dus kyi me / /
brtan pa dang ni ri byi dang / /
rgyu skar kun dang bcu gnyis khyim / /
cha shas bcu drug la phyag 'tshal / /
phyogs bcu skyong ba rnams dang ni / /
rdo rje dga' byed dbang phyug dang / /
rdo rje nag po chen po dang / /
dril bu'i rna ba can la 'dud / /
b+h+ring gi Na dang zhing skyong kun / /
pho nya mo dang 'phrog ma'i tshogs / /
grub pa rnams dang 'byung po'i tshogs / /
bye ba phyed dang bzhi @# / /
phyag 'tshal / /
rta babs so so la gnas pa'i / /
lha mo'i tshogs rnams thams cad dang / /
'dod yon snam bu la gnas pa'i / /
gzungs ma'i tshogs la'ang phyag 'tshal lo / /
sku yi dkyil 'khor rta babs shar / /
brtsegs ma dang po'i dbus su ni / /
chos 'khor nag po g.yas g.yon du / /
ri dwags pho mos brgyan la 'dud / /
lho yi phyogs kyi rta babs la / /
dbus su bum pa dmar po ste / /
g.yas g.yon dung dang pad mas brgyan / /
rnam dag gsung la phyag 'tshal lo / /
byang gi phyogs kyi rta babs la / /
rnga bo che ni dkar po'i mdog /
g.yas g.yon dbyug pa tho bas brgyan / /
rnam dag sku la phyag 'tshal lo / /
nub tu byang chub shing ser po / /
g.yas dang g.yon du mi'am ci / /
mi'am ci mos brgyan pa yi / /
rnam dag ye shes la phyag 'tshal / /
dpal ldan bla ma dam pa dang / /
dkyil 'khor 'khor lo'i lha tshogs dang / /
rgyal ba sras bcas ma lus kun / /
mchod sprin rgya mtshos rtag tu mchod / /
rol mo gar ma dri ma phreng / /
bdug spos mar me lha bshos ma / /
ma nyams 'bras bu sgeg bzhad glu / /
'dod ma nam mkha' gang bas mchod / /
nor bu dbang sngon la sogs dang / /
rin chen gser gyi me tog gis / /
rab 'byams zhing rnams yongs bkang ste / /
bla ma dkyil 'khor lha la 'bul / /
kha dog lnga yin bza' dang / /
dri dang spos dang mar me dang / /
dril bu me long bla re dang / /
rnam mang 'bras bu rnams kyang 'bul / /
kha dog lnga yi ba dan dang / /
gar dang rol mo rnam bkra ba / /
rin chen bum pa gang ba yang / /
rab tu dang bas dbul bar bgyi / /
nang gi rdzas bcu rnam dag pa'i / /
mchod yon la sogs mchod pa bcu / /
zag med 'byor pa las byung bas / /
srid gsum mtha' dag bkang ste 'bul / /
bdud rtsi lnga dang sgron ma lnga / /
shes rab rang bzhin myos byed ldan / /
zag med bde ba rgyas pa'i rgyur / /
dmigs med tshul gyis bzhes su gsol / /
gsang ba'i phyag rgya gang yin pa / /
mchog gi phyag rgyar rab tu sbyor / /
las dang chos kyi phyag rgyar ldan / /
rdo rje'i mchod pas rtag tu mchod / /
de las gzhan yang mchod pa'i tshogs / /
rab 'byams zhing na gang yod pa / /
blo yis blangs nas dbul bar bgyi / /
bzhes nas byin gyis brlab tu gsol / /
thog med dus nas da lta'i bar / /
chags dang zhe sdang gti mug gis / /
bgyis dang bgyid stsal yi rang ba'i / /
sdig pa thams cad so sor bshags / /
mi shes pa la sogs pa'i rgyus / /
rang bzhin kha na ma tho dang / /
bcas pa dang 'gal ltung ba dang / /
nyes byas thams cad so sor bshags / /
dpal ldan bla ma'i thugs sun phyung / /
de yi bka' 'gongs spun la khros / /
byams pa btang dang byang sems spangs / /
grub mtha' smad dang gsang ba byin / /
phung po nyon mongs dag chos la / /
ma dad sgyu yi byams la dang / /
ming sogs bral ba'i bde la rtog /
dag pa'i sems can la skyon brjod / /
tshogs kyi 'khor lo dam tshig spong / /
bud med thams cad la smod pa'i / /
rtsa ltung bcu bzhi gang bgyis pa / /
rab tu 'gyod pas so sor bshags / /
gzhan yang yan lag nyes pa dang / /
sbom po'i ltung ba la sogs pa / /
rdo rje theg dang 'gal ba yi / /
nyes byas thams cad so sor bshags / /
rdzogs sangs rgyas dang byang chub sems / /
'phags pa rnams kyi dge tshogs dang / /
gzhan yang dge ba thams cad la / /
mngon par dga' bas yi rang ngo / /
nyon mongs nad kyis gdungs pa yi / /
skye bo bde ba gso bya'i phyir / /
rdo rje theg pa'i bdud rtsi yi / /
chos kyi 'khor lo bskor du gsol / /
ma rtogs 'khor ba'i sdug bsngal las / /
mya ngan 'da' bzhed spangs nas ni / /
rmongs med 'khor ba dag tshul gyis / /
bskal pa mtha' yas bzhugs su gsol / /
sangs rgyas slob dpon @# / /
dbang mchog thob / /
des bstan thabs shes dbyer med chos / /
der gnas dge 'dun rnam gnyis la / /
rab tu dang bas skyabs su mchi / /
bla ma sangs rgyas sras bcas la / /
bdag nyid rnam pa kun du 'bul / /
yon gnas dam pa khyed rnams kyis / /
bran dang 'bangs su gzung du gsol / /
bdag gi dus gsum dge ba rnams / /
rang don dri mas ma gos par / /
srid gsum sems can ma lus pa / /
sangs rgyas thob pa'i rgyur gyur cig /
dus 'di nas bzung byang chub bar / /
byang chub sems ni bskyed bgyi zhing / /
bsam pa rnam par dag par bskyed / /
bdag dang bdag gir 'dzin pa spangs / /
sbyin dang tshul khrims bzod brtson 'grus / /
bsam gtan shes rab thabs smon lam / /
stobs dang ye shes pha rol phyin / /
tshogs gsum don du bsgrub par bgyi / /
sems can bde dang ldan pa dang / /
duH kha dang ni bral ba dang / /
bde la rtag tu gnas par dga' / /
mnyam nyid btang snyoms bsgom par bgyi / /
sbyin pa'i g.yab mos legs bos te / /
snyan par smra ba'i gtam byas nas / /
don spyod pa yi bag phab ste / /
don mthun gros chen gdab par bgyi / /
lus kyi las ni rnam pa gsum / /
ngag gi rnam pa bzhi dag dang / /
yid kyi las ni rnam gsum ste / /
mi dge bcu po spang bar bgyi / /
bslab pa gsum la sgrib pa yi / /
'gyod dang rmugs pa gnyid dang ni / /
rgod pa dang ni the tshom ste / /
sgrib pa lnga po spang bar bgyi / /
'dod chags dang ni zhe sdang dang / /
gti mug dang ni nga rgyal te / /
srid pa'i rtsa bar gyur pa yi / /
nyon mongs bzhi po spang bar bgyi / /
'dod pa'i zag dang srid pa'i zag /
ma rig pa yi zag pa dang / /
lta ba'i zag ste 'khor ba'i rgyu / /
zag pa bzhi po spang bar bgyi / /
stong pa nyid dang mtshan ma med / /
smon med mngon par 'dus ma byas / /
rnam par thar pa sgo bzhi yis / /
rdzogs pa'i sangs rgyas bsgrub par bgyi / /
'dod pa'i rdo rje'i rigs la ni / /
rdo rje dril bu'i phyag rgya dang / /
sangs rgyas kun mtshungs bla ma dag / /
spyi bos dus kun gzung bar bgyi / /
rin chen lcags zangs ba glang rta / /
glang chen bu mo nor 'dzin dang / /
'dod pa'i chung ma rang gi sha / /
rin chen rigs la rtag tu sbyin / /
rnam par snang mdzad rigs mchog la / /
sha lnga bdud rtsi lnga bza' ba / /
phung po lnga dang dbang po'i tshogs / /
bsrung ba'i dam tshig bskyang bar bgyi / /
ral gri'i rigs la gnas pa yis / /
bla ma sangs rgyas byang chub sems / /
de las gzhan pa rnams la yang / /
yo byad kun gyis mchod par bgyi / /
pad ma'i rigs mchog la gnas pas / /
rigs dang rigs min mngon bgrod kyang / /
byang sems 'dzag pa med pa yi / /
tshangs spyod sdom pa bskyang bar bgyi / /
rdo rje sems dpa' rigs mchog la / /
stong nyid snying rje'i bdag nyid can / /
phyag rgya chen po'i dngos grub mchog /
byang chub bdag gis bskyed par bgyi / /
bdag ni dus 'di nas bzung ste / /
ji srid byang chub snying po'i bar / /
sdom pa 'di rnams dus kun du / /
nyams pa med par 'grub gyur cig /
'tshe rdzun gzhan gyi bud med 'phrog /
gzhan nor len dang chang 'thung ste / /
rang gi dge ba 'joms byed pa'i / /
sdig pa lnga po spang bar bgyi / /
cho lo kha na ma tho'i zas / /
tshig ngan klog dang 'byung po'i chos / /
lha min chos te nye ba yi / /
sdig pa lnga po spang bar bgyi / /
ba lang byis pa bud med dang / /
skyes pa gsod dang lha mi yi / /
bla ma mchod rten sku gzugs sogs / /
bshig pa rnams kyang spang bar bgyi / /
grogs po dang ni rje bo dang / /
sangs rgyas dang ni dge 'dun dang / /
yid brtan pa la 'khu ba ste / /
rnam pa lnga po mi bya'o / /
dbang po lnga rnams yul lnga la / /
chags pa dag kyang spang bgyi ste / /
sna tshogs gtso bos gsungs pa @# / /
yi / /
brtul zhugs nyi shu rtsa lnga bsrung / /
rgyal bas dgongs te gsungs pa yi / /
drang ba'i don dang nges don gyi / /
dam tshig drug ni dus kun tu / /
bdag gis rtag tu bsrung bar bgyi / /
rdo rje theg par gsungs pa yi / /
dam tshig sdom pa ma lus pa / /
bdag gis dus 'di nas bzung ste / /
byang chub bar du bskyang bar bgyi / /
de ltar bdag gis phyag 'tshal dang / /
mchod dang sdig bshags yi rang dang / /
bskul dang gsol gdab skyabs su 'gro /
bdag nyid dbul dang dge ba bsngo / /
de bzhin lam la brten pa dang / /
sdom pa brtul zhugs dam tshig gzung / /
gzhan yang dus gsum dge ba'i tshogs / /
ma lus gcig tu bsdus pa'i mthus / /
nam mkha'i mtha' klas sems can rnams / /
rdo rje theg pa'i snod gyur te / /
rim pa gnyis kyi lam bsten nas / /
dus kyi 'khor lo nyid 'gyur shog /
bskyed pa'i rim la legs gnas shing / /
sngags kyi nus pa mthar phyin te / /
zhi sogs 'phrin las bcu gnyis po / /
thogs pa med par 'grub par shog /
ral gri reg pa bcud kyi dbang / /
bdud rtsi'i 'bras bu ril bu dang / /
ro tsan dang mig sman dang / /
rkang mgyogs grub chen brgyad thob shog /
'og min gnas kyi mthar thug pa / /
'jig rten pa yi dngos grub mchog /
phun sum tshogs pa thams cad kun / /
'bad pa med pa 'grub par shog /
des kyang chog par mi 'dzin cing / /
ltos med bzhi dang ldan pa yis / /
yid ches gsum ldan zab mo'i lam / /
rdzogs pa'i rim pa sgom par shog /
thugs kyi rdo rje nam mkhar bzhag /
yul dang yul can 'brel ba bcad / /
stong nyid mngon sum gyur pa yi / /
so sor sdud pa sgom par shog /
shes rab rtog dang dpyod pa dang / /
dga' dang g.yo med bde ba yis / /
stong gzugs rtag tu brtan par sgom / /
bsam gtan yan lag mngon gyur shog /
g.yas g.yon nyi zla'i rgyu ba gnyis / /
bkag nas dbu ma'i lam du zhugs / /
dus min 'chi las rnam rgyal ba'i / /
srog rtsol yan lag mngon gyur shog /
lte ba snying ga mgrin pa dang / /
dpral ba thig le'i gnas rnams su / /
srog ni 'gro 'ong med par 'dzin / /
'dzin pa'i yan lag mngon gyur shog /
gtum mo ye shes me 'bar bas / /
'dod pa'i lha mthong gzugs rtog bral / /
'od 'phro'i gzugs las khams gsum spro / /
rjes dran yan lag mngon gyur shog /
'dod pa'i lha la rjes chags pas / /
shes dang shes bya dbyer med pa'i / /
mi 'gyur bde ba rtse gcig pa / /
ting 'dzin yan lag mngon gyur shog /
'byung bzhi rim gyis stong par thim / /
stong pa mtshan ma rnam bcur 'gyur / /
mtshan ma rnam pa kun ldan gzugs / /
gzugs kyang mi 'gyur bde 'gyur shog /
mi 'gyur bde ba'i ye shes las / /
nam mkhar 'gro sogs rdzu 'phrul dang / /
khams gsum dbang phyug dngos grub mchog /
tshe 'di nyid la 'grub par shog /
rnal 'byor gsum gyi lam la bslab / /
lus ngag yid gsum sgrib pa sbyangs / /
spyod pa gsum gyis mthar phyung ste / /
rdo rje gsum po mngon gyur shog /
bsnyen sgrub yan lag bzhi sbyangs shing / /
rdo rje bzhi yi dam tshig bsten / /
gnas skabs bzhi yi 'khrul pa zad / /
sku bzhi mngon du 'gyur bar shog /
lam lnga ma lus legs par bgrod / /
spyan lnga rim gyis mngon du gyur / /
phung po lnga yi sgrib pa zad / /
ye shes lnga po thob par shog /
yan lag drug la legs par sbyangs / /
rigs drug dam tshig sdom pa bsten / /
khams drug sgrib pa dang bral ba'i / /
rigs drug dbyer med mngon gyur shog /
rnal 'byor gnas skabs bcu po bgrod / /
pha rol phyin pa bcu la bslab / /
dbang bcu stobs bcu mngon gyur nas / /
phyi nang rnam bcu dag par shog /
'pho ba bcu @# / /
gnyis rgyu ba 'gag /
rten 'brel yan lag bcu gnyis zad / /
rab dga' la sogs bcu gnyis sa / /
tshe 'di nyid la bgrod par shog / /
bden don rnam pa bcu gnyis ldan / /
de nyid rnam pa bcu drug rig / /
yon tan kun ldan sangs rgyas nyid / /
tshe 'di nyid la myur thob shog / /
rang gi sngon gyi nyes pa yis / /
tshe 'dir byang chub ma thob na / /
rgyal dang rgyal sras thugs rje yis / /
'phos ma thag tu thob par mdzod / /
'chi tshe sangs rgyas byang sems dang / /
dpa' bo rnal 'byor ma tshogs kyis / /
mchod pa rnam pa du ma yis / /
bsus nas mkha' spyod 'khrid par shog / /
de ma thag tu ting 'dzin thob / /
sgrib pa kun spangs yon tan rdzogs / /
sa rnams mthar phyin sangs rgyas nyid / /
skad cig de la thob par shog / /
cis kyang skye ba bdun gyi bar / /
rdo rje 'chang gi go 'phang nyid / /
gdon mi za bar 'grub gyur cig / /
de nas gzhan du ma gyur cig / /
bdag kyang skye ba thams cad du / /
blo ldan rigs bzang nga rgyal med / /
bla ma la gus snying rjer ldan / /
dus 'khor dam tshig la gnas shog / /
rdo rje dril bu rtag tu 'chang / /
zab cing rgya che'i chos 'don cing / /
dam tshig bzhi po bsten pa dang / /
rim gnyis zab lam sgom par shog / /
'di nas byang chub snying po'i bar / /
bla ma dus kyi 'khor lo dang / /
rmad byung rdo rje theg pa dang / /
mi 'bral tshul bzhin sgrub par shog / /
sgrub la bar chad mi 'byung bar / /
'di nas skye bdun la sogs par / /
bla ma dpal ldan dus 'khor gyi / /
zhabs rdul spyi gtsug gnas par shog / /
gang tshe mgon la lta ba dang / /
cung zad dri bar 'dod na yang / /
bcom ldan dus kyi 'khor lo ni / /
gegs med par yang mthong bar shog / /
phyogs bcu nam mkha'i mthas gtugs pa'i / /
sems can ma lus don gyi phyir / /
thub dbang spyod pa ji lta ba / /
bdag gi spyod pa'ang de ltar shog / /
bdag gi lus dang longs spyod dang / /
dus gsum dge ba thams cad kyang / /
sems can kun la sbyin par bya / /
'phral dang yun du bde bar shog / /
sems can rnams kyi mi dge'i tshogs / /
duH kha rgya mtsho'i rgyur gyur pa / /
de kun bdag la smin gyur nas / /
duH kha rin chen dbang por shog / /
gang zhig bdag ni mthong ba dang / /
bdag ming thos dang dran pa dang / /
dad dang dga' bar byed pa kun / /
tshe 'dir rdo rje 'chang thob shog / /
gang dag bdag la smod pa dang / /
brdeg 'tshog mi snyan brjod pa dang / /
phrag dog ngan sems 'chang ba kun / /
tshe 'dir sangs rgyas myur thob shog / /
bdag la brten nas nam du yang / /
gzhan la gnod par ma gyur cig / /
sgo gsum gang dang gang brtsams pa / /
gzhan la phan par 'gyur bar shog / /
bum pa bzang po dpag bsam shing / /
yid bzhin nor bu ji lta bar / /
sems can rnams kyi 'dod pa'i don / /
thams cad bdag la 'byung bar shog / /
gal te gzhan la phan gyur na / /
rang gi don la ltos med par / /
ngan song gsum gyi duH kha yang / /
gzhan gyi don du bzod par shog / /
mi bzad las kyi mthu stobs kyis / /
mi khom gnas skyes su gyur nas / /
nyon mongs nad kyis gdungs pa la / /
chos kyi bdud rtsi sbyin par shog / /
bla ma dkon mchog gsum po dang / /
khyad par dpal ldan dus 'khor la / /
ma dad bsod nams dman pa'i mi / /
chos kyis phongs par gyur pa rnams / /
bdag gis sna tshogs thabs kun gyis / /
legs par khrid de bla ma dang / /
dkon mchog gsum dang dus 'khor la / /
dang byas lam la 'god gyur cig / /
bla ma lhar bcas byin rlabs dang / /
zab lam rim gnyis bsgoms pa'i mthus / /
dngos grub rnam pa gnyis thob nas / /
sems can smin pa'i mthu ldan shog / /
bdag ni 'chi ba'i dus kyi tshe / /
sdig dang 'gyod pa med pa dang / /
dbang po rnams ni gsal ba dang / /
ting 'dzin ngang nas 'pho bar shog / /
dpa' bo rnal @# / /
'byor ma tshogs kyis / /
me tog rgyal mtshan gdugs thogs te / /
rol mo sgra snyan glus mchod cing / /
mkha' spyod gnas su 'khrid par shog / /
nges par mchog tu mi 'gyur ba'i / /
bde ba ting nge 'dzin thob nas / /
khyab bdag dbugs kyi grangs 'phel bas / /
gnas dang nye gnas sogs bgrod shog / /
nor bu'i rtse mor nyi rdul brtan / /
gtsug tor byang sems zla ba nya / /
mi gnas mya ngan 'das pa mchog / /
rdzogs pa'i sangs rgyas thob par shog / /
rnam shes chos nyid las 'das pa / /
ye shes dag pa gos pa med / /
chos kun rang bzhin 'od gsal ba'i / /
mi bskyod rdo rjer bdag grub mdzod / /
sangs rgyas sems can mtshan ma med / /
skyes pa ma yin pa yi chos / /
'du byed bral ba'i rang bzhin can / /
don yod rdo rjer bdag grub mdzod / /
rtag dang chad pa las grol zhing / /
dngos kun mnyam pa nyid gyur pa / /
mi 'gyur ye shes las 'byung ba'i / /
rin chen rdo rjer bdag grub mdzod / /
a las byung ba'i ming yig kun / /
mi 'gyur chen po'i gnas thob pa / /
ming dang ming can 'du shes grol / /
pad ma'i rdo rjer bdag grub mdzod / /
stong pa la ni dngos po'i tshogs / /
bem po ma yin rtag pa spangs / /
pra phab bzhin du gsal bar snang / /
rdo rje 'khor lor bdag grub mdzod / /
rnam kun mchog ldan stong nyid dang / /
mi 'gyur bde ba dbyer med pa'i / /
bden pa de yis bdag cag gi / /
'dod pa thams cad yongs rdzogs mdzod / /
dpal dus kyi 'khor lo'i bstod pa bstod pa tsam gyis 'dod pa'i don thams cad 'grub pa zhes bya ba / /
dpal ldan bla ma dam pa dus kyi 'khor lo'i zhabs pa chen po rdo rje rgyal mtshan dpal bzang po'i zhabs kyi rdul spyi bos blangs shing / /
gsung gi bdud rtsi'i ro myangs pa dge slong rin chen grub gyis rab byung gi lo rgyal gyi zla ba'i tshes gsum la yongs su rdzogs par sbyar ba'i yi ge pa ni dge slong shA kya dpal bzang po'o / /
'dis 'khor ba sdug bsngal gyi rgya mtsho chen po myur du skem par gyur cig / /
bdag ro mnyam rdo rje shu b+ha sA d+hu ra t+na'i yi dam byed pa yin no / /
shin tu bkra shis par gyur cig / / /
thugs gya gnyis /
gsung bzhi bcu /
sku re brgyad /
smon lam go bdun /
tshigs su bcad pa nyis brgya dang gya drug go / / /
mang ga laM / /
