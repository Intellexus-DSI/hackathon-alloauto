@# / /
bde ba can gyi zhing gi yon tan sems pa dang sbrags te smon lam 'debs tshul byin rlabs myur 'jug dang /
yid dga' chos 'dzin gyi zhing gi bsngags brjod bcas bzhugs so / /
@## / /
na mo gu ru a mi tong+b+ha wA ya /
bla ma'i rnal 'byor zhing mchog sgo 'byed dang 'brel bar zhing gi yon tan sems pa dang sbrags te smon lam 'debs tshul ni /
bde smon gyi gong dam /
'pho ba'i dmigs pa gtso bor byed na /
mdo las /
de la dad pa zhing der skye / /
zhes zhing gang du 'pho'ang der skye ba'i 'dun pa de'i rgyu'i gtso bor gsungs pas /
'od dpag med spyi bor spyan drangs te rtsa dang thig legs la btab zin nas gsol 'debs kyi gong der bya la /
de'ang g.yam la rgyug tsam ma yin par blo gting nas 'khul ba'i gdung shugs dang bcas /
'gro ba'i mgon po shAkya seng ge yis / /
bslu med bden par gsung ba'i mdo sde las / /
gang gis phrar brdul snyed 'jig rten khams / /
bshig cing bshegs te rdul du byas gyur pa / /
de bas mang ba'i 'jig rten khams kyi rnams / /
rin chen bkang ste sbyin pa byin pas ni / /
gang gis dpag tu med pa'i 'od mtshan dang /
bde ba can gyi yon tan khyad 'phags rnams / /
thos nas dga' ste thal mo sbyor byed pa / /
bsod nams 'di yi char yang 'gyur ma yin / /
de ltar bas na de bzhin gshegs de yi / /
yon tan thos nas mgu dang dad skyed la / /
bde ba can gyi 'jig rten khams mchog tu / /
'gro bar bya phyir mos pa drag po skyed / /
gsungs phyir dus gsum dge tshogs ci mchis pa / /
gcig tu bsdoms te zhing mchog der skyes nas / /
'od dpag med mgon gsung gi @# / /
bdud rtsi la / /
'dod dgur spyod pa'i rgyu ru bsngo bar bya / /
mi mjed zhing nas nub kyi phyogs nyid du / /
bye ba khrag khrig brgya stong sangs rgyas kyi / /
zhing khams rnams ni 'das par gyur pa na / /
rmad byung bde ba can zhes bya ba yod / /
de ni sa gzhi rin chen du mas spras / /
shin tu nyams dga' lag mthil lta bur mnyam /
rin chen las grub ri bo ma gtogs pa / /
nag po'i ri rnams kun gyis dben zhing gtsang / /
mdzes shing yid 'ong rnam dag zhing gi mtha' / /
rin chen bdun gyi chu shing ljon pa dang / /
rin chen ta la'i shing gi 'phreng ba yis / /
yongs su bskor bas skar mas zla ba bzhin / /
bdag sogs kun gyi rnam dkar dge tshogs kyang / /
khyod kyi dge tshogs rgya mtsho dang 'dres mthus / /
mi gtsang sdug bsngal nyes tshogs mthar bskrad de / /
lngon mdzes rin chen ri bos bskor ba'i mthil / /
me long ngos ltar mnyam la dwangs shing gsal / /
phyogs mtshams kun tu go skabs ches yangs pas / /
mig dang yid la spro ba'i mchog sbyin pa / /
zhing mchog bde ba can der skye bar shog /
gser dngul baiDUr+y+ya dang shel dang sbug /
mu tig dmar po rdo yi snying po ste / /
rin chen bdun las grub pa'i ljon pa la / /
yid la bsam dgu'i rgyan bzang dpag med 'phyang / /
shing gi rtsa ba sdong bu yal ga sogs / /
'jam zhing reg na bde ster dri zhim ldan / /
dri yi bzhon pas bskyod tshe rnar snyan pa'i / /
mnyan pas chog mi shes pa'i sgra rnams 'byung / /
dpag bsam ljon pa'i tshogs kyis rtsol med du / /
byin pa'i lha yi gos dang rgyan gyis spras / /
me tog sil mar bkram byas 'dzin ma'i ngos / /
mnan na nem pas lus sems bde dga' skyed / /
khyad par dri zhim rlung gis bskul ba las / /
nor bu'i yal 'dab bskyod pa'i snyan 'gyur dbyangs / /
rna ba'i bcud len zab mo'i don ldan pas / /
rtag tu chos kyi 'du shes skyed gyur cig /
dag pa'i sems can rnams kyi nyer 'tsho'i gzhi / /
yid 'dzin ta ma la dang a ka ru / /
rgya spos tsan+dan sprul snying gis bsgos pa'i / /
nyal 'gro'i rgyun rnams sgra snyan sgrog cing 'bab / /
dwangs bsil chab kyis dri ma kun sbyong zhing / /
mu tig wu ba 'thor ba'i rlabs 'phreng dang /
'jo sgeg gar gyis rtsen pa'i bya tshogs kyang / /
gdangs snyan chos kyi sgra yis sim byed shog /
rab 'byams smon lam stobs las 'ongs pa yi / /
rin chen padmos bskrun pa'i 'od zer rtser / /
dam chos sbrang rtsi'i dga' ston 'gyed pa yi / /
sprul skus gdul bya'i bung ba tshim par mdzad / /
dpag tshad du ma'i khyon 'gengs ba dang ma'i rtser / /
phye ba brgya stong so drug grangs snyed kyi / /
rgyal rnams 'ja' tshon 'od phreng la gnas pas / /
dgyes pa'i zhal bstan gsung gis dbugs 'byin shog /
yid kyi re ba rdzogs byed longs spyod rdzogs / /
phun tshogs 'byor bas sa dang bar snang kun| |mi mnyam med par yongs su dkrigs pa ni / /
gser gyi gzhi la chu gter chen po bzhin / /
khang bzang gdan khri bla bre rnam bkra zhing / /
mchod rdzas sna tshogs thogs ba'i lha mo'i tshogs / /
mkho dgu'i dngos po ma tshang med bstabs pas / /
zag @# / /
med dga' bde'i dpal la rol gyur cig / /
dag pa'i sems can las bzang gis sprul pa / /
mtshan dpe'i rgyan gyis lus ni rab tu mdzes / /
yon tan du mas rgyud ni legs par gtams / /
gnas skabs kun tu chos kyi dga' bas 'tsho / /
glog bzhin 'khyug pa'i thogs med rdzu 'phrul gyis / /
zhing mang bgrod nas rgyal ba'i spyan snga ru / /
rab 'byams tshogs gnyis bskrun nas slar yang ni / /
rang gi zhing du dga' bdes rol par mdzad / /
de lta'i grogs mchog mngon shes lnga ldan zhing / /
rgyal ba kun la bsod nams lhag par byas / /
gsung gi bdud rtsi myang bas nyin re bzhin / /
bla med byang chub sa la nyer 'gro ba / /
de dag rnams dang spyod tshul lta ba kun / /
mtshungs par spyad de blo dar brtson pa'i shugs / /
nya gang zla ba'i zer gyis reg pa yi / /
dbyar gyi chu gter ji bzhin rgyas gyur cig /
khyad par snang mtha' yas pa'i thugs kyi sras / /
phyag na padma rdo rje'i 'dzin pa sogs / /
ye shes rgya mtsho sems can rgya mtsho'i phyir / /
snying stobs rgya mtshos ma zhum go bgos shing / /
rgyal brgya mtsho'i drung du thugs bskyed nas / /
thos brgya mtsho tshol bas ngoms pa med / /
ma lus chos tshol tshul la rab tu mkhas / /
'jig rten 'das pa'i gtam gyi snying po rtogs / /
chos kyi gtam la nam yang 'jigs pa med / /
rtag tu sems can grol bar byed la brtson / /
de ni 'dren pa'i gtso bo 'od dpag med / /
thub mchog de yi rigs su skyes gyur pa / /
rgyal ba'i gdung 'tsho ba grags ldan dpa' bo che / /
dag pa'i zhing gi rgyal sras rnams yin no / /
brtse ldan de dag rnams kyis bu bzhin du / /
bskyangs pas mi mthun bdud las rnam rgyal zhing / /
'dus pa gcig kyang bgrang gis mi lang ba'i / /
nyan thos tshogs rnams mtha' dag zil mnan te / /
rab 'byams zhing du sprul pa'i zlos gar gyis / /
lus can rmongs pa'i mun pa drungs phyin pa'i| /
mdo sngags zung 'jug chos kyi sgron me sbar / /
chos kyi dung bus chos kyi rnga chen brdung / /
chos kyi rgyal mtshan srid pa'i rtser bsgrengs te / /
rgyal ba kun gyi bzhed pa skong gyur cig /
zhing mchog de yi nor 'dzin lte ba na / /
sna tshogs nor bu'i rgyan sgras dpag bsam shing / /
dpag tshad stong dang drug brgyar mngon mtho zhig /
yal 'dab khor yug rgyang grags lnga brgyar khebs / /
lo 'bras me tog bzhad pa'i dri bsung rgyas / /
mthong thos reg pas nyon mongs gdung sel ba / /
de yi rtsa bar yid 'phrog ma yU ras / /
btegs pa'i khri 'phang mngon mthor pad zla'i steng / /
rgyal ba'i dbang po byi ru'i lhun po bzhin / /
mtshan dpe'i dpal 'bar gzi byin lhang nge ba / /
yan lag drug cu'i dbyangs ldan chos kyi char / /
mkhyen brtse'i sprin gyi phung po las thon pas / /
rgyal sras slob mar bcas pa'i 'khor gyi tshogs / /
rab 'byams zhing nas lhags dang der bzhugs pa / /
mtha' dag smin cing grol bar mdzad bzhin du / /
bgrang las bskal par 'tsho zhing gzhes pa bzhugs / /
bde ba can gyi zhing na 'gro ba'i skyabs / /
ljon pa'i dbang po'i drung na 'od dpag med / /
rgya chen 'khor gyi dbus na brjid pa'i sku / /
mtha' yas bsod nams phung po khyod la 'dud / /
'dren pa khyod kyi 'od kyi tshogs / /
'jig rten khams su shong gyur ba / /
kye ma rgyal @# / /
ba'i zhing gi ni / /
rgya khyon khongs dag shin t yangs / /
rgyal ba kun gyi zhing gi yon tan rnams / /
khyod nyid gcig bus bdag gir mdzad pas na / /
mi med zhing gi sems can 'di dag rnams / /
snyigs ma lnga yi nyes pas sbags sam snyam / /
rab mtho ri yi dbang po de / /
rab rgyas zla ba'i bzhin ldan zhing / /
rab mdzes ut+pal sngon po'i mig /
rab tu ldan na khyod dang mtshungs / /
mkhyen brtse'i yon tan du ma'i dpal 'bar zhing / /
'khor tshogs dbus su legs bshad dga' ston 'gyed / /
srid mtha'i bar du gzhan gyi don bzhugs pa / /
gnas skabs kun tu khyod kyis 'gro kun skyongs / /
mgon po khyod kyi mtshan tsam 'dzin pa yang / /
zhing khams gang du gnas kyang mi bskyud par / /
bde ldan zhing du 'dren par dam bcas pa / /
grub pa'i bden pa bdag la bstan du gsol / /
khyod kyi thugs rje'i dri bzhon gyis bskul bas / /
bdag gi dge ba'i gru gzings 'dir brten nas / /
pha ma 'brel thogs rigs drug 'gro kun kyang / /
bde ldan nor bu'i gling der skyel bar shog /
bgrang yang bskal par bsags pa'i snod bcud kyi / /
'byor ba'i yon tan mkha' dang mnyam pa der / /
bdag sogs lus can yongs kyis ci dga' ru / /
spyod pa'i bgo skal bzang po myur thob shog /
de nas bla ma'i rnal 'byor gyi 'phro mthud la /
smon lam gyi grangs su tshigs bcad kyi rim pa 'di dag bskyang bar byas kyang rung ngo / /
zhes pa 'di ni dad brtson blo dang ldan pa rab 'byams pa dag dbang don grub dang dge slong dkon mchog chos grags gnyis kyis bskul ba'i ngor /
byin rlabs kyi khyad kyis zhing gi yon tan phal cher rje'i gsung gi tshigs bcad rang sor bzhag nas de dang mthun pa'i smon lam gyis zur brgyan /
rje'i gsung gi tshig lhug pa nas kyang 'ga' zhig kha bskang ste /
7btsun pa dkon mchog bstan pa'i sgron mes sbyar ba'i yi ge pa ni sngags ram pa rat+na A nan+ta'o / / / /
