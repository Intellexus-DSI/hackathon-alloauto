! dge legs yon tan ma lus 'byung ba'i gnas / /
dri med blo bzang bstan pa'i khang bzang rtsir / /
chos kyi rgyal mtshan 'dzin pa'i dpal yon can / /
dpal ldan bla ma'i zhabs la gsol ba 'debs / /
zhes bsngags pa /
paN chen blo bzang chos kyi rgyal mtshan ni /
gangs can grub mchog rgyal ba dben sa pa chen po 'jam mgon bla ma'i mdo sngags kyi bstan pa spel ba'i slad du /
snyigs ma'i 'gro ba rnams thugs rjes ma bzod pa dang rgyal ba'i ma chos 'dzin pa'i smon lam rlabs po che'i mthus bsam bzhin du byon pa zhig ste /
de yang bdag nyid chen po 'di gang du 'khrungs pa'i yul ni gtsang rong gi yul lhan zhes bya ba rtsi shing nags tshal rgyas shing /
'bru bcud lo tog 'phel ba sngon byon dam pa mang pos byin gyis brlabs pa sogs dge mtshan khyad par can dang ldan pa zhig ste /
de lta bu'i yul de'i nang drug brgyar /
sba ye shes dbang po dang /
mtshungs med g.yag sde paN chen sogs dam pa du ma 'khrungs pa'i rigs su yab ni sher phyin brgyad stong pa rgyun du kha ton mdzad pa sogs lung dang rtogs pa'i yon tan gyis rgyud phyug pa drung 'tsho ba kun dga' 'od zer zhes bya ba dang yum ni rang bzhin gyis drang zhing nyon mongs chung la skye bo kun la phan sems che ba sogs kun gyis bsngags 'os su byed pa mtsho rgyal zhes bya ba gnyis kyi sras su /
rab myos zhes pa lcags pho rta'i lo ngo mtshar ba'i ltas bsam gyis mi khyab pa dang bcas 'khrungs so / /
de'i tshe dkar phyogs kyi lha rnams kyis da ni 'gro ba mgon dang bcas so zhes dga' ba'i ca co'i sgra sgrog /
me tog 'thor zhing gos kyis g.yab mo byed /
lha 'ga' zhig gis rgyal sras gzhon nu 'di la mngal gyi dri mas gos pa dag par bya ba'i phyir khrus gsol /
gnod sbyin lag na rdo rje 'khor brgya phrag mang po dang bcas pas phyogs phyogs su 'khod nas bar chad bsrung /
rgyal ba sras bcas thams cad kyis rgyal sras 'di'i don grub par gyur cig ces bden tshig gi smon lam  mdzad par nges te /
sku gsum mngon du gyur pa'i rdo rje 'dzin pa chen po zhing 'dir gdul bya'i don du sprul pa'i sku bzung ba yin pas na zhing gang dang gang du sprul pa'i sku byon pa de dang de'i tshe sngar bshad pa'i rtags dang mtshan ma de dag 'byung bar rgyal ba'i bka' las gsungs so / /
de lta bu'i rgyal sras gzhon nu de mthun pa'i dngos po dag gis bskyed bsrings shir lha dang bla ma'i lung bstan ltar mtshan chos rgyal dpal ldan bzang po zhes btags so / /
rgyal sras gzhon nu de ni bskal pa mang po'i sngon rol nas lam la sbyangs pa'i mthu grub pa yin pas sku na shin tu phra ba'i gnas skabs der yang byis pa gzhan dag gi ngang tshul las 'das te /
thugs rab shin tu gsal bas gzhan dag gis sgrol ma dang /
sher rab snying po sogs ngag 'don byas pa na zhal nas gsung bar ma mdzad kyang thugs la tshig 'bru go rim dang bcas pa gsal bar shar /
drung 'tsho ba zhag re bzhin mtshan brjod kha ton 'chag med mdzad pa gsan pas dgung lo gsum pa'i skabs mtshan brjod thugs la gsal ba ngag tu'ang gtsang sing nge ba 'don nus pa byung /
dgung lo lnga lon dus zhag re bzhin mtshan brjod tshar lnga re zhal ton du mdzad /
de dus dben dgon pa dpon slob kyis dbyar gnas drug brgyur mdzad pas /
de'i tshe rgyal sras gzhon nu de phyi rol tu thabs ci byas kyang bzhugs ma 'dod par dben dgon tshogs pa'i nang du byon te gral gong der bzhugs pa zhig byung /
de'i rgyus /
rdo rje 'jigs byed kyi cho ga dang /
mgon po /
chos rgyal /
lha mo /
phyag bzhi pa /
gur zhal rnams kyi bskang gso rnams tshogs pa'i zhor thegs pa mkhyen /
dgag dbye grol nas grwa pa rnams bsod snyoms la byon /
mkhas grub chen po sangs rgyas ye shes zla ba gcig tsam der bzhugs pa'i ja'i gral du mkhas grub sangs rgyas ye shes kyis /
sras chung 'di dbyar gnas kyi ring tshogs dkyil rang du bzhugs tshugs shing /
yi dam dang bskang gso rnams kyi zhor 'degs kyang legs par yong 'dug gsungs pas /
drung 'tsho ba chen mo na re /
'di shes rab dga' rab yin pa 'dra /
bdag gis kha ton byas pa'i rna 'jags kyis na ning lo gsum pa'i mjug tu mtshan brjod shin tu byang ba byung nas /
kha sang skabs shig nyin re la tshar mang po 'don gyin 'dug lags /
da lta sku zhabs su rgyugs phul dang gsung /
rgyal sras gzhon nu des de 'phral du ye shes yon tan bzang po'i bstod pa sngon du btang /
rgya gar skad nas /
mngon par bstod do'i bar dang /
mjug tu shes bya mkha' dbyungs ma'i smon lam dang bcas pa dag cing gsal bsang ba zhig bskyar bas mkhas grub sangs rgyas ye shes thugs shin tu dgyes nas 'don khyer dag cing byang ba 'dug /
btsun ba zhig byed dgos pa yin /
btsun chas len min blta'o gsungs nas dbu paN de phud nas rgyal sras gzhon nu'i dbu la g.yogs nas btsun pa legs po yong ba 'dug ces gsungs te /
de ni mkhas grub sangs rgyas ye shes kyis rgyal sras gzhon nu 'di rgyal ba dben sa pa chen po'i sprul skur yid ches nas ma 'ongs pa'i rten  'brel bsgrig pa'i phyir de ltar mdzad pa yin te /
rgyal ba dben sa ba chen po sku'i bkod pa bsdu bar phyogs pa'i drung du /
mkhas grub chen po sangs rgyas ye shes nyid kyis dngos su tshig gi lam das zhu ba ni ma spobs /
yid la gdung ba mi bzad pa skyes shing /
sku'i skye ba rgyur du 'byon par gsol ba rtse gcig tu btab pas mkhas grub sangs rgyas ye shes kyi thugs la gang shar rgyal ba dben sa pa chen pos thugs kyis mkhyen nas /
drung rab 'byams pa de tsam gyi thugs ngal mdzad mi dgos /
nged kyang spel ba'i de ru myur du yong /
zhes gsungs pas /
mkhas grub sangs rgyas ye shes slar yang 'jigs pa dang mos pas thugs chad chod du song bas rgyu mtshan zhu ma thub /
slar lha khyad spel ba zer ba 'dir re ba bcas te brtags kyang dogs pa tsam yang ma byung /
phyis drug brgya ba'i spe'u mthon po de la rang dgongs sam snyam pa byung zhing /
mnal lam du 'ang rgyal ba dben sa pa drug brgyar sprul sku ston pa'i lung bstan mtshar ba zhig byung /
'on kyang da dung gdengs ma bkal bar de dus rje glang mig pa chos kyi rgyal mtshan pa zhes bya ba de mngon mkhyen thogs med du gsung bar byed pas khong la drug brgya'i sras po 'di rgyal ba dben sa pa chen po'i sprul sku yin min brtag pa zhus pa na /
drug brgya'i de skye ba gcig 'phar dgos mtshan zhes 'dogs par mdzod gsung bas /
mkhas grub sangs rgyas ye shes rang nyid kyi mtshan ltas dang rgyal ba dben sa pa chen po zhing gshegs kha'i gsung ris dang /
sras chung de rang gi mdzad spyod dang yon tan mtshungs pa med pa de dag gzigs pas thugs yid ches te dben sa pa chen pI sprul skur ngos bzung /
byis rab byung sgrub par mdzad dus rje glang mig pas gsung ba ltar chos kyi rgyal mtshan zhes mtshan btags de'i steng du blo bzang zhes sbyor bar mdzad do / /
de ltar rgyal ba dben sa pa chen po nyid kyis lhan drug brgyar sprul pa'i sku 'byon par zhal gyis bzhes pa dang /
lha dang bla ma gzhan gyi lung bstan dang /
mkhas grub sangs rgyas ye shes kyis mngon sum du rgyal sras 'di'i mdzad spyod rnams gzigs pas thugs gting nas yid ches shing /
'phral du yongs pa bsgrags na bar chad byung dogs pas yab yum la'ang de rigs ma gsung bar don gyis paN zhwa dbu la g.yogs te 'jam mgon snyan rgyud kyi bstan pa'i bdag por 'gyur ba'i rten 'brel bsgrig par mdzad pa'o / /
rgyal sras gzhon nu de dgung lo lnga pa'i dus de nyid du bde gshegs bdun gyi cho ga bzung ste dus bzang rnams su 'chag med zhal 'don mdzad /
rdor gcod cig yang yang bklag par mdzad pas /
klog byang ba dang thugs su chud pa mnyam du byung /
dus de skabs mkhas grub sangs rgyas ye shes kyang ston dus phal cher drug brgyar bzhugs pas /
tshe dbang /
mgon po phyag drug pa'i bka' rdzogs pa /
rta mgrin gyi rim pa mang po'i rjes gnang /
rta bod kyi khung /
rigs gsum mgon po /
sgrol ma /
rnam rgyal /
rnam  'joms /
chos skyong mang po'i rjes gnang sogs dbang lung mang du zhu bar mdzad /
dge ba'i bshes gnyen rin po che grangs can pa la brgyad stong pa sogs sher phyogs dang /
mdo mang dang /
'dul ba lung dang /
rgyud 'ga' zhig sogs lung shin tu mang ba drung 'tsho ba chen mo sogs dang lhan cig zhu bar mdzad /
mes po drung 'tsho ba nyid kyi drung du phu bo drung 'tsho ba rta mgrin bzang po'i rigs brgyud kyi srung ma drang srong chen po rA hu la'i rigs gtad /
gdams pa yongs rdzogs kyi lung /
zhang blon gyi rjes gnang /
sgrub skor /
rgyud bzhi'i lung sogs sman dpyad kyi skor kyi dbang lung rnams kyang zhor la gsan /
dgung lo bdun pa'i dus su 'gram so gnyis gsar du skyes pas /
'jig rten gyi kha dngags su phag 'gram skyes na tshe phyed son /
zer ba gsan pas 'di yang phag 'gram yin 'dug la /
de ltar na myur du 'chi bar 'gyur bar gdon mi za'o /
snyam du 'chi ba rtsom med du dran pa nar mar byung ngo / /
sbyin pa ni 'jig rten phyi mar nor bcol ba len pa dang 'dra snyam du dgongs te rang nyid kyi kha zas la bgo bsha' byas /
phyi ma bde 'gro'i rten bzang thob pa tshul khrims la rag las par dgongs nas mi dge bcu la sdom sems bsten goms yang yang mdzad /
tshul 'di ni rje btsun blo bzang chos kyi rgyal mtshan rang nyid kyi zhal nas spyir na byis pa chung ngu'i gnas skabs nas /
rab tu 'byung kha'i bar rang bzhin gyi kha na ma tho ba gzhan lta zhig /
bsams bzhin du srog chags grog sbur phra mo bkums pa tsam yang dran lam na ma mchis so / /
zhes gsungs /
rgyal sras gzhon nu de sngon yun ring po nas 'khor ba mtha' dag la zhen pa log pa zhig yin pas sku na phra mo de dus nas gzhan gyis bskul ba la mi bltos par khyim du 'dug pa la btson rar bcings pa'i 'du shes bcos ma min pa 'khrungs nas khyim na gnas pa la nam yang dga' bar mi mdzad cing /
spyir rab tu byung ba dang khyad par dben dgon pa'i dge slong dag byung na lhag par dgyes shing /
rang dbang 'dus na de dag dang 'grogs nas bzhugs pa la yun ji tsam ring thugs skyo ba mi skye /
na mnyam gzhan dang dal bar rtse ba'i dus su rdul gzan sham thabs su byas /
drung gnas tshul khrims pa'i zhwa ser bsams bzhin blangs nas dbu la bzhes te byis pa mang po'i dbus su res 'ga' chos 'tshad nyan /
res 'ga' bgro gleng /
res 'ga' grwa tshang 'dzugs pa lta bu'i rtsed mo 'ba' zhig mdzad pa zhig yod par sku thog mnyam pa'i skye bo mang po'i mngon sum du gyur pa yin no zhes rje nyid kyi gsung las 'byung ngo / /
de nas sna tshogs zhes pa chu pho rta'i lo dgung lo bcu gsum pa'i ngo mthong ba'i tshe nye du la sogs pa'i 'ching ba med par ma zad /
de dag gis mthun pa'i rkyen nye bar sbyar te cho 'phrul zla ba'i tshes bcu'i nyin khyim nas 'thon te dben sa chos kyi pho brang du phebs /
zla ba de kha'i tshes bcu gsum la rgyal phur 'dzom pa'i 'grub sbyor thog /
mkhas grub chen po rje btsun sangs rgyas  ye shes kyis mkhan slob zung 'brel du mdzad nas /
grib tshod nyi ma'i brgyad cha shar ba la tshigs snga ma dge tshul gyi sdom pa legs par bzhes shing /
mtshan blo bzang chos kyi rgyal mtshan zhes gsol /
rab tu byung 'phral mkhan slob tshogs pa dang bcas pa rab ston gya nom pas mnyes par mdzad do / /
de'i tshe mkhas grub sangs rgyas ye shes kyis dgong ja'i thog tshogs la byin rlabs nye brgyud kyi bla ma'i rnal 'byor lam gi gnad tshang ba shin tu zab cing rgyas pa zhig gnang /
zla ba de'i gsun mchod dang bstun sman thang pa chos kyi rje dkon mchog lhun grub pas sngon nas gsol ba btab pa ltar dpal gsang ba 'dus pa'i dkyil 'khor du dbang bzhi yongs su rdzogs pa zhu bar mdzad /
de'i dpyid dus mkhas grub sangs regyas ye shes kyi bka' ltar rje rin po ches mdzad pa'i mdzad pa'i byams mgon gyi bstod pa tshangs cod ma dang /
rje btsun 'jam pa'i dbyangs kyi bstod pa bstod sprin rgya mtsho dang /
rnam rgyal ma'i bstod pa 'chi med grub pa dang /
rdo rje rnam 'joms kyi bstod pa rnams 'dzin pa la 'bad rtsol ma dgos par lan re gzigs pa tsam gyis thugs su chud de rgyun du zhal 'don mdzad /
bka' gdams lha bzhi dang /
'jam dbyangs rigs 'ga' zhig dang /
'jigs byed /
mgon po phyag drug pa rnams rgyun bsnyen gyi tshul du mdzad /
de'i tshe yi dam dang chos skyong gi gzungs mamg tsam bzlas res kyis mnal lam du dur khrod 'jigs su rung ba dang /
khro bo dang /
gcan gzan sna tshogs pa'i rnam pa 'byung ba dang /
dngos su yang yi dam rdo rje 'jigs byed dang /
mgon po phyag drug pa sogs dam can chos srung mang po'i zhal gzigs /
'jam mgon bstan pa'i srung ma rnams kyis 'phrin las rnam bzhi sgrub par zhal gyis bzhes pa sogs dag pa'i gzigs snang dpag tu med pa byung zhing /
rang dang gzhan gyi tshe rabs brgya stong dran pa dang /
'das pa'i dus dang ma 'ongs par 'byung 'gyur mang po thugs la shar /
skal ba dang ldan pa re gnyis la de bzhin du lung bstan yang mdzad /
de nas mkhas grub sangs rgyas ye shes kyis dbyar chos la lam rim gyi khrid tshogs chos su gsungs pa bsgrims te gsan pas tshig don thams cad thugs su chud /
dbyar thog de la dben dgon du 'jigs byed kyi sgrub mchod thog mar tshugs thog bdag nyid chen po 'dis gcos dben dgon 'dus tshogs la rdul tshon gyi dkyil 'khor du yi dam gyi dbang bzhi rgyas par gnang bas dbang don brda 'phrod cing dmigs rim shin tu gsal ba dang /
dbang bshad gsan stobs kyis bla med spyi'i dbang gi rnam gzhag la 'khrul med kyi nges pa rnyed de sngags lam la gdeng thob pa byung ste bsam gyis mi khyab pa'i rnam par thar pa'o / /
de'i ston rje 'di pa 'khor dang bcas pas mkhas grub sangs rgyas ye shes la bka' gdams glegs bam cha lag dang bcas pa /
jo bo'i lam yig rgyas bsdus /
sha ra pa'i lam rim /
rgyal sras bka' 'bum /
lam mchog rtsa 'grel rnams kyi lung yongs su rdzogs par gsan no / /
de nas rje 'di bas dgun gyi ring ris med pa'i dam pa mang  po'i rnam thar nyin mtshan khor yug tu gzigs pas phyogs med kyi bstan pa dang dam pa rnams la chos kyi rjes su 'brang ba'i thugs dad chen po 'khrungs shing /
bdag nyid kyang dam pa rnams kyi rnam thar 'dzin pa'i dam bca' brtan po dang spro shugs 'phel bar gyur cing 'di nang gi 'dod pa la zhen pa spangs nas gzhi tshul khrims rnam par dag pa la gnas bcas /
re shig mdo sngags kyi thos bsam phyogs rer ma song ba zhig byas dbus gtsang gi ljongs 'dir phyogs ris su ma song bar skyes bu dam pa rnams kyi zhabs la gtugs te gsung gi bdud rtsi'i bgo skal la sbyin nas 'du 'dzis dben pa'i nags kyi sman ljongs rnams su tshe dang sgrub pa snyoms pa zhig cis kyang byed snyam du thugs la bcos min du 'char ba zhig byung ngo / /
de dus thugs skyo shas shin tu che zhing /
rje mi la ras pa dang /
'jam mgon tson kha pa chen po dang /
rgyal ba dben sa ba chen po sogs sngon byon dam pa'i rnam thar skyong bar bzhed nas zhal nas kyang de dang mthun pa'i gsung rigs mdzad pas dben dgon pa'i dge 'dun rnams rim gyis bcos min gyi dad pa rnyed cing /
rgyal ba dben sa ba chen po'i sprul skur yid ches rnyed de mkhas grub sangs rgyas ye shes la de lugs byas chog pa dgos zhes zhus pa na /
mkhas grub sangs rgyas ye shes kyis kyang da ni dus la bab bo snyam du dgongs nas de ltar mdzad par zhal gyis bzhes te dgung lo bcu bzhi pa nyi ma zhes pa chu mo lug gi lo zla ba gnyis pa'i tshes gsum gyi nyin bslab gsum ldan pa'i dge slong ri khrod pa 'dus pa'i tshogs kyi dbus su mi 'jigs seng ge'i khri la bkod de mkhas grub chen po sangs rgyas ye shes kyis shis pa rgyas par brjod cing me tog gtor nas byin gyis brlabs /
de'i tshe nam mkha' shin tu dwangs pa la me tog kha dog sna lnga pa'i char babs pa skye bo kun gyis mthong ba byung ngo / /
zla ba de'i tshes brgyad pa la me tog kha dog sna lnga pa'i char babs pa skye bo kun gyis mthong ba byung ngo / /
zla ba de'i tshes brgyad la mkhas grub chen po sangs rgyas ye shes la dbyangs can ma dkar mo'i rjes gnang zhus te tshes bcu nas dbyungs can ma'i bsnyen pa zhag bdun mdzad pas rgyal ba kun gyi yul gcig sgra dbyangs lha mor grags pa dbyangs can ma dkar mo zhal gzigs /
khyad par dbyangs can ma de'i thugs ka nas lha mo dbyangs can ma sngon mo phyag gnyis rin po che'i yol go dngos grub gzugs can lta bu'i shing thog gsar pas bkang ba 'dzin pa zhig 'thon te snod bcud dang bcas pa gtso mo la phul ba /
gtso mo'i phyag g.yas su bzhes pa'i shing thog gi 'bru gcig las tshangs pa'i sras mo dmar mo gcig thon byung ba des gtso mo'i phyag nas shing thog snod dang bcas pa blangs te rje 'di la phul byung ba longs spyad pas blo gros nam mkha' mdzod kyi sgo thog mar bye ba'i tshul bstan /
sku tshe 'dir de gong du snyan ngag sogs tha snyad kyi gtsug lag la thugs sbyong ma mdzad na 'ang /
de dus dbyangs can ma ji ltar gzigs pa ltar /
thun mtshams su lha mo dbyangs can ma'i bston pa zhig rtsom 'dod 'khrungs pa na /
de ma thag tshig sbyor rnams wal gyis shar nas thogs med du rtsom pa 'di ltar mdzad de /
na mo swa ra swa ste yA /
sgra dbyangs lha mo  dbyangs can ma la bstod pa lha'i glu dbyangs zhes bya ba /
bcom ldan 'das ngag gi dbang phyug la phyag 'tshal lo / /
dbang sngon zhu ba 'khyil 'dra'i yid bzhin mtsho / /
dal gyis rlabs phreng dbu ba'i 'dzum dkar can /
chu skyes bla bres brgyan pa'i chu gter ngogs / /
rtsa sha gzhon nu'i kha dog ltar bkra ba'i / /
yid 'phrog baiDUra sngon po'i ne'u gsing steng / /
zla ba nor bu'i do shal bkrams pa ni / /
'chi med lam du skar tshogs gsal ba bzhin / /
marga ta yi khu ba byugs 'dra ba / /
yid 'ong rkang 'thung mdzes pa'i lag mnyan ni / /
dang ba'i bser bu'i pho nyas bskul ba na / /
chags ldan yid dbang 'gugs pa'i g.yab mo bzhin / /
gsar pa'i lang tsho rgyas pa'i pad+mo rnams / /
ldem ldem gar bsgyur ge sar ze'u 'bru dgod / /
me tog sbrang rtsis phyug pa'i lding khang du / /
bung ba gzhon nu mgrin pa'i rgyud mangs bsgreng / /
ne'u tso'i gshog pa ltar mdzes nags tshal gyi / /
phun tshogs gzhal med kun dga' bskyed pa'i dbus / /
pad dkar lan tshar g.yo ba'i lte bar ni / /
bdud rtsi'i 'od can gzi byin rgyas pa'i steng / /
'bum phrag nam mkha'i nor bu'i 'od stong gis / /
rab myos kai la sha yi rdul brtsegs la / /
'khu ldan dung gi 'khril shing mdzes ma 'di / /
lta byed bdud rtsi ma lus spungs pa bzhin / /
bsil 'od bdag po phyed pas thor tshugs dang / /
thor tshugs nam mkhar bsgreng bas me tog phreng / /
spel legs me tog phreng bas sil ma'i skra / /
kun kyang gdugs dkar yan lag mchog gis mdzes / /
dpal ldan nam mkha'i lus can khyod nyid kyi / /
'dren byed yon por 'khyog pa'i sgro ldan ni / /
pany+tsa rdogs pa ci smos gcig gis kyang / /
dpal rkang yid kyi bstan pa rdo rje'i go /
lan brgyar 'bigs na de las gzhan pa'i ci / /
mchu sgros byu ru'i skyed tshal nyams dga' bar /
chu shesl gsar pa'i spu long phang phung la / /
'gongs pa'i tshems dkar phreng ba tshar du dngar / /
snyan tshig gre 'gyur gdangs kyis sgra 'dzin gyi / /
dbang po rnam par bzhad pa'i bcud len 'dis / /
dri za'i na chung mkhar nyal gnas 'bros shing / /
gser mngal skyengs nas bsam gtan zol la brten / /
rin chen sor gdub mdzes mas dam 'khyud pa'i / /
phyag zung 'jam mnyen ka ma la yi steng / /
'phang 'gro'i rnga gsang dbyar skyes dbyangs bzhin sgrog / /
mkhrang zhing rab rgyas nu ma'i khur 'chang ba / /
smin legs na chung gtsug rgyan khyod kyis ni / /
lus can chags pa'i bsam gtan la 'god na / /
'di las gzhan pa'i yid srubs mda' de gang / /
ring nas chags dang bral ba'i drang srong yang / /
ya mtshan khyod sku'i dpal 'dir yid 'khyor bas / /
man+d+ha rA yi dbu ba brtsegs 'dra ba'i / /
mu tig phreng tshogs 'cha' bas dgod pa bzhin / /
dbang sngon 'dab brgya bzhad pa la 'gran pa'i / /
srab 'jam lha rdzas stod g.yogs rnam par g.yo / /
pad+ma rA ga'i mdangs kyi mdzes sdug kyang / /
pham byed smad g.yog sham thabs dra bas dkris / /
yid 'ong rnam 'gyur stong gi rnam rol can / /
'pho 'gyur spangs  pa'i brgyad zung lang tsho'i dbyings / /
mngon dgyes dus gsum rgyal ba'i yum de la / /
gtsug skyes 'dzin mar bkod pa'i phyag bgyid do / /
snying la khyod sku'i snang ba dran tsam gyis / /
rab 'byams shes bya'i tshogs rnams ma lus pa / /
ji bzhin rtogs pa'i rnam dpyod 'od stong gis / /
'gro ba'i rmongs mun ma lus sel bar shog / /
bshad pas blo gsal rna ba mdzes byed cing / /
rtsod pas log smra ma lus klad pa 'gems / /
rtsom pas mkhas rnams mgrin pa'i rgyan 'chang ba'i / /
dbyangs can lha mos bkra shis deng 'dir stsol / /
ces pa 'di /
btsun pa blo bzang chos kyi rgyal mtshan gyis na tshod lo bcu bzhi pa'i dus su sbyar ba'o / /
zhes pa 'di phyag bris su mdzad do / /
bstod pa 'di ni dbyangs can ma'i sku ji ltar gzigs pa ltar du bstod pa mdzad pa yin pas 'di la dbyangs can ma'i bstod pa gzigs snang ma zhes rje btsun blo bzang chos kyi rgyal mtshan gyi thugs sras grub chen rnams mthun par gsung ngo / /
de nas mkhas grub sangs rgyas ye shes kyi bka' bzhin lam rim chung ba bzung nas zhag bcu skor song ba'i mtshams lam rim che ba la gzigs pas thugs shin tu 'gro ba zhig byung ste 'dzin par rtsom pa na bdag cag gi ston pa thub pa'i dbang po sku gser gyi lhun po la nyi ma 'bum gyi mdangs byugs pa lta bu sku che zhing 'od zer phyogs kun tu 'phro ba zhig zhal gzigs te /
de la bskor ba lan mang du byas te gsol ba btab pas byin gyis brlabs te lam rim chen mo yongs su rdzogs pa thogs pa med par zin te ma bas grub sangs rgyas ye shes la rgyugs phul /
de nas dgung lo bcu drug lon pa'i dus su mgon po zhi ba lha'i rtogs brjod pad+ma dkar po'i phreng ba zhes pa snyan ngag gi tshig rgyan phun sum tshogs pa zhig rtsom pa mdzad pas skye bo blo'i nor ldan rnams dga' ba bskyed par gyur /
rab tu byung nas khas blangs pa'i tshul khrims mig 'bras ltar gces par bsrung 'dod kyis thams cad mkhyen pa dge 'dun grub kyis mdzad pa'i 'dul ba'i gleng 'bum chen mo yang yang gzigs pas tshig don thams cad thugs su chud pa byung /
tshul 'di la ni rje blo bzang chos kyi rgyal mtshan nyid kyi zhal nas /
de dus dkor gyis cher ma sbags shing na tshod gsar pa rtsa khams shes pa sogs kyang gsal bas yin pa 'dra /
glegs bam bdag nyid kyis bltas pa dang /
chos bla mas gsungs pa sogs lan re lan gnyis tsam gyis don blo la 'char ba byung gsung ngo / /
mdor na dgung lo bcu bzhi nas bco brgyad kyi bar mkhas grub chen po sangs rgyas ye shes kyi zhal snga nas gdul bya'i bsod nams kyi zhing du phyogs su gshegs pa'i skabs ma gtogs rgyun du zhabs drung du bzhugs nas bu ston thams cad mkhyen pa'i gsung rab 'gangs che ba 'ga' zhig gi lung dang /
blo sbyong gi rim pa mang po'i lung dang /
dpe chos rin spungs rtsa 'grel /
be'u bum sngon po rtsa 'grel sogs kyi lung gsan /
gzha yang lam rim che ba dang 'dus pa'i 'grel pa bzhi sbrags su grags pa sogs cung zad ma gtogs /
rje bdag nyid chen po /
sras kyi thu bo rnam  gsum /
rje dge 'dun grub /
ba so chos rje sogs kyi gsung rab yongs su grags pa phal cher gyi lung rnams gsan /
lam rim dang bskyed rdzogs kyi khrid gang gsan pa rnams la nyams bzhes kyang gdeng thog par mdzad /
ston gyi dus 'gol ba'i skabs snar thang brgya rtsa'i rjes gnang /
jo bo lugs kyi sgrol ma nyer gcig gi rjes gnang /
bka' gdams lha bzhi'i rjes gnang /
be'u bum so so'i lung dang bcas pa /
rdo rje 'phreng ba dang /
mi tra brgya rtsa'i dbang lung yongs rdzogs gsan /
dbang rjes gnang gsan pa'i lha rnams la bsnyen pa 'gro gang che yang mdzad do / /
de nas ston rje rin po che'i rnam thar ltar thog mar shing rta chen po'i gzhung rnams la bslab sbyong gting phyin pa zhig mdzad par bzhed nas thugs la 'di 'khrungs te /
da ni dbang lung gdams ngag phal cher yang zhus zin /
mdo sngags kyi lam gyi rim pa rnams la yang go ba rags pa tsam chags / /
lhag pa'i lha mang po'i bsnyen sgrub sogs kyang dga' rab byung /
da ni bkra shis lhun por phyin nas shing rta chen po'i gzhung yongs rdzogs la bslab sbyong mthar phyin pa zhig myur bar bya'o snyam du dgongs nas mkhas grub sangs rgyas ye shes la de bzhin zhus pa na /
sngar dang gtan mi 'dra ba'i dgyes pa'i 'dzum dang bcas te /
da ni bkra shis lhun por slob gnyer gyi rtsis cis kyang legs zhes bka' stsal te lo de kha'i zla ba bcu gcig pa'i yar ngo'i tshes gsum la chos grwa chen po bkra shis lhun por phebs /
de nub mnal lam du bud med gzhon nu ma pho chas su byas pa cig na re /
'di sngar khyod rang gis bzung ba'i nyi ma'i dkyil 'khor yi no zer ser khob pa 'od zer cher med pa maN+Dal gyi dbyibs can zhig phyag tu phul byung ba la /
nyi ma yin na 'od chen po yong dgos rgyu la gsungs pas /
de na re /
'od zer rnams phyis nas gsal bar 'gyur ro / /
zer ba zhig rmis /
de yang slob gnyer gsha' ma zhig byed na snying thag pa nas chos grwa rigs lung dus las ma yol ba 'grim pa sogs dka' ba ma spyad na dam pa'i skye bo mkhas pa rams dgyes pa bskyed mi nus pa'i nyes par gzigs nas /
'khrungs yul dang bstun thos bsam gling gi chos grwa 'grim par mdzad /
de dus 'khor yang dge bshes dpal 'byor bya ba gcig las med cing /
grwa rkyang snyoms chung rang la thugs gzhol bas de kha'i brtul zhugs 'dzin pa yin yang bkra shis lhun po'i bla ma slob dpon thams cad kyis phyag dang bsnyen bkur mthong gzos cher mdzad cing /
khyad par khri thog na paN chen bsam 'grub dpal bzang bzhugs pa mjal /
de rjes khong la grwa pa zhig gis de ring rje drung dpen sa pa dang mjal 'dzom mdzad 'dug pa zhes zhus pas /
shin tu mjal /
nged gnyis phyag 'tshal res ni ma byung gsungs /
ci yin zhus pas /
khong ni thams cad mkhyen pa dge 'dun grub la phyag 'tshal gyi 'dug /
ngas ni rgyal ba blo bzang don grub la btsal /
nged gnyis phyag 'tshal res ni ma byung gsungs /
ci yin zhus pas /
khong ni thams cad mkhyen pa dge 'dun grub la phyag 'tshal kyi 'dug /
ngas ni rgyal ba blo bzang don grub la btsal /
nged gnyis phyag 'tshal res ma byung zhes zhal kyal yang gsungs zhes zer /
de'i tshe gzim khang dang chos khrims pa sogs mang pos mkhan slob thams cad  kyis phyag sogs mdzad nas /
tshogs chen du yang khri stan mtho ba zhig cis kyang bzhes dgos zhes yang yang nan gyis zhu ba byung yang /
dgag bya che zhing dgos pa chung ba dang /
rje bla ma'i dgongs par yang snyoms chun gis chos grwa gsha' ma 'grem pa zhig la dgyes pas dang du ma bzhes pa na /
'o na btsun chung rnams dang lhan cig gral 'dzin gyi dka' ba mi dgos shing /
nyes pa gzhan gang yang med pas dre'u rngog gis khyad par du byas pa'i gral khungs shig ces kyang 'dzin dgos zhes paN chen rin po ches nan gyis zhu bar mdzad pas /
rje 'di thugs bzhed pa bzhin ma byung yang paN chen rin po che'i bka' lcid ches pas dang du bzhes /
de nas thos bsam gling gi slob dpon rin po che dpal 'byor rgya mtsho'i drung du sbyor ba rtsi ba'i 'go 'dzin par byon pa'i tshe rten 'brel khyad par can mang du byung zhing /
khyad par gzim spyil gyi sgo drung du rnal 'byor ma'i rnam pa zhig gis 'o ma ka pA la gang khyer byung ba /
rje 'di pas ma rgyud pa'i bslab bya g.yon skor dang phyag mdzad par mos pas /
des 'dzum pa dang bcas snod bcud de rje 'di'i sku mdun du bteg byung ba de la mchod yar zhig mdzad nas yar cung zad cig phebs te /
rnal 'byor ma de ci 'dra zhig yin snyam du phyi mig cig gzigs pas mi snang bar gyur 'dug gsung /
de nas sbyor ba rtsi ba sogs spyi dang mthun par mdzad pas sngon yun ring po nas sbyangs pa'i mthu can yin par ma zad /
mkhas grub sangs rgyas ye shes kyi zhabs drung du mdo sngags kyi lam gyi dka' gnas thams cad gsan te thugs nyams su bzhes par mdzad pas /
dus 'dir chos grwar phebs tsam nyid nas lam dang lam min 'byed pa la blo gros thogs pa med par gyur kyang zla ba gcig tsam zhig bum nang gi mar me'i tshul du bzhugs /
dbyar gnas la dben dgon du phebs /
de'i tshe mkhas grub sangs rgyas ye shes kyis bdag nyid chen po 'dis gcos dben dgon tshogs pa la spyan snga chos drug gi bshad lung dang /
chos rje 'ba' ra ba'i gsung 'bum gyi lung sogs dang /
bdag nyid chen po 'di la sger du rgyal ba tsong kha pa'i snyan rgyud thun mong min pa khrid chen brgyad du grags pa dang /
dbang rjes gnang sngar ma gsan pa mang du gnang /
ston dus rje btsun mi la'i rnam mgur gyi lung sogs gsan zhing /
dben pa la thugs spro bas /
na mo gu ru many+dzu g+ho ShA ya /
gang la brten na bslu ba med pa'i skyabs / /
bu ram shing pa'i zhabs sen zla tshes dkar / /
bdag snying kun da'i ze'u 'brur rtag gzims pa'i / /
mdzes sdug nam yang nyams pa med gyur cig / /
lhar bcas 'dren pa ston pa sangs rgyas kyang / /
deng dus thos pa'i lam du gshegs gyur na / /
mthon po'i nor 'dzin las 'ongs 'bab chu ltar / /
g.yo ba'i 'jig rten rtag pa'i go skabs ci / /
dpag med tshe gnas sngon gyi mi rnams kyang / /
deng sang ming gi lhag ma tsam zhig na / /
skal ngan snyigs dus skye bo 'di dag gi / /
tshe ni bar snang glog dang cis mi mtshungs / /
skye rga na 'chi'i dgra tshogs kun bcoms shing / /
nyon mongs g.yul las rgyal ba'i mkhas  pa'i tshogs / /
kun kyang dus kyis rim pas byon zin na / /
bdag lta myur du mi 'chi'i nges pa gang / /
tshe ni bser bus bskyod pa'i ut+pal gyi / /
'dab rtser 'bring ba'i chu thigs ltar mthong zhing / /
srid pa'i phun tshogs gdug pa'i sbrul gyi lce / /
g.yo ba'i zlos gar 'di la dga' ba ci / /
'khor ba'i bde 'byor kun gyi rtser son pa / /
tshangs dang dbang po 'khor los bsgyur rgyal yang / /
dbang med 'jigs rung mnar med mes sreg na / /
mkhas pa su zhig 'dod la chags par byed / /
'jig rten phun tshogs stobs kyi myos chu yis / /
mngon par myos pa'i dregs ldan 'di dag kyang / /
ring por mi thogs rgya mtsho 'khrugs pa'i nang / /
gru ngan ji bzhin 'gyur ba'i chos can nyid / /
mdor na mthon po'i mtha' rgud bsags pa 'dzad / /
'dus pa 'bral zhing skyes pa kun 'chi zhes / /
bslu med bden pa gsung bas gang gsungs pa / /
de de bzhin du 'jig rten 'di na snang / /
rgyal ba'i zhal gyi nyin byed las 'ongs pa'i / /
'od zer gang gis yid la ma reg pa / /
mi khom brgyad kyi mun pa'i gling chud na / /
de tshe dge legs go skabs ga la yod / /
sna tshogs 'gro ba'i mtho dman 'gyur ldog dang / /
sdang dang phrad dang gnyen dang bral ba dang / /
skye rga na 'chi'i snang tshul mthong nas ni / /
bdag kyang de dang 'dra bar cis mi lta / /
dbyar dus mkha' la shar ba'i 'ja' tshon dang / /
chu 'dzin lang ling g.yo ba'i 'du 'god ltar / /
lang tsho'i rang bzhin 'jig pa'i ngang tshul can / /
'di la blo ldan su zhig yid rab rton / /
gser gyi ri las g.yu yi khron 'bab cing / /
mi rnams bdag gi bshes su song yang ci / /
'bral med nor du 'phags pa'i nor bdun dang / /
gtan gyi grogs por bla med byang chub bzang / /
de phyir 'di nang chos brgyad spros pa'i rgya / /
shes rab ral gri rnon pos dral byas te / /
thub pas bsngags pa dben pa'i nags tshal der / /
sems khyod zhi ba'i bdud rtsi cis mi len / /
spangs ljongs 'ja' tshon bkra ba'i lding khang du / /
zla ba nor bu'i rdo leb gcal du bkram / /
g.yur gyis dud pa'i 'dab ma'i grib bsil la / /
nyin mo spyod pa'i rnal 'byor skyong bar spro / /
de bzhin zla ba'i sgron me 'od 'bar zhing / /
rgyu skar do shal rgod pa'i mtshan dus su / /
g.yeng med rnal 'byor brtson pa'i dga' bde 'di'i / /
dpe yang srid pa gsum na ga la yod / /
pad+mo'i dra bas khebs pa'i nyal 'gro'i rgyun / /
gnas der dal 'byor don ldan byas na snyam / /
me tog 'bras bus gang ba'i ljon shing gi / /
spu long mngon par rgyas pa'i sa 'dzin khrod / /
sngo ljang lo ma'i spyil chung nyams dga' bar / /
ting 'dzin dga' bde'i dpal la spyod par spro / /
gang du za zir g.yeng ba kun por nas / /
ri skyibs nor bu'i phug yangs nyams dga' bar / /
'phags pa'i rigs bzhi la gnas dga' bde gang / /
de 'dra rgyal po rnams la'ang yod re skan / /
'chi med skyed tshal  'dra ba'i sman ljongs su / /
mi dge'i spyod tshul phra mo 'ang rgyang bsrings te / /
sgo gsum dam pa'i lam bzang skyon med par / /
ma bcos lhug par 'jog la snying nas spro / /
der ni thub gzhung bdud rtsi'i bcud len gyis / /
nyon mongs yid kyi rnag khrag kun sbyangs te / /
ting 'dzin sgo brgya phye nas yon tan gyi / /
ngo mtshar bgrang yas ltad mo blta bar smon / /
de skad smra ba dben pa'i nags tshal la / /
mngon par spro ba'i dge sbyong gyi na pa / /
blo bzang chos kyi rgyal mtshan zhes bya bas / /
smon pa ji bzhin tshig gi lam du spel / /
zhes sogs gsung mgur mang po mdzad /
de nas dgun chos dang po la bkra shis lhun por phebs te rigs chen la bsgrigs chos grwa dang rigs lung chen mo'i grwa thams cad du bgro gleng la thugs brtson shin tu che bar mdzad de phyag mthil la sgal ba chags shing /
phyag sen gyi mtshams rnams ut+pala ltar gas pa byung ngo / /
de nas 'gal ba zhes pa sa mo glang gi lo'i sa ga zla ba'i dus chen gyi thog dben dgon du phebs te mkhas grub sangs rgyas ye shes kyis rdul mtshon gyi dkyil 'khor du bde mchog gi dbang gnang ba gsan /
de 'phral du bkra shis lhun por phebs /
de dus phyogs thams cad 'brum nad kyis khyab nas rje 'di la'ang 'brum bu'i bsnyun gzhis btab kyang rigs lung 'chags med mdzad /
rje 'di 'brum dus bsnyun pa mkhas grub sangs rgyas ye shes kyis gsan 'phral bkra shis lhun por phebs /
zhag gsum bzhugs nas byin rlabs mdzad de 'phral dang yun du dge ba'i bka' tha ma stsal nas tshes gsum la dben dgon du phebs /
de'i nyin par gsol ja bzhes 'dod nas zhabs 'bring rnams mi 'dod cing 'jigs bzhin du gso ja bzhes shing zhal gzon glod pas /
mdor na nyer bdun brgyad gnyis sku ngal ba tsam ma gtogs bsnyun gzhi'i rigs ci yang med par zhag lnga la 'brim bu'i bsnyun gzhi sangs kyis dwangs pa zhig byung /
de yang zhabs 'bring ba dge bshes mngon sum du yod pa ma gtogs /
snyun gzhi yun thung ba dang 'brum rjes med pa la dpags te gzhan dag ni bden nam brdzun zhes the tshom gyi dpyad thag 'dzin pa'ang byung zhes grag go /
de dus mkhas grub sangs rgyas ye shes kyis jre 'di pa la byin rlabs gnang zhing snyan rgyud kyi bstan pa'i bdag por byin gyis brlabs pa'i tshul sogs ni mkhas grub sangs rgyas ye shes kyi rnam thar du brjod zin pa ltar ro / /
de nas thos bsam gling zhal snga nas slob dpon rin po ches tshad ma rnam 'grel gyi spyi bskyur mdzad dgos tshul nan chags pa ltar zhal gyis bzhes te mkhas mang 'dus pa rgya mtsho'i dbus su tshad ma rnam 'grel la dam bca' bzhag ste dri med rigs pa'i sgra dbyangs sgrog pa la dpal ldan chos kyi grags pa slar yang 'ongs pa ji lta ba bzhin du gyur te mkhas pa mtha' dag gi yid 'phrog par mdzad do / /
'brum bu'i bsnyun gzhi drangs pa'i mjug nas sku mtshams rgyun bskyangs te 'jam dkar dang /
'jigs byed kyi bsnyen pa sprel nas zla ba gcig lhag tsam sku mtshams mdzad /
de skabs man la ltas ngo mtshar ba  du ma byung yang phyag bris su ma mdzad /
de skabs 'ja' tshon sna lnga'i gur khyim gyi dbus su zla ba'i dkyil 'khor gyi steng du a dkar po'i mthar ya ma ra dza'i yi ge shel ltar dwangs pas bskor ba /
de las 'od zer 'phros pas rang gzhan snod bcud thabs cad 'od gsal bar byed pa zhig mngon sum du gzigs te /
'jam mgon snyan rgyud kyi man ngag mthar thug 'jam dbyangs zhi khro sbrags sgrub kyi byin rlabs rtogs pa khyad par can brnyes so / /
de nas mkhas grub sangs rgyas ye shes zhing gshegs pa gsan nas dben dgon du phebs te sku gdung la mchod pa dang /
dgongs rdzogs su phyi'i mchod rten dang /
gzim mal du sku 'dra bzheng ba sogs dgongs rdzogs ji ltar mdzad pa'i tshul rnams ni mkhas grub sangs rgyas ye shes kyi rnam thar du brjod zin pa ltar ro / /
de nas bkra shis lhun por phebs nas dbu ma'i gzhung la sbyangs te lung dang rigs pas phas rgol zil gyis gnon pa la spobs pa thogs pa med pas slob dpon zla ba grags pa slar yang gangs ri'i ljongs 'dir phebs pa ji lta ba bzhin du gyur to / /
de nas lcags mo yos lo'i gro zhun zla ba'i dkar po'i tshes gsum gyi nyin gzim khang rgyal mtshan mthon por paN chen dam chos yar 'phel ba'i zhal snga nas kyis mkhan po dang /
slob dpon rin chen dpal 'byor rgya mtsho bas las slob /
paN chen lha dbang blo gros pas gsang ston mdzad de dad pa'i dge 'dzin grangs tshang ba'i dbus su bsnyen par rdzogs pa dge slong gi dngos po yongs su rdzogs pa bzhes te /
ston pa thub pa'i dbang po slar yang gangs ri'i ljongs 'dir byon pa ji lta bur gyur to / /
lo de kha'i ston mjug dbus phyogs su byon /
jo zhal rnam gnyis sogs kyi drung du dngos bshams yid sprul gyis mchod cing bstan pa rgyas pa'i smon lam rnam par dag pa 'debs par mdzad pas byin gyis brlabs pa'i mtshan ma khyad par can yang mang po byung /
de nas mthar gyis ri bo dge ldan du 'phegs /
der dga' ldan khri rin po che dang sde pa skyid shod pa sogs kyis bskul ma mdzad pa ltar ser skya stong phrag mang po tshogs pa'i dbus su dka' chen bzhi la dam bca' mdzad pa na bdag nyid chen po 'di'i rigs pa'i rnam 'gyur la 'gran nus pa su yang ma byung bas phyogs las rnam par rgyal ba'i grags pas sa'i steng ma lus pa khyab par gyur to / /
gnas der rje btsun nam mkha'i mtshan can gyi drung du gtso bor dus kyi 'khor lo'i dbang yongs rdzogs /
bsdus rgyud /
'grel chen /
dbang mdor bstan sogs kyi lung yongs rdzogs /
bde mchog dril bu phyi nang gnyis kyi dbang /
kyai rdor thod pa can dang mtshon cha can gnyis kyi dbang /
'khor chen gyi dbang /
rta mgrin yang gsang gi dbang /
bde mchog nag po pa'i dbang /
gshed dmar lha lnga /
bka' gdams thig le bcu drug gi dbang /
kun rig gi dbang sogs rnal 'byor rgyud kyi dbang 'ga' dang /
tshe dpag med /
mi 'khrugs pa sogs bya spyod rnams kyi dbang mang po dang /
dmar po skor gsum gyi rjes gnang dang /
gsum ga'i gdams pa yongs su rdzogs pa'i lung /
bde  mchog dkar po /
phag dkar shes rab gsal byed /
sna tshogs yum /
lha mo shrA ma Na /
dur khrod bdag po yab yum /
lha mo phyag bzhi ma /
rnam sras ser chen gyi rjes gnang /
bka' gdams gzhung drug /
bka' gdams chos 'byung /
bu ston chos 'byung /
dpe chos rin spungs rtsa 'grel /
chos rje nam mkha'i mtshan can rang nyid kyis mdzad pa'i 'jigs byed kyi bskyed rdzogs /
bshes spring /
tshig gsal /
'jug pa'i rang 'grel /
lam rim chen mo rnams kyi lung gsan /
slob dpon rdo rje 'dzin pa dge 'dun rgyal mtshan pa'i drung du /
'dus pa'i 'grel pa bzhi sgrags kyi lung bshad /
rje dge 'dun rgya mtsho'i gsung 'bum thor bu bas mtshon gsung rtsom thams cad kyi lung /
tshe dbang /
phyag rdor u tsa /
rnam sras ser chen rnams kyi rjes gnang rnams gsan /
slob dpon rin po che rnam rgyal dpal bzang ba'i drung du rgyud pa rnams dang lhan cig rim lnga gsal sgron gyi bshad lung /
bod du 'gyur ba'i 'dus pa'i bshad rgyud rnams kyi lung /
tshal lugs kyi mgon po phyag bzhi pa'i dbang bzhi yongs su rdzogs pa rnams gsan /
khri thog pa sems dpa' chen po dam chos dpal 'bar ba'i drung du /
khros nag gi dbang dang /
nam mkha' sgo 'byed /
gcod gzhung skal ldan 'jug dogs skor gsum gyi lung songs gcod skor yongs rdzogs gsan /
de dang de dag gi tshe don gnyer can mang po la chos kyi bdud rtsi'ang rgya cher stsal /
de dus yer pa dang tshal gung thang gi gnas mjal yang zhib tu mdzad /
yer par zhag bdun bzhugs ring thugs dam la gcig tu gzhol bar mdzad cing /
drung pa bsam gtan pa sogs dge slong ri khrod ba mang po la lam rim dang blo sbyong gi khrid stsal /
phyir lam tshal yang dgon gyi mgon po des byin gyis rlobs pa'i mtshan ma ston pa dang /
lhag par gung thang gi mgon po'i zhabs la bzung nas 'phrin 'chol shugs drag mdzad pa na zhabs 'gul bskyod mdzad pa byung /
de nas dben dgon du phebs te dbyar gnas thog bla ma slob dpon dang dka' bcu rab 'byams sogs dge ba'i bshes gnyen chos nyan pa mang po 'dus pa la thugs bzhed ltar lam rim chung ba khrid dang sbyar /
mdo dang rgya gzhung mang po'i lung gis brgyan te gzabs bshad rgyas par stsal bas dge ba'i bshes gnyen rnams lhag par dgyes /
sgo mang slob dpon gzhung khang rab 'byams pa zer ba zhig na re /
ngas dge ldan khri gdan zur sogs dbus gtsang gi bla ma mang po la chos nyan /
mgo bo shin tu mkhregs pa zhig yin yang /
rje bla ma khyed nyid kyi gsung bshad rnams sems la phan zhing gzhan las dad pa mchog tu skyes zhes zhus /
ston der bzhugs te sku mtshams bcad nas dkyil 'khor chen po mang po'i bsnyen pa mdzad /
de nas sku mdun blo bzang ba yang dbus nas byon te rje btsun bla ma mkhas grub sangs rgyas ye shes kyi sku brnyan gser zangs las grub pa mi tshad che la gtogs pa bzhengs nas rnam byung zhes pa sa pho 'brug lo'i nang du rdzogs par grub ste /
dpal 'khor lo sdom pa'i rdul tshon gyi dkyil  'khor du rab tu gnas pa rgyas par mdzad cing bzo bo rnams kyang yon gyis tshims par mdzad do / /
de nas dben dgon du ma 'ongs pa'i stan rgyun la dgongs te rten bzhengs mang du mdzad cing /
rten bzhengs grub 'phral du /
da ni skye ba 'di la bltos pa'i rnam g.yeng dang 'dres pa'i bya ba byed dgos kyang de tsam gyis mjug bsdus /
tshe 'di don gnyer gyi mi dang mi 'phrad /
'jig rten chos brgyad kyi rnam rtog dang mtshams po che bcad nas tshe dang sgrub pa mnyam pa zhig bya'o snyam du thugs la bcangs shing /
sku mdun blo bzang ba dang yang bgros te de 'phral sku mtshams dam par bcad /
thun mtshams rnams su phyag dpe gzigs pa sogs kyang bshol te zla ba drug bdun gyi bar dge sbyor la brtson par mdzad pas dge sbyor la brod brnyed de 'di kha'i rgyun skyong rgyu byung na lam zin pa la'ang tshegs mi yong ba 'dug snyam pa thugs la shar /
de dus thugs nges 'byung skyo shas shin tu che bas 'dir dpal sha ba ri pa dang /
rje mi la ras pa ltar tshe dang sgrub pa mnyam pa zhig byed snyam pa nar mar yod pa na rje btsun tsong kha pa chen po mdun gyi nam mkhar byon nas /
rang dang gzhan la phan pa'i phyikr / /
thos pas ngoms par mi bya ste / /
sa gsum brnyes pa'i sems dpa' yang / /
thos pas ngoms pa med la ltos / /
zhes gsung ba zhig gsal bar byung /
de nas ring po ma lon par sku mtshams grol te mnal lam dang thun par bang lung man ngag mtha' yas pa gsan cing /
gzhung chen mo'i rtsa 'grel rnams la'ang zhib tu gzigs te /
mngon rtogs rgyan /
rgyud bla ma /
rtsa ba shes rab /
rin chen phreng ba /
rigs pa drug cu ba /
bshes pa'i spring yig / /
bzhi brgya pa /
dbu ma 'jug pa /
bslab btus rtsa ba /
byang chub sems dpa'i spyod pa la 'jug pa /
byang chub lam sgron /
blo sbyong rtsa ba 'ga' /
'dus pa'i rtsa rgyud /
bde mchog rtsa rgyud /
brtag gnyis /
dus 'khor bsdus rgyud bsdus pa /
mgon po klu sgrub kyi rim lnga sogs gzhung chen mo mang po la zhal ton re mos su mdzad /
rje rin po che bkras rin pa /
tshogs chen mkhan po rin rgyam pa sogs dge ba'i bshes gnyen bcu tsam zhig la bde mchog wu i pa'i dbang dang dmar khrid /
snar thang brgya rtsa'i rjes gnang /
sgrol ma nyer gcig gi rjes gnang /
brgyad stong pa'i lung /
bka' gdams gzhung drug gi lung /
lam rim gyi khrid sogs chos kyi rnam grangs shin tu mang ba gnang /
dam pa de nyid kyi drung du 'ang /
nA ro mkha' spyod ma'i dbang /
mkha' spyod gzhan gnyis kyi rjes gnang /
'jam dbyangs chos skor /
zhabs brgyad pa'i rjes gnang /
gleng 'bum chen mo /
mdo rtsa /
sum brgya pa /
mngon pa kun las btus dang mdzod rtsa ba /
'grel pa don gsal /
mdo kun las btus /
jo bo'i chos chung brgya rtsa /
dbu ma rigs tshogs drug / /
byams chos lnga /
'jigs byed kyi bskyed rim chen mo mkhas grub thams cad mkhyen pa'i gsung gi 'phro chos rje blo gros chos skyong bas mdzad pa rnams kyi lung gsan /
nyin mtshan khor yug lta bur phan tshun re mos su  chos kyi 'khor lo bskor te /
mngon chung bar dben dgon du phebs /
de dus dben pa la shin tu dgyes pa che zhing /
da lam bya bral gyi brtul zhugs blangs te phyir zlog pa med pa sngon gyi grub thob rnams dang mtshungs pa zhig byed /
de ltar byed pa la 'di nang gi lto gos tsam la yang 'khri ba chod pa zhig ma byung na bya bral gyi ming btags pa'i gnyis med seng ger song na ma legs so snyam du dgongs te bcud len gyi rnam grangs du ma la goms pa nyams 'og tu chud par mdzad cing rlung sbyor 'khrul 'khor sogs la goms pa phul phyin yod kyang da dung bogs dbyung ba'i phyir dgun stod brag rgyar phebs nas brtson par mdzad pas zhag bdun tsam gyis bka' rgyud pa'i lugs kyi ras phud btang chog pa byung /
der g.yeng ba med cing thugs rig dwangs pas nyams mgur mang po mdzad cing /
'ga' zhig yi ger mdzad pa ni 'di ltar /
na mo gu ru many+dzu g+ho ShA ya /
blo gtad thug kyi bla ma dkon mchog gsum / /
rkang rus pa'i khong nas skyabs bzung ste / /
bka' mdo rgyud kyi lam las 'ongs pa yi / /
glu tshig gsum gyi snying gtam 'di skad smra / /
dus da lta rang dbang yod pa'i tshe / /
don 'bras med spun pa ma 'phyar bar / /
las byas pas 'tsheng ba'i rnam dkar la / /
yid rtse gcig tu drul na don po yin / /
tshe 'di yi mdun ma ci byas sla / /
tshe phyi ma shul ring 'jigs pa che / /
lam shul ring 'jigs pa'i bskyel bsu dang / /
brgyags 'dzad med kyi grangs gshoms byas na legs / /
sngar 'dod yod ro la ji tsam spyad /
de bsams na snying po ci 'dra 'dug / /
da rang nyid rang gis ma bslu bar / /
blo 'gyod med kyi gdengs drod tshegs su tshud / /
rang mngal du zhugs pa nas bzung ste / /
dgra 'chi bdag drung du chas zin cing / /
dus yud tsam sdod pa'i skabs med pas / /
snying dang rings kyi longs yod bdud kyis bslus / /
dgung mkha' la shar pa'i 'ja' tshon de / /
gzugs mdzes kyang myur du yal nas 'gro / /
gzhon sha khrag rgyas pa'i lang tsho yang / /
dus skabs cig gis mi rtag 'gyur ba'i chos / /
dbyar char sprin nang gi glog dmar bzhin / /
dus snyigs ma'i tshe thung zhag 'ga' 'o / /
mi rgan gzhon go rim mi 'dug pas / /
phyis g.yeng med du bag gzon dam po mdzad / /
gnyen 'khor g.yog sprin gyi 'du 'god dang / /
srog mi brtan chu yi chu lbur dang / /
nor longs spyod rmi lam dpal 'dra bas / /
tshe rtag 'dzin gyi mdun grangs cam ste zhog / /
rten dal 'byor ldan pa'i mi yi lus / /
'di rnyed par dka' zhing 'jig par sla / /
dus da res lan cig rnyed pa 'di / /
don mdo med du gtong na smyon pa yin / /
yul yul can gyi chos rnams ji snyed pa /
blos ma brtags ma dpyad nyams dga' yang / /
don dpyad na mi dmigs stong pa'i dang / /
dbyings de ru rig pa gcer bur zhog / /
sems chags sdang rjes su ma 'phro bar / /
rje rgyal ba'i gsung gi gces pa'i mdzod / /
lam stong nyid snying rje'i snying po can / /
'di 'bral med du sgoms dang yun du dge / /
phyi thos bsam sgro 'dogs ma chod  kyang / /
sems 'khor 'das rtsa bar gsungs pa'i phyir / /
nang shes rgyud zhi zhing dug par gyis / /
chos zab don gyi snying po bsdus pa yin / /
lus snang stong tshogs pa lha yi sku / /
ngag grag stong bzlas pa rgyun mi 'chad / /
yid bde stong dbyings la ma g.yos par / /
phra bla ma'i rnam thar rjes su skyongs / /
gtam 'di ltar smras pa'i dge ba des / /
khams gsum gyi 'khor ba'i sems can rnams / /
rgyu kun 'byung 'bras bcas yongs spangs te / /
sku gsum gyi go 'phang myur thob shog /
de nas dben dgon tshogs pa je rgyas su song ste dge 'dun mang du tshogs pa dang /
phyogs 'dus kyi dad ldan bcas la lam rim /
blo sbyong /
bka' gdams glegs bam /
dpe chos rin spungs /
'dul ba'i bslab bya /
'jigs byed dang bde mchog sogs kyi bskyed rdzogs dmar khrid /
lta khrid /
gsang ba de 'jigs gsum /
gdugs dkar sogs kyi dbang /
snar thang brgya rtsa'i rjes gnang /
chos skyong mang po'i rjes gnang /
bsgrub skor sogs rgyas par mdzad de klog pa thos bsam gyi 'khor lo dang /
ston dang dgun gyi dus 'du 'dzis dben par mdzad de /
sku mtshams su bzhugs nas lhag pa'i lha mang po'i bsnyen bsgrub sogs bsam gtan gyi 'khor lo dang /
sos dang dbyar 'jug myang stod /
shab /
shangs /
thon sogs ci rigs su phebs nas chos dang mthun par sde dpon rigs dang ban skya'i tshogs mang po'i bzhed pa 'gengs pa sogs bya ba las kyi 'khor lo la'ang brtson par mdzad /
de dag gi skabs su gnas pa'o / /
zhes 'byung ba ltar /
rab mi gral nas bud de /
mang du thos pa nags kyi nang dag tu / /
lang tsho yol ba rnams kyis gnas pa bde / /
zhes bka' stsal pa ltar /
gzhan gyi don du rang don gtso bo ltar bsgrub pa'i sgrub pa cig byed /
de min rang don gyi 'khri ba bcad de bstan pa dang sems can kyi don phun sum tshogs pa gang rung zhig bsgrub par bya'i /
de gnyis gang yang ma yin pa'i gson pa tsam las shi ba legs sol snyam du dgongs pa byung zhing /
de dang mthun par bla ma dkon mchog la yang snying nas re dogs dang bral ba'i gsol ba 'debs pa 'di ltar mdzad de /
na mo Ar+ya mai tri ya /
steng dga' ldan lha brgya'i gtsug rgyan du / /
rje sa bcu'i dbang phyug mi pham mgon / /
dpal na ma mkha' dri ma med pa dang / /
pha mnyam med 'jam dpal snying po'i zhabs / /
sras dpag med sems dpa'i 'khor dbus su / /
chos theg mchog dga' ston 'gyed pa der / /
bdag gdung ba'i sems kyis gsol 'debs na / /
thugs brtsa ba'i lcags kyus drangs su gsol / /
dus deng sang bstan pa'i gzugs brnyan 'di / /
lar yid la brnags kyang phan pa med / /
don de phyir yid dga' chos 'dzin du / /
dus myur ba nyid du bgrod par smon / /
tshe 'di snang 'gags pa'i de ma thag / /
rje rgyal tshab chos kyi mdun sa der / /
yid dang ba'i rlung gis rab 'phangs nas / /
chos theg pa che la spyod  par shog / /
tshe 'di snang rang gzhan don 'grub pa'i / /
las mthu dang ldan pa ma mchis na / /
pha khyed la thugs rje tshad med pas / /
dus da lta gnas der drang du gsol / /
mi kho bo'i 'di phyi'i bde legs kun / /
rje bla ma khyed rnams mkhyen lags pas / /
dus 'di nas byang chub ma thob par / /
lam ngan pa'i g.yangs las bskyeb tu gsol / /
ces pa'o / /
de nas rnam 'phyang zhes pa sa pho khyi'i lo chos grwa chen po gangs can chos 'phel gyi mkhan por 'byon dgos tshul sde ba lhun po rtse ba dang mchod yon thams cad kyis nan gyis gsol ba btab pa la brten nas lnga mchod chen mo'i nyin chos grwa chen po gangs can chos 'phel gyi khri thog tu phebs /
tshogs pa la lam rim chen mo'i gzabs bshad dang /
de'i dus gangs can dge bshes rags shing mang bas /
dka' bcu rab 'byams bzhi bcu tsam gyis gsol ba btab nas lam rim gyi khrid rgyas par stsal /
thams cad kyis ngag 'dzin dang shar sgom du mdzad /
dpyid dus tshogs par snar thang brgya rtsa'i rjes gnang dang /
gnas pa paN chen mkhar brag pa /
shar byang slob dpon gnyis sogs dge bshes drag rim nyi shu skor la dgongs rnga nyis sbrel gyi ring /
rdo rje 'chang chen po'i lam gyi rim pa'i bshad lung gnang /
mjug tu mdo sngags kyi dka' gnas kyi 'bel mchid dang rigs lung rgyun ring nyin re bzhin mdzad de bshad sgrub shin tu 'phel /
de nas khro phu'i smon lam la phebs te skya ser phon che ba 'tshogs par dge 'dun rnams la mang ja dang 'gyed sogs rgya cher gnang zhing /
skye bo stong phrag du ma 'tshogs pa la byams pa lung bstan pa'i mdo dang /
skyes rabs thun re'i spyi chos kyi srol gsar du btsugs /
mdor na sangs rgyas kyi bstan pa dang /
sems can gyi phan bde rgyas pa rje nyid mthong thos dran reg tu gyur pa thams cad rje btsun gyi zhabs drung du skyes nas /
byams pa'i bstan pa la bya ba byed pa'i smon pa rgya cher mdzad /
gangs can gyi chos sde skyong ring dbyar chos gangs can dang /
ston dus sogs rgyun par dben dgon rang du bzhugs nas bshad sgrub kyi rgyu bskyangs /
de nas gangs can yang yun ring 'dzin mi thub /
gang byed ring phan pa zhig bya'i snyam du dgongs nas 'du khang la zhig gso dang sku gsung thugs rten gsar bzhengs spyi 'jog sogs chos zang zing gnyis ka'i sgo nas bka' drin zla med mdzad /
de nas srad rgyud du phebs nas slob dpon rin po che rgyud chen sangs rgyas rgya mtsho'i drung du 'jam rdor /
gshin rje gshed dmar nag gnyis /
'jigs byed lugs gsum sogs bla med dang /
rdor dbyings /
dpal rtse sogs rnal 'byor rgyud /
rnam snang mngon byang /
phyag rdor dbang bskur ba sogs spyod rgyud dang /
dam tshig gsum bkod /
rnam rgyal ma /
rnam 'joms /
gdungs dkar /
'od zer can /
ston pa la khrus kyi lha mo brgyad kyis bskor ba dang /
yang ston pa la bkra shis kyi lha mo brgyad kyis bskor ba'i dbang sogs /
rgyud sde bzhi'i rigs kyi dbang sum cu skor dang /
'dus pa /
bde mchog rnal 'byor ma'i  sngags btu /
sgrub thabs brgya rtsa /
sgrub thabs rgya mtsho /
legs ldan /
stag zhon /
dud sol ma /
traka shad rigs mang po /
phag mo /
srog sgrub ma /
dus mtshan ma /
nam mkha'i gos can ma sogs kyi rjes gnang /
rnam sras bka' mi 'dra ba bcu gsum /
de'i be'u bum yongs rdzogs kyi lung rnams dang /
gzhan yang zab rgya kyi gdams pa zhal shes shin tu mang ba gsan /
srad rgyud na bzhugs skabs bkra shis lhun po'i khri thog tu myur bar phebs dgos pa'i mnal lam gsal ba byung /
de nas tshur lam zhwa lur phebs /
rje 'di sku na phra mo nas /
thams cad mkhyen pa bu ston rin chen grub la thugs dad lhag par che ba zhig yod pa'i stabs ri mthil gnyis ka'i gnas gzigs kyang zhyib tu mdzad /
ring po ma lon par myang phyogs la phebs dgos byung /
dge tsha dang bstun dpal 'khor bde chen du grwa tshang so sor 'dod chos kyi char phab cing /
spyi thog tu bla ma slob dpon mang po dge gshes rags bsdus rnams la bde mchog lU i pa'i dbang yongs rdzogs mdzad /
de nas dben dgon du phebs te dga' ldan sgrub rgyud kyi bstan pa na ma yang mi nyams par bya ba'i phyir dang rje gong ma rnams kyi thugs dgongs yongs su rdzogs par bya ba'i phyir dang dad pa can gyi rdzas rnams chud mi za bar gter du sba ba'i phyir sku gsung thugs rten gsar bzhengs /
mtshod rdzas gsar bzhengs /
dge 'dun gyi mkho ba'i yo byad gsar bzhengs sogs gangs ri'i khrod kyi sgrub sde zhig la 'gran zla dang bral ba bskrun par mdzad /
de nas bkra shis lhun po'i bla ma dge 'dun tshang mas dad 'dun rtse gcig pas bkra shis lhun por rje dge 'dun grub kyi gdan sar phebs dgos zhes nan cher gsol ba btab pa la brten nas dgung lo so gcig pa kun ldan zhes pa lcags pho byi ba'i lo zla ba bcu gnyis pa'i tshes gsum la chos grwa chen po bkra shis lhun po'i khri thog tu phebs 'dus pa rgyas mtsho'i dbus su mi 'jigs seng ge'i khri la zhabs sen bkod nas tshogs chen la snar thang brgya rtsa'i rjes gnang /
sgrol ma nyer gcig gi rjes gnang /
bka' gdams chos 'byung chen mo'i lung /
rtsa ba shes rab /
dbu ma 'jug pa /
mngon rtogs rgyan rnams kyi lung gnang /
de nas rim gyis chos 'khor rgya cher bskor zhing /
dpyid gangs cad du phebs nas rab byung bsnyen rdzogs mang du gnang zhing gzhan yang chos 'khor rgya cher bskor /
khor phu'i smon lam la phebs nas ser skya bgrang ba las 'das pa la thar pa'i sa bon bzhag ste rgyal ba'i bstan pa la bya ba rgya cher mdzad /
gangs can ba rnams dbu mkhregs /
stab stob tu 'dun pa shin tu dka' ba zhig yi na 'ang /
rje 'di la ni rtsa ba'i dgon pa 'debs pa po paN chen bzang po bkra shis las kyang dad mos che bar mdzad do / /
de nas gangs can gyi gdan sa 'jog par mdzad nas bkra shis lhun por dbyar gnas thog tshogs par thams cad mkhyen pa dge 'dun rgya mtsho'i gsung 'bum thor bu'i lung dang /
'jug pa'i TI ka chen dgongs pa rab gsal gyi lung stsal /
de'i ston gser khang gong pa dpon slob kyis gdan drangs /
dgon rgya 'og  dang bcas pa la 'gro don 'phrin las ji ltar mdzad tshul de kha'i dus mkhan chen nor bzang rgya mtshos bskul nas de 'phral tshigs bcad du mdzad pa'ang yod do / /
de ltar gser khang grwa tshang pa rnams kyis spyin drangs rjes /
sna tshogs dbyig gi lo'i bar gyi ston rim bzhin dpal 'khor bde chen gyi grwa tshang gzhi gnas pa /
legs grub pa /
lha khang pa /
nor bu dge ldan pa rnams kyis rim gyis rang rang gi dgon rgya 'og dang bcas par gdan drangs te rnyed pa dang bkur sti bzang po 'gran pa bzhin du bsgrubs /
skya ser gyi skye bo stong phrag mang po la gang 'tsham gyi chos kyi char phab ste ngan 'gro'i sgo gtan bcad cing mtho ris dang thar pa'i lam lam po che bzhin du mdzad do / /
de nas bkra shis lhun por dgun chos la 'jam dbyangs chos skor yongs su rdzogs pa gnang /
dpyid dben dgon du ri khrod pa rnams la 'dod chos ci rigs stsal nas /
sgrub thabs rgya mtsho dang brgya rtsa'i lha gtso bo rnams kyi bsnyen sgrub zhig mdzad /
de nas shangs khul gyi dad ldan rnams kyis gdan drangs te shangs phu mda'i ser skya mtha' dag la zhal mjal dang gsung gi bdud rtsi stsal te thar pa'i sa bon thebs par mdzad /
de nas bkra shis lhun po'i dgun chos dang bstun nas dgongs ja'i thog skyes rabs thun re'i gzabs bshad stsal /
de yang snyigs ma lnga lhag par bdo ba'i dus 'di 'dra bar ni yul rten phun sum tshogs pa /
gzhi tshul khrims rnam par dag pa'i dge 'dun brgya phrag mang po dang lhan cig tu chos 'phrul chen po'i dus bzang por dkon mchog gsum la skyabs su song zhing byang chub tu thugs bskyed /
bsag sbyang gi gnad bsdus pa'i yan lag bdun pa sngon du btang nas /
kun tu bzang po'i smon lam tshul bzhin du bsgrubs pa ni dus skabs kyis bstan pa dang sems can gyi don bla na med pa dang /
rang gzhan gtan gyi mdun ma 'grub pa'i rtsa ba yin no snyam du dgongs nas /
thog mar mdzes byed kyi lo rta zla ba'i dkar tshes gsum nas bcu drug gi bar du smon lam chen mo legs par 'dzugs par mdzad /
dang po mang ja re re tsam yang 'grig pa ji ltar snyam du thugs yid 'phyang mo nyug tu gyur kyang /
phyis ni nyin re mang ja lnga drug tsam yang gtong dgos pa byung /
de nas bzung ste lo nyi shu rtsa lnga'i bar la bkra shis lhun por dad pa can gyi rdzas rnams chud mi za ba'i phyir dang /
gdan sa 'di nyid lha dang bcas pa'i 'gro ba yongs kyi bsod nams kyi zhing mchog dam par bsgrub phyir sku gsung thugs rten gsar bzhengs /
mchod rdzas gsar bzhengs dge 'dun la brnyen bkur gyi rgyun sogs gong nas gong 'phel du mdzad /
lhag par tsho 'phrul smon lam 'dzugs par mdzad pa 'di nyid rgyal ba tsong kha pa'i yang mdzad chen gcig yin pa bcas rje 'di rang gi yang mdzad chen po mtshar ba gcig tu mdzad de /
tshul 'di la rje rang nyid kyi zhal nas /
'di ni kho bo'i tshe 'di la ltos pa'i rnam thar bzang ba zhig yin snyam pa yod de /
dge ba'i bshes gnyen po to ba'i rnam thar du /
bod na dge 'dun stong phrag du ma rnam thar gcig la 'god nus  pa'i dge slong yod ces /
dam pa 'di nyid rgya gar du yang grags zhes 'byung ba ltar /
dge 'dun stong r+wa can brgal ba lo grangs de snyed du thams cad mkhyen pa bsgrub pa la rtse gcig tu thugs brtun nas 'dun pa rmad du byung ba'i rnam thar la 'god par byas pa'i phyir dang /
ji skad du /
gang gis phyogs bcu'i zhing rnams ji snyed pa / /
rin chen brgyan te rgyal ba rnams la phul / /
lha dang mi yi bde ba'i mchog rnams ni / /
zhing gi rdul snyed bskal par phul ba bas / /
gang gis bsngo ba'i rgyal po 'di thos nas / /
byang chub mchog gi rjes su rab mos shing / /
lan cig tsam yang dad pa bskyed pa ni / /
bsod nams dam pa'i mchog tu 'di 'gyur ro / /
zhes sogs rgyal ba'i bka' tshad mar gyur pas zhal gyis bzhes pa'i bsod nams gzhal du med pa rang gzhan gyi rgyud la bskrun par byas pa'i phyir ro / /
zhes gsungs /
de nas dad ldan mang pos bskul nas rta nag la phebs /
skye bo mtha' yas pa 'dun par mdzad cing /
rje 'gos kyi sgrub gnas zhal gzigs phug pa mjal bar mdzad pas /
lhas me tog gi char phab cing tshe chunI rgyun babs /
de'i 'og mkha' spyod na dpal ldan lha mo'i logs bris byin rlabs can zhig 'dug pa la me tog 'thor bar mdzad pas 'od zer kha dog sna lnga 'phro zhing /
rnam 'gyur sna tshogs ston pa zhig gzigs /
de nas bkra shis lhun por phebs /
'di skabs rgyal ba thams cad mkhyen pa yon tan rgya mtsho yang byang phyogs kyi rgyud nas phebs /
phyi nang gi rkyen du mas bskul te bkra shis lhun po'i mkhan slob thams cad kyis mjal bar byon /
phebs lam du yang rtsol ba chen pos byon pas ya mtshan du byed pa byung /
de dus rje rang nyid nas bdog pa'i dngos po'i phyag rten gzabs shing /
'bras spungs su mang ja 'gyed dang bcas pa gnang /
bkra shis lhun po'i slob dpon pa rnams phyir thegs /
rje rang nyid re shig bzhugs rgyal ba thams cad mkhyen pa chen pos chos bka' mtha' yas pa gnang dgos tshul gsol ba btab pa ltar /
dgun 'bras spungs rang du bzhugs nas dbang lung rjes gnang sogs lam pa ka'i ku sha'i grangs dang mtshungs pa 'gro gang che gcor bton mdzad cing zhar la 'bras spungs kyi dka' bcu rab 'byams phal cher 'dus pa la dka' chen bzhi'i rtsa ba'i lung yongs rdzogs dang /
rgyal ba yon tan rgya mtsho dang /
de'i zhabs 'bring ba slob dpon pa rnams gdan 'dzom pa la dmar nag gnyis /
zhe dgu ma /
ro langs brgyad bskor /
dpa' bo gcig pa rnams kyi dbang gnang /
gzhan yang snga phyir dbang dang /
rjes gnang dang /
zab khrid man ngag zhal shes sogs phal cher bum pa gang byo'i tshul du 'bul bar mdzad do / /
rgyal ba thams cad mkhyen pa chen pos kyang sku tshe mang po'i snga rol nas rje 'di pa la mngon par dgyes pa'i thugs kyi bag chags sad pa ltar mdzad nas /
chos gsan pa'i bla ma mang po'i nang nas /
rje 'di pa rigs kyi bdag por legs par bzhes te thog mtha' bar gsum du so skye'i blo yul las 'das pa'i rnyed pa dang bkur stis mchod pa ni  dge bshes ston pa'i rnam thar dri ma med pa'i rgyun 'khru med du skyong bar mdzad pa yin no / /
de nas lha sa'i smon lam grol nas byang ra sgreng mjal du phebs /
ra sgrang ba rnams la dam pa'i chos rgya cher stsal /
ra sgreng du bzhugs ring ngo mtshar ba'i ltas bsam gyis mi khyab pa byung /
re sgreng tshogs pa la bka' gdams gegs bam gzabs bshad dang bcas pa gnang /
de nas slar yang rgyal ba yon tan rgya mtsho dang lhan du rgyal me tog thang la phebs te gtso cher rgyal ba yon tan rgya mtsho la dbang lung man ngag rnams nar mar gnang zhing seng dbar rnams su lam par gyi gnas rnams la mchod 'bul dang khyad par dga' ldan sgrub rgyud kyi chu 'go grub chen 'jam dpal rgya mtsho'i sgrub gnas mal gro spang sa'i yang dgon dang /
rje rin po che 'khor dag pa rnam brgyad dang bcas pas gang du sgrub pa mdzad pa'i gnas 'ol kha chos lung sogs 'ol kha dang dwags po'i gnas rnams mjal te thugs smon mdzad /
rgyal me tog thang du dpal ldan lha mo dgyes pa'i cho 'phrul ngo mtshar ba byung zhing /
gnas gang dang gang du phebs pa de dang der dad ldan rnams la rang rang gi skal pa dang 'tshal ba'i chos kyi bdud rtsi stsal te thar pa'i sa bon thebs par mdzad /
de nas gtsang du phebs te bkra shis lhun po'i 'dus tshogs la dgun chos snga phyi'i skabs tshogs chen la sgrub thabs rgya mtsho'i rjes gnang lung dang bcas pa stsal /
cho 'phrul smon lam grol rjes 'bras spungs nas gdan 'dren zhu mi dos drag byung ba ltar /
dbus su phebs nas dga' ldan pho brang gi gzim chung nyi 'od du nag nya dang bstun dpal dus kyi 'khor lo'i rdul tshon gyi dkyil 'khor bzhengs te rgyal ba thams cad mkhyen pa yon tan rgya mtsho la dus kyi 'khor lo'i dbang yongs su rdzogs pa mtha' rten dang bcas pa dang /
gzhan yang chos bka' ci rigs pa 'bul bar mdzad /
de'i tshe lho rgyud phyogs nas sde dpon du mas phebs dgos tshul gsol ba btab pa la brten nas lho khar phebs /
rong cha dkar sogs su jo stan tshogs chen pa'i mkhan chen gyis mtshon pa'i bla ma slob dpon dang /
dge 'dun mang po la dbang khrid lung sogs rgya cher stsal /
gang dang gang du phebs pa de dang der skye bo'i tshogs brgya stong du ma 'dus pa la yig drug gi lung dang /
bla ma'i rnal 'byor sogs dam pa'i chos rgya cher stsal /
sngon gyi dam pa mang po'i bsti gnas jo bo chen po lha cig gi gdung khang bzhugs pa h+tang po che dang /
spyan g.yas /
yam bu bla sgang /
khra 'brug / /
rtsis dang /
byams pa gling /
bsam yas sogs kyi gnas dang rten mjal zhib tu mdzad /
mchod 'bul /
bsag sbyang /
smon lam rnam dag mdzad pa ni sngon dam pa'i rnam thar ltar rmad du byung ba'i mdzad pa yin la /
gang dang gang du phebs pa de dang der zang zing gi bsnyen bkur rgya che ba dang mi mang gi 'a 'ur 'du 'god mang ba rnams la ni de dang de gzigs pa tsam gyis skyo shas nges 'byung shugs drag skye ba las zang zing la  thugs dgyes pa ni nam yang mi mdzad do / /
de nas bkra shis lhun por phebs nas dbyar gnas kyi khongs su nyi shu rtsa lnga rtsa lnga grangs su bcad de tshogs chen la gdugs dkar gyi dbang rgyas par stsal /
dgag dbye thon nas zhag nyer gcig gi ring sku mtshams bcad nas dkon mchog rjes su dran pa gco bor bsgom par mdzad nas bsag sbyang la brtson par mdzad pas ston pa thugs rje can de'i bka' drin dran pa'i dad pa shugs drag 'khrungs shing gsol 'debs gdung dbyangs su mdzad pa ni 'di ltar /
na mo gu ru mu ni AN+Dra ya /
'jig rten stobs kyis mngon rlom mtha' dag gi / /
gtsug rgyan gzhal med nor bu'i phreng mdzes la / /
zhabs sen gsar pa'i zla tshes ngal bso ba / /
thub dbang lha yi bla mas dge legs stsol / /
gang sku gser gyi sa 'dzin mthon po'i rtser / /
zhel dkyil nyin byed rgyas pa'i 'dzum zer gyis / /
phan bde'i 'od brgya'i snang bas srid pa gsum / /
yongs 'gengs ston pa de la bdag cag dang / /
lan dang rnam par smin la mi re bar / /
mgon med nyam thag rnams la rjes brtse ba / /
bcom ldan zhabs zung rten pa'i pad+ma la'ang / /
byang chub snying po'i bar du bdag skyabs mchi / /
grangs med bskal par gang gi mtshan tsam yang / /
thos par dka' zhing lan cig thos na yang / /
jigs pa kun sel dge legs mchog stsol ba'i / /
lhar bcas 'gro ba'i bla mas bdag skyobs shig / /
thugs rje che mnga' rgyal ba gzhan rnams kyis / /
gdul bar ma nus dmu rgod 'dul dka' ba / /
bdag dang bdag 'dra'i snyigs dus 'gro rnams la / /
khyod las lhag pa'i mgon dang skyabs gzhan ci / /
bde med sdug bsngal brgyas gang srid pa 'dir / /
grogs med gcig pur yang yang 'khor ba na / /
nyam chung bdag gi skyid sdug legs nyes kun / /
mkhyen brtse'i bdag nyid thub chen dpa' bo mkhyen / /
skyon bral yon tan kun gyi gter gyur cing / /
ma bcol bar yang phan dang bde mdzad pa'i / /
rnam thar bsams na rkang gi khong nas kyang / /
yid rab dad par mi byed sems ldan su / /
thub dbang rjes su rab tu byung gyur kyang / /
mngon sum ma mthong sems kyi zug rngu de / /
bsal phyir yid mtshor rgyal ba'i sku bskrun yang / /
sel bar mi nus slar yang ston pa dran / /
dgra dang bshes med kun la brtse ba'i gnyen / /
thams cad mkhyen pa'i nyi ma nub ri'i phag /
thos pa'i lam du gshegs pa'i dus mtha' 'dir / /
srog gi lhag ma gson yang ci zhig rung / /
des na dbang phyug brgyad ldan mgon khyod kyis / /
ston dus dgung sngon dbus su bla rgyas bzhin / /
bsod nams phung po'i sku dang 'dzum pa'i zhal / /
da lta mngon sum ston la bdag dbugs dbyung / /
rnam dkar bye ba las grub rtsibs stong can / /
'khor lo'i mtshan mnga' ngang pa'i dra ba ltar / /
rab mdzes nor bu'i 'od 'bar zhabs sen gyis / /
reg pas bdag snying ze'u 'bru skal bzang mdzod / /
ston pa mchog de da lta 'dir bzhugs zhes / /
nges pa min yang rgyal ba'i mdzad pa yis / /
rol pa'i  zhing 'dir rtse gcig yid gtad kyis / /
bdag cad re ba'i 'bras bu mchis par mdzod / /
pha rol bskyas chen 'degs par phyogs pa'i tshe / /
bsod nams brgya phrag las 'khrungs gser sbyangs kyi / /
glang po'i sna ltar mdzes pa'i phyag g.yas de / /
bdag gi spyi bor mngon sum bzhag tu gsol / /
gal te sngon gyi las ngan dbang btsan pas / /
srid pa nyam pa'i gnas su lhung gyur kyang / /
yid la shAkya'i gtso bo dran pa dang / /
thub mtshan rna bar thos dang 'bral ma gyur / /
'jigs dang sdug bsngal brgyas nyen sdug pa'i bu / /
brtse ba'i pha yis bsams shing dor ba ltar / /
nyam chung skal ngan bdag cag yal bor nas / /
lhar bcas ston pa mchog de gang du gshegs / /
'on kyang thub pa'i mkhyen brtse nus pa la / /
sgrib thogs mi mnga' phongs pa'i gnyen gcig ces / /
bden pa gsung ba'i bka' yi 'thor 'thung gis / /
ston dang bral ba'i tsha gdung cung zad bsal / /
de bzhin bu ram shing pa'i lugs bzang rnams / /
bdag la dngos su 'doms pa'i bla ma'i tshogs / /
mgon de'i ye shes sgyu ma'i rnam rol tu / /
bsams shing dran pas yid kyi ngal bso thob / /
zas gtsang sras kyi mdzad pa'i cha shas tsam / /
brgyud nas mthong thos dran pa tsam gyis kyang / /
dad dang mos dga'i phun tshogs 'di 'dra na / /
mngon sum mthong na e ma ci 'dra zhig / /
bde bar gshegs pa'i snang tshul phra mo 'ga' / /
yid la shar tshe dad dang dgung ba yis / /
myos pa'i bla brdol me tog phreng ba 'di / /
yid kyi gdung ba sel phyir mgon pos bzhes / /
de las 'ongs pa'i dge tshogs ku mud ta / /
zla shel dung ltar dkar ba ci thob pas / /
thub dbang gang du bzhugs pa'i zhabs drung du / /
skyes nas 'bral med rjes su 'dzin gyur cig /
ces pa'o / /
de kha'i ston 'bring mtshams gcen lung phyogs su phebs nas skye bo brgya phrag mang po bsnyen gnas sbyung gnas /
srog gcod spong ba /
gzungs sngags sogs bzlas brjod kyi dam bca' len pa sogs dge ba la bkod cing /
khyad par gcen lung kha spyod du tshogs pa la dpal gsang ba 'dus pa mi bskyod pa'i dbang bzhi yongs su rdzogs pa dang /
gzhan yang 'dod chos mang du stsal /
de yang myang stod nas bzung lho rtsa khog brgyud nas gcen lung gi bar gang dang gang du phebs pa de dang der /
khrom chen po glo bur du tshogs shing ring por mi thogs par 'gyes pa dang /
de dag gi nang nas mang po zhig ni gnyen bshes yid du 'ong ba dang bral bas mchi ma dang bcas bzhin bsngo ba zhu ba dang /
'ga' zhig ni lang chos rgyags shing 'jo sgeg dang bcas pa dang /
la la ni rgas shing rgan po 'chi kha ma la gzigs shig ces snying rje rje ltar du 'dug pa dang /
mang po ni ma brtags nyams dga' bas bzhad gad dang bcas te 'dug pa dang /
phal cher ser snas bsags pa'i dngos po rje nyid la re ba'i sems kyis 'bul ba gzigs pas 'khor ba thog ma med pa nas lta ci smos /
tshe thung 'di gcig pu la yang gnyen bshes dang dar rgud khrom gyi 'du 'tshogs dang gzhon pa'i lang tsho nam  mkha'i 'ja' tshon dang /
ser snas bsags pa'i nor rdzas sbrang ma'i sbrang rtsi dang 'dra ba 'di ltar mngon sum du gsal bar ston pa'i slob dpon no snyam du thugs shing tu 'byung bar gyur nas nyams mgur 'di ltar mdzad do / /
na mo gu ru many+dzu g+ho ShA ya /
dus gsum sangs rgyas kyi ngo bo / /
bka' drin gsum ldan gyi bla ma / /
'bral med spyi gtsug tu bzhugs la / /
byin rlabs dngos grub kyi char phobs / /
yid 'ong snying grogs dang mdza' bshes / /
nges med 'du 'bral gyi rol pa / /
dbyar dus dgung sngon la 'khrigs pa'i / /
mi rtag lang long gi chu 'dzin / /
ngal ba brgya phrag gis bsgrubs pa / /
srid pa'i phun tshogs kyi dga' ston / /
lho phyogs dri bzhon gyis bskyod pa'i / /
pad+mo'i 'dab stong gi zil ba / /
chags ldan byis pa yi dga' bskyed / /
yid 'ong gzugs mdzes kyi lang tsho / /
ngan skyugs bshang gci yis gang ba'i / /
dbyibs legs mi gtsang ba'i bum pa / /
deng sangs 'dzam gling gi mi tshe / /
rgan gzhon go rim gyi nges med / /
shugs drag rlung dmar gyi nang gi / /
mar me dzi bzhin du 'dug pa / /
srid gsum sgyu ma yi grong khyer / /
bde med sdug bsngal gyi 'byung gnas / /
thar med 'jigs rung gi btson ra / /
lcags khang 'bar ba yi rang bzhin / /
stong gsum zas nor la dbang yang / /
sgren mo lag stong du 'gro 'di / /
mya ngam nyam thag gi thang la / /
gcig pur dgra bo yis bcoms 'dra / /
nyon mongs las ngan gyi shugs kyis / /
'di nang 'dod yon la zhen pa / /
mi gtsang phung po la chags pa'i / /
gdol ba khyi phag gi rnam thar / /
ci drag sangs rgyas dang byang sems / /
dam pa'i skyes bu rnams thegs bzhud / /
blun pa bdag nyid kyi nyes pas / /
da dung btson ra 'dir lus byung / /
mtha' med sdug bsngal gyi rgya mtshor / /
grogs med gcig pu ru 'gro tshe / /
skyabs gnas bla ma dang dkon mchog / /
phan pa dam chos las med pa'i / /
tshul 'di snying khong nas ma dran / /
bag med gu yangs kyi spyod pas / /
nyin mtshan don med du 'da' ba / /
sems med yang na ni smyon pa / /
nam zhig 'chi bdag gis bzung nas / /
'jigs skrag sdug bsngal gyis gzir cing / /
ngan song 'khrul snang kun shar ba'i / /
dus der 'gyod po cig 'byung bas / /
bsam blo da lta nas thongs la / /
sgo gsum dam pa yi lam bzang / /
nyin mtshan khor yug tu bsten la / /
thar ba'i grong khyer du bsnyegs shig / /
ces dang /
gzhan yang 'di ltar gsungs te /
na mo gu ru many+dzu g+ho ShA ya /
gsum ldan gyi bla ma rdo rje 'dzin / /
bdag snying gi pad+mo'i dbus bzhugs la / /
byang chub kyi snying por mchis kyi bar / /
'bral med du rjes su gzung du gsol / /
thog med nas tha ma da lta'i bar / /
'jigs rung gi 'khor ba'i btson khang 'dir / /
las nyon gyi lcags sgrog dam pos bcing / /
sdug bsngal gyi gshed mas yang yang gtses /
ngan song gi gnas su gtan yul byas / /
tsha grang gi sdug bsngal drag pos mnar / /
rang sha dang rnag khrag grangs med zos / /
brdeg 'tshog gis mnar  zhing ngal thag bcad / /
lan 'ga' mtho ris kyi rten thob kyang /
spyid 'dod kyis sdig pa'i las byas pas / /
ngan song gi yul du yang yang log / /
bde med kyi sdug bsngal brgya phrag myong / /
da dung yang nyon mongs chu klung 'di / /
bzlog nges kyi chu lon ma bsgrubs na / /
mtha' med kyi srid pa'i rgya mtsho 'dir / /
nyam thag gi klong du bying nyen gda' / /
bar snang gi glog 'dra'i tshe thung 'di / /
skyid pas kyang mi 'tshengs sdug mi phung / /
mnar med kyi khro chu khol ma'i nang / /
yun ring du bsregs na e bzod soms / /
dal 'byor dang ldan pa'i mi lus 'di / /
don med kyi bya bas dus 'da' ba / /
rin chen gyi gling nas lag stong du / /
gcer bu ru rang khyim ldog pa bzhin / /
tshe thung 'di ci ltar byas kyang phyid / /
byang chub 'di phyis nas rnyed par dka' / /
skyid sdug gi 'dam ka da res byung / /
bsam blo de snying gi dkyil nas thongs / /
dbyar dgun sogs nam zla'i 'gyur ldog dang /
skya ser gyi skye bo'i 'chi lugs sogs / /
mngon sum du mig gis mthong bzhin du / /
ji snyam yang mi sems rtag 'dzin can / /
gnyen bshes dang longs spyod kun bor nas / /
'chi bdag gi gshin rjes dbang med khrid / /
rgyus med du gcig pur 'gro ba'i tshe / /
phan nges de dam chos kho na rang / /
zhes so / /
snga phyir dang 'bul byung ba rnams la sku gsung thugs rten bzheng ba dang /
dge 'dun la bsnyen bkur mdzad pa mtha' yas te 'dir ma bris so / /
de nas bkra shis lhun po'i slob dpon pa rnams kyis gsol ba nan gyis btab pa la brten nas tshogs chen la rdul tshon gyi dkyil 'khor du dpal rdo rje 'jigs byed kyi dbang bzhi yongs su rdzogs pa stsal /
dbyar gnas grol 'phral bdun phrag gsum bcad rgyar bzhugs te lam gyi rim pa'i nyams bzhes la brtson par mdzad /
de skabs thugs la 'di ltar 'khrungs te sngon chad bla ma'i ming btags chos brgyad dang 'dres ma'i rnam g.yeng gi gzhan dbang du song /
sbyin pa po rnams kyi sen mo dkar dmar gyi steng nas bcad pa'i dad rdzas dang gshin rdzas chud mi 'dza' tsam e yong bsam lha khang dang rten bzhengs sogs blos ci lcogs bgyis shing bstan pa dang gzhan don yin rgyu'i khul gyi dbang bskur lung khrid sogs chos bshad mang du byas mod kyang nges 'byung dang lta ba rnam dag gis rtsis zin pa ni shas cher dka' /
de gnyis ci rigs pas ma zin pa'i zag bca skyi dge ba rgya cher byas kyang 'khor ba'i 'khor lo bskor ba kho nar 'dug /
srid pa'i phun tshogs ji tsam thob kyang skye rga na 'chi'i rgud pa ni sdug bsngal gyi me rab tu 'bar bas skad cig tsam yang bzod glags mi 'dug / /
mi bzod bzhin du 'jigs pa chen po lnga po 'di las thar pa'i thabs la brtson par mi byed pa ni kye ma kyi hud bdag la snying med pa'am smyon pa dngos so snyam du dgongs /
'khor ba'i phun tshogs thams cad kyang sdug bsngal gyi rang bzhin du gzigs te don de dag 'phags pa'i dbyangs su mdzad pa ni /
na mo gu ru many+dzu g+ho ShA ya /
skyon bral yon tan kun gyi mchog  mnga' ba'i / /
zla med ston pa shAkya'i rgyal po dang / /
dbyer med rje btsun bla ma'i zhabs pad la / /
byang chub snying po'i bar du skyabs su mchi / /
nyon mongs chu bo las ngan rba rlabs can / /
shugs drag dbang gis skye ba'i rgya mtsho cher / /
kye ma yang yang nying mtshams sbyar ba'i tshul / /
rgyun du legs par soms dang shes ldan dang / /
mdog stobs gzi nyams mi sdug rnyings pa'i lus / /
yid 'ong yul brgya 'tshogs kyang spyod mi nus / /
dran dbang blo nyams 'gum par mngon phyogs pa / /
'jigs rung rgas pa'i tshul 'di grogs dag ltos / /
'byung ba 'khrugs pa'i zug rngu brgyas gtses pas / /
nyin mtshan mi 'khyol 'dod rnams bsten dbang med / /
bcos kyis mi phan 'chi bar shes shing 'gyod / /
thar med nad kyis gdungs 'di kyi hud 'jigs / /
phun tshogs pa de skyid 'byor ba'i pad tshal yang / /
bsod nams min pa'i glang pos bcoms pa na / /
mya ngan me 'bar shin tu ya nga ba / /
kye ma 'jig rten rgud pa'i tshul 'di ltos / /
yid 'phrog gnyen 'khor lus dang longs spyod sogs / /
'byor bas dregs kyang sgren mo lag stong du / /
grogs med myur du 'jig rten pha rol tu / /
glo bur 'chi ba 'di ko mkhas pas soms / /
stobs dang dpung gis bzlog pa'i skabs med cing / /
rdzas sngags nor dang mdzes mas bslur med pa'i / /
'jigs rung dus kyi chad pa rnam pa lnga / /
thog ltar 'bab bo mkhas pas bag yod sten / /
srid pa'i rtse mo nas bzung dmyal ba'i bar / /
kun la 'dod dgur dbang byed rgyal po lnga'i / /
snang tshul dran tshe cung zad yid skyo bas / /
blo bzang chos kyi rgyal mtshan zhes byas smras / /
zhes gsungs /
yang dus de'i tshe /
skyid kyang mi 'tshengs sdug kyang mi phung pa'i dgun nyi dang 'dra ba'i tshe thung 'di'i lus srog longs spyod la gnod pa byed pa'i skye bo la'ang dgra'i gtso bor 'dzin par byed na 'khor ba thog ma med pa nas 'gal me'i 'khor lo ltar rgyun mi 'chad par skye rga na 'chi'i rgud pa'i sdug bsngal 'bar pa'i ral gri rnon pos 'debs pa'i byed pa po ni /
rang rgyud kyi nyon mongs pa dug gsum po 'di yin pas 'di nyid phyi rol gyi dgra bo thams cad kyis dper mi phod pa / /
'jigs pa dang ya nga ba dang /
sdug bsngal thams cad kyi 'byung gnas gshed ma bur rdzus lta bu'i dgra bor bzung ste 'jom bya'i gtso bor gzigs nas 'bur 'joms mdzad cing /
de dang mthun par 'phags pa'i dbyangs su mdzad pa'ang 'di ltar /
na mo gu ru many+dzu g+ho ShA ya /
rgyal dka' dug gsum g.yul las rnam rgyal ba'i / /
drang srong chen po de la gus 'dud kyi / /
nyon mongs 'bras dang zug rngu 'chi bdag ltar / /
kun gyis mthong zhing rtogs par byin gyis rlobs / /
thog med goms pa'i rgyun gyis stobs ldan zhing / /
tshul min yid byed bsir bus cher bskyod pas / /
sdig sdug gtam ngan rba klong rab 'khurgs pa'i / /
nyon mongs chu bo'i rgyun 'di bcad par dka' / /
thub pas smad cing 'phags tshogs kun gyis spangs / /
bsten pa tsam gyis 'bad rtsol mi dgos par / /
rang gi ngang gis 'thur  nas 'thur 'gro ba'i / /
kye ma bzlog dka'i zag rgyun shugs re drag /
dga' mgu'i zol gyis bdag yid khrid khrid nas / /
ring por mi thogs thar med btson khang du / /
brgya phrag sdug bsngal dud mo'i dka' thub dag /
ster byed nyon mongs las gzhan yod re skan / /
gang zhig reg na rdo rje'i ri rab kyang / /
yud tsam zhig gis thal bar brlag 'gyur ba / /
rab sa mnar med 'bar ba'i me nang du / /
bsreg pa'i rgyu gang 'di las gzhan pa ci / /
mtha' dang dbus med 'jigs rung skyi g.ya' ba'i / /
mi bzad 'khor ba'i 'brog dgon nyang nga bar / /
skyabs med mgon med lan cig ma yin par / /
yang yang nying mtshams sbyor ba'ang nyon mongs dbang / /
bsten cing goms na dam pas khrel 'gyur zhing / /
thar pa dam pa'i dpal dang gtan bral byed / /
bdud rnams dga' ba'i gnyen gyur nyon mongs tshogs / /
'di la shes ldan su zhig dgrar mi lta / /
de bzhin sdig tshogs mtha' dag 'bod pa'i grogs / /
mtha' bral srid pa'i rgya mtshor 'jug pa'i rgyun / /
ngan song gsum du 'gro ba'i sgo mo che / /
'di ko thabs tshul stong gis 'gegs pa'i rigs / /
tshe 'di'i lus srog lan cig ma yin par / /
lan brgya stong du 'joms byed gang gis kyang / /
dper 'os min pa'i nyon mongs dgra bo la / /
yid rab rton pa de dag phyugs las phyugs / /
de phyir khams gsum rgud pa'i 'ching ba las / /
rnam grol 'chi med bdud rtsi'i dpal thob ste / /
bde dga' rgya mtshor 'jug 'dod mkhas pa dag /
dug gsum g.yul las rgyal ba'i dgra thabs sten / /
rigs tshul 'bum phrag rno ba'i ngar ldan pa / /
stobs ldan gnyen po'i ral gri rab 'bar bas / /
bzlog dka'i nyon mongs dgra tshogs srog 'phrog pa / /
e ma 'di dag mkhas pa rnams kis bsngags /
bdag kyang deng nas skye ba thams cad du / /
lha sogs 'gro ba ma lus dgrar langs te / /
srog dang 'tsho ba yang yang phral gyur kyang / /
cung zad sdang dang khro bar ma gyur cig /
de bzhin yid 'phrog phyi nang dngos po'i tshogs / /
dga' bskyed yul brgya dag gis kun bskor kyang / /
mi rtag mi gtsang sgyu ma ltar mthong nas / /
rmi lam du yang chags par ma gyur cig / /
'jig rten 'jig rten 'das pa'i lam bzang la / /
kun nas 'thoms pa'i mun nag mi bzad pa / /
thos bsam sgom pa'i shes rab sgron 'bar bas / /
nam yang rmongs pas gos par ma gyur cig /
ces so /
de nas rgyal ba thams cad mkhyen pa yon tan rgya mtsho gtsang phyogs su phebs pa bkra shis lhun por gdan 'dren pa'i zhal bkod mdzad de spre'u zhes pa me lug zla ba drug pa'i yar tshes la chos grwa chen po'i mkhan slob rnams kyis gco mdzad gzabs 'phyor gyi rta pa brgya phrag brgal ba phebs bsur byon /
chu shar du yab sras zhal mjal skabs /
lha'i rnga bo che'i sgra lta bu'i sgra bsgrags shing lha rnams kyis me tog gi char chen po legs par phab pa thams cad kyi mngon sum du gyur /
dge 'dun sum stong lhag pa'i ser spreng dang bcas dge mtshan phun sum tshogs pa dang ldan pas chos grwa chen por  phebs /
zla ba phyed gnyis lhag tsam bzhugs /
rje 'di pas zang zing gi dngos 'bul sbam mtho ba dang / /
zab chos kyi rim pa ci rigs pa'ang phul nas thugs mnyes par mdzad de gangs can chos 'phel gyi bar phebs skyel du gyon /
slar bkra shis lhun por phebs nas dgag dbye grol 'phral sku mtshams la bzhugs /
de'i tshe thugs la chos ldan gyi bya ba yin yang za zir gyi rnam par g.yeng ba shin tu che ba 'khrul pa'i bya byed de dag thams cad ni snying po med pa sgyu ma dang smig rgyu'i phung po lta bu kun rdzob kyi gnas tshul rjen cher gyis 'char ba dang /
de'i mthus bden stong gi don spyi thugs la lam lam shar ba bzhin 'di ltar gsungs te / /
na mo gu ru many+dzu g+ho ShA ya /
sku mthong bas don ldan gzi 'od 'bar / /
gsung yan lag drug cu'i dbyangs snyan sgrog /
thugs srid zhi las 'das mkhyen brtse'i gter / /
rje rdo rje 'chang zhabs pad+mor 'dud / /
gdon dngos 'dzin 'khrul pas yid bskyod nas / /
sgro phyin ci log tu btags shing zhe na / /
de'i mthu las bdag gzhan ris su bcad / /
las nyon mongs dbang gis 'khor bar 'khyams / /
de yin lugs rtogs pa'i mtshon rnon gyis / /
dgra bdag 'dzin srog dang ma phral na / /
gnas 'jigs rung srid pa'i rgya mtsho 'dir / /
yang sdug bsngal 'khor lo rgyun mi 'chad / /
blo ma rig sgyu ma'i 'khrul 'khor 'di'i / /
yul gdod nas skye ba med mthong bas / /
phyi gzhung 'dzin spros pa dbyings su thim / /
dpe chab rom rgya mtsho'i klong du bzhin / /
chos kun gyi gnas lugs gdod ma'i gshis / /
don dbyer med spros pa kun dang bral / /
dpes mtshon du med pa'i rang bzhin gyi / /
dbyings 'di 'dra'i rang zhal bltas pa'i tshe / /
rje sangs rgyas chos dang dge 'dun gyi / /
mtshan tsam yang dmigs su ma mchis na / /
sems ma rig dri mas sbags mthong ba'i / /
gnas 'khor ba'i sdug bsngal ga la yod / /
yul 'od gsal ngang du rig pa bzhugs / /
chos kun gyi ngo bo rjen par mthong / /
slar bltas kyang mthong ba'i yul las 'das / /
dpe 'gag med nam mkha'i pha mtha' 'tshol / /
khyed 'khor bas skrag pa'i 'gro kun kyang / /
gzhi bde stong yangs pa'i gzigs mo mdzod / /
'di mthong na snang srid skye bo kun / /
dgra'i gtso bor gyur kyang 'jigs mi dgos / /
las dge sdig 'bras bu ma dmigs shing / /
lam spang gnyen dgag bsgrub dang yang bral / /
yid 'bad pas bsgrubs pa'i 'bras bus dben / /
dbyings 'di 'dra rgyal ba'i dgongs pa snyam / /
yang 'khor 'das chos la phar bltas pas / /
rkyen 'di pa tsam gyi rgyu dang 'bras / /
ches phra zhing bslu ba med par mthong / /
dpe 'chi med lam nas 'ja' tshon bzhin / /
dbyings spros bral gdod nas dag pa dang / /
las rgyu 'bras bslu ba med pa yi / /
yul snang stong res 'jog ma yin pa'i / /
don zung 'jug mtha' bral dbu ma'i lam / /
lam 'di 'dra rnyed pa bla ma'i drin / /
drin che'o rgyal ba gnyis pa'i rje / /
ma drin can 'gro ba rnams kyis kyang / /
don 'di 'dra rtogs par  byin gyis rlobs / /
zhes pa dang /
yang /
na mo gu ru many+dzu g+ho ShA ya /
dbyings rig pa dbyer med lha yi lam / /
zhing kun khyab mig 'phrul zlos gar mkhan / /
pha bden med rmi lam lta bu la / /
bu sgyu ma'i skyes bus snying nas 'dud / /
chos can kun bltas pas sgyu ma tsam / /
chos nyid la bltas kyang cang ma mthong / /
sgyu ma dang stong pa zung 'brel lam / /
zung 'jug 'di bla ma'i drin gyis rnyed / /
a la la yod med kyi mtha' dang bral / /
mtha' bral gyi dbyings su mnyam par zhog /
chos nyid la bltas pas chos can bkra / /
chos can la dpyad pas stong par bros / /
snang stong gnyis res 'jog mi byed pa'i / /
zung 'jug 'di bla ma'i drin gyis rnyed / /
a la la yod med kyi mtha' dang bral / /
mtha' bral gyi dbyings su mnyam par zhog / /
don dam gyis rgyu 'bras bslu med bstan / /
kun rdzob kyis don dam rang zhal phye / /
bden gnyis kyi rang bzhin dbyer med pa'i / /
zung 'jug 'di bla ma'i drin gyis rnyed / /
a la la yod med kyi mtha' dang bral / /
mtha' bral gyi dbyings su mnyam par zhog /
don dam gyi dbyings la dpyad pa'i tshe / /
rten 'brel gyi ming yang med pa dang / /
stong pa dang rten 'brel zung 'jug 'di / /
'gal med du bla ma'i drin gyis shes / /
zung 'jug 'di bla ma'i drin gyis rnyed / /
a la la yod med kyi mtha' dang bral / /
mtha' bral gyi dbyings su mnyam par zhog /
'khor 'das kyi chos rnams ma lus pa / /
bden med du shes pas bden pa go /
bden rdzun gyi rang bzhin dbyer med pa'i / /
zung 'jug 'di bla ma'i drin gyis rnyed / /
a la la yod med kyi mtha' dang bral / /
mtha' bral gyi dbyings su mnyam par zhog /
ming rkyang gi chos rnams bden pas stong / /
bden stong kun rgyu 'bras rol shar / /
stong pa dang rgyu 'bras dbyer med lam / /
e ma ho bla ma'i drin gyis rnyed / /
a la la rtag chad kyi g.yangs las grol / /
zhes so / /
yang de dus nges don zab mo'i nyams bzhes la brtson par mdzad pas gzhung chen rnams dang mthun pa'i mnyam gzhag dang rjes thob kyi rnal 'byor gnyis ka la thugs bkol du btub pa byung nas 'di kha'i rgyud bskyang rgyu byung na stong nyid mngon sum du rtogs pa la dka' ba mi yong ba 'dug snyam pa thugs la shar zhing snang bas yod mtha' dang stong pas med mtha' sel ba'i thal 'gyur thun mong ma yin pa'i khyad chos rten 'byung zab mo'i tshul la thugs nges khyad par can thob nas lta ba'i mgur dbyangs 'di ltar mdzad de /
na mo gu ru many+dzu g+ho ShA ya / /
dbyings brjod bral lhan skyes bde ba che / /
don cir yang 'char ba'i sgyu 'phrul mkhan / /
pha rdo rje 'chang dbang bla ma'i zhabs / /
dgra srid pa'i 'jigs 'phrog de la 'dud / /
dus de ring nyams kyi snang ba la / /
spyir 'gal med 'gal ba ltar snang ba'i / /
yid ngo mtshan ri mo sna tshogs shar / /
cha tsam zhig 'phags pa'i dbyangs su bsdebs / /
yul gang shar ngo la phar bltas pas / /
kho rang tshugs ma thub brdzun khung rig /
de rig pas bden pa'i rang  zhal bstan / /
sems gcer bu stong nyid gos kyis klubs / /
chos kun byang dbye ba tha dad rnams / /
dbyings don dam ngang du dbyer med 'dres / /
lam dgag bsgrub bral yang mdzangs pa'i blos / /
las dge sdig blang dor bya ru byung / /
ngas dang por ngar 'dzin dgrar bltas te / /
lung rigs pa'i mtshon rnon snying la bsnun / /
da dmigs med yangs pa'i me long la / /
yang nga zhig bltar med tshul du blta / /
chos ji snyed bltas pas gzhi rtsa bral / /
yul chos nyid bltas pas cir yang snang / /
don snang stong zung 'jug yangs pa'i lam / /
lam 'di 'dra'i zhags pas chos kun bcings / /
gcig tha dad spangs kyang ro gcig la / /
yang gcig kyang du ma'i rol bar shar / /
dpes mtshon kyang mtshon par mi nus pa'i / /
ngag brjod bral don 'di brjod snying 'dod /
gzhi 'khor ba spang byar ma dmigs shing / /
lam thar pa thob tu ma mchis kyang / /
ma 'gro ba'i sdug bsngal ma bzod pas / /
mchog sku gsum myur du thob par shog /
ces so /
de lta bu'i tshul gyis 'khor 'das kyis bsdus pa'i chos thams cad kyi snang tshul dang gnas tshul 'khrul med du gzigs shing /
snang tshul la gzigs pas sems can rnams la snying rje rtsol med du skye ba dang /
chos rnams kyi gnas lugs rtogs pa'i dbang gis spro ba yang ngang gis 'phel ba zhig byung bas rkyen byas mgur dbyangs 'di ltar mdzad de / /
na mo gu ru many+dzu g+ho ShA ya /
'gag med du snang ba chos kyi dbyings / /
bden stong du 'char ba sems kyi rgyun / /
dbyer med du 'dres pa'i ro gcig pa / /
sems pa de sems kyi rdo rjer song / /
sred ldan gyi ma rgan sems can rnams / /
'dod yon la sred pa'i zhags pas bcings / /
thar med kyi btson khang ra bar bcug /
sdug bsngal gyi tshor ba drag pos mnar / /
bdag 'dzin gyi 'gong po snying zhugs pas / /
ltos med gyi bdag cig gces par bzung / /
de nyid la dmigs nas rtag chad sogs / /
lta ngan gyi 'dre gdon mang pos gces / /
chags sdang gi tsha grang nad mang 'khrugs / /
las ngan gyi 'khru skyugs khrag tu 'bab / /
dge legs kyi tshe srog yang yang 'gag /
yang srid du sdug bsngal phung chen grub / /
snang tshul 'du mthong bas mtshi ma shor / /
snying re rje nyam thag 'jigs shing skyo / /
gnas tshul 'di mthong bas gad mo shor / /
nyams re dga' gting nas zhe blo bde / /
mo gsham gyi bu mo'i mdzes sdug la / /
chags sdang gis bslad pa'i 'du byed kyis / /
bde sdug gis nyen pa'i skye bo la / /
shes ldan gyi grogs rnams ji ltar dgongs / /
brgyud ldan gyi rje la blo phugs gtad / /
nges don gyi gzhung mang thos bsam byas / /
zab don gyis snying gi ze'u 'bru gtams / /
zegs ma tsam tshig gi lam du 'thor / /
ces so / /
de nas bkra shis lhun po'i dbyen bsdum mchod rten gsar bzhengs mdzad de rab gnas kyi skabs grub chen sa ra ha dang /
grub chen chos rdo rje gnyis dngos su byon pa sogs dag pa'i gzigs snang ngo mtshar rmad du byung ba mtha' yas pa byung snang ngo / /
de nas sde  pa thon pa sogs dad ldan mang pos gdan drangs nas thon phyogs su phebs te skya ser bgrang ba las 'das pa la chos kyi bdun rtsi stsal te mtho ris dang thar pa'i sa bon 'debs par mdzad /
de nas shangs mdo ri bo dge 'phel ba mchod yon rnams kyis kun mkhyen shes rab dpal bzang gi gdan sar phebs dgos tshul nan gyis gsol ba btab pa la brten nas lnga mchod chen mo'i dus dge 'phel du phebs /
tshogs pa la bde gshegs bdun gyi rjes gnang dang /
mdo chog gi lung sogs nyer mkho'i chos kyi char phab /
slar bkra shis lhun por phebs nas /
zhi ba'i lo'i dgun chos dus su nub gcig mnal lam du dge slong rnam sbyar dmar ser gsol cing /
rigs lngas dbu brgyan pa /
phyag na po ti na bza' legs pa du m dang sku rags mdzes par bcings pa bsnams pa zhig gis glegs pas de rje rang nyid kyi phyag tu gtad nas /
'di sngon nas bris zin te da bar rab tu gnas pa ma grub pas /
da lam khyod kyis zhal phye la rab gnas shig gyis gsungs /
glegs bam de phyag tu bzhes nas sku rags bkrol te gzigs pa na 'dus pa'i rtsa rgyud mthing shog la gser gyis bris pa zhin tu legs pa zhig 'dug pas /
rab yangs nam mkha' til gyi gang bu bzhin / /
zhes rje rang nyid kyis 'don par mdzad pa na 'di nas byung med par ngo mkhyen pa dang mi mkhyen pa'i tshogs pa chen po zhig 'dus nas sa g.yo ba tsam gyi ram bteg ste 'dus pa'i shis brjod yongs rdzogs 'don par mdzad pa zhig gsal bar byung /
de'i sang nyin dka' bcu rab 'byams pa bzhi lnga tsam gyis 'dus pa'i rtsa rgyud kyi 'grel bshad rgyas pa gcig khyer nas 'di'i steng nas chos thun re cis kyang zhu zhes gsol ba btab pa dang /
mdang gi mnal lam gyis kyang rkyen byas TI k+ka'i 'dzin chos dang /
'grel pa bzhi sbrags kyi bshad pa rgyas pa re stsal /
de dus dge bshes de dag la zla ba gcig gnyis tsam la'ang rdo rje theg pa'i lam gyi rnam gzhag chags pa byung ngo / /
bkra shis lhun po'i rgyud grwa gsar 'dzugs mdzad pa 'di la ni rje rang nyid kyang thugs shin tu dgyes pa byung ste rje rang nyid kyi zhal nas sngar gyi rmi ltas de yang rgyud grwa 'di nyid tshugs pa'i ltas dang /
phyi'i mchod rten gyi sa chog de yang bsam gzhigs med par dpal gsang ba 'dus pa'i sgo nas byed par shar song ba yang de kha'i rten 'brel du 'dug /
rgyu mtshan de dag gi phyir bdag nyid kyis kyang thog mtha' bar gsum du chos dang chos ldan gyi sgo nas sman gyi ljon shing ltar bskyangs pa'i lag rjes mkhas pas bsngags par 'os pa zhig yin no snyam du rlom pa'ang mchis so / /
zhes gsungs /
de nas 'gal byed ces pa lcags mo phag gi lo'i cho 'phrul smon lam grol 'phral bsam grub dge ldan pa mchod yon rnams kyis gdan drangs /
lam zhor du dngul chu chos rdzong du phebs /
gzim phug dang sku 'dra rin po che mjal bar mdzad /
de skabs rgyal sras rin po che dang dngos su mjal zhing byin brlabs pa lta bu'i dad mos dang dga' ba thob cing smon lam yang dag 'debs par mdzad /
de nas bsam  grub dge ldan du phebs nas spyi sger thams cad kyis bsnyen bkur bsam gyis mi khyab pas mchod /
rje nyid nas kyang dge 'dun rnams la mang 'gyed dang 'jigs gsang gnyis kyi dbang chen /
chos skyong mang po'i rjes gnang sogs chos rgya cher gnang zhing rab byung bsnyen rdzogs kyang mang du stsal /
phyogs de'i skye bo byings la tshe dbang gnang /
de'i tshe lha rnams kyis me tog gi char phab pa sogs ngo mtshar ba'i ltas bsam gyis mi khyab pa byung /
de nas lam bar gyi chos sde rnams su rim gyis phebs nas rten rnams la mchod 'bul smon lam dang dge 'dun rnams la so so'i 'dod dang mthun pa'i chos mang du stsal te bkra shis lhun por phebs /
de nas 'bras spungs nas gdan 'dren byung ba ltar phebs te rgyal ba yon tan rgya mtsho dang gzim khang gong sprul pa'i sku se 'bras kyi bla ma rnam pa sogs nyi 'od 'khyil du gshong tsam la rdo rje phreng ba'i dbang rdzogs par gnang /
'di dag gi skabs su phyogs sna tshogs su dad ldan gyi gdul bya'i bsod nams kyi zhing du phebs pa na gnas dang dus dang gang zag la sogs pa skad cig kyang rtag pa med pa 'phral 'phral 'gyur 'gro ba mngon sum du gzigs pas rkyen byas /
'bad rtsol gyi goms pa la mi ltos par /
'khor ba'i phun tshogs thams cad ni rmi lam gyi dga' ston nam /
sgyu ma'i rol rtsed lta bu dang /
'dus byas kyi ngang tshul ni glog gi zlos gar ram /
chu 'dzin gyi 'du 'god lta bu dang /
snyigs dus kyi skye bo'i tshe ni chu yi chu bur ram /
rtswa rtse'i zil ba ltar gzigs /
khyad par rang nyid kyang dang po mngal du zhugs pa nas 'chi bdag gi khar chud cing /
nyi ma re re bzhin yang 'chi rkyen shin tu mang bas mi 'chi ba'i gdeng ni ci yang mi 'dug /
sngon chad dus kyi chad pa ma phog pa'ang ngo mtshar che /
da ni glo bur nyid du bskyas chen 'degs par yang nye 'am ci cha snyam du thugs la nges 'byung shugs drag tu 'khrungs te don de nyid 'phags pa'i dbyangs su bsdebs par mdzad pa ni 'di ltar /
na mo gu ru many+dzu g+ho ShA ya /
dus gsum gyi sangs rgyas mi gzugs can / /
gsum ldan gyi bla ma'i zhabs pad la /
byang chub kyi bar du skyabs su mchi / /
'bral med du brtse bas rjes 'dzin mdzod / /
mtha' med kyi 'khor ba'i rgya mtsho 'dir / /
las nyon gyi 'ching ba dam pos bcings /
skye rga dang na 'chi'i rba klong 'khrugs / /
gnas tshul 'di bsams shing glo snying 'dar / /
tshangs dbang dang khyab 'jug drag po sogs / /
'chi med kyi bdag po'i dpal thob kyang / /
dbang med du mnar med mes bsreg na / /
mtho ris kyi bde la yid brtan ci / /
dpag med kyi tshe dang 'byor ba can / /
gser dngul gyi 'khor los bsgyur rgyal yang / /
nges med du 'khor ba'i yang bran 'gyur / /
a tsa ma srid 'dir snying po gang / /
tshe sngon gyi dgra bo 'di snang gnyen / /
'di snang gi dgra yang phyi ma'i grogs / /
za zir gyi 'khor ba'i ngang tshul 'di / /
'brel med kyi smyon pa'i zlos gar rang / /
skad cig kyang 'bral bar mi phod pa'i / /
yid 'ong gi snying grogs mdza' bshes rnams / /
dus tshod gyis so sor 'gro ba 'di / /
yang re skye sems la cung ma bab / /
sdig sdug dang gtam ngan khyad bsad nas / /
ser sna yis gsags pa'i zas nor las / /
rdul phran tsam 'khyer ba'i dbang med par / /
lag stong du 'gro ba 'di sems la gzan / /
tshe lhag gi bskyel ma yud tsam la / /
'chi bdag gi bsu ma bang re mgyogs / /
pha rol gyi g.yang sa 'jigs pa che / /
ci rang drag 'bros thabs e 'dug soms / /
sngar byas kyi rang gi las la 'gyod / /
sdig ltung gi khur po ri bas lci / /
grogs med du bskyas chen 'degs pa 'di / /
gting nas rang skyo zhing 'tsher la 'jigs / /
'chi mal du bdag nyid chud pa'i tshe / /
kha drag gi dpa' bos mi bzlog cing / /
stong gsum kun gang ba'i zas nor dang / /
mdzes sdug gi lang tshos bslu ru med / /
'tsho byed kyi rgyal po gzhon nu de / /
mngon sum du byon yang ci byar yod / /
brtse gdung dang ldan pa'i grogs dbus nas / /
gcig pu ru 'gro ba 'di shin tu 'tsher / /
rgyus med kyi bar do lam 'phrang dog / /
las ngan gyi 'khrul snang chu ltar 'khrugs / /
'jigs skrag gi sdug bsngal ya nga ba / /
mngon sum du shar tshe ci tsug byed / /
'di snang gi dga' skyid 'dzom pa dang / /
sgyu lus kyi khang stong shul du bzhag / /
rnam shes de bya spu rlung khyer bzhin / /
don med du 'khyam pa 'di sems kyi gcong / /
las ngan gyis nying mtshams sbyar ba'i tshe / /
ljan ljin gyi mi gtsang dang 'dres nas / /
mun khrod kyi mngal nang dri nga bar / /
'dug tshul 'di bsams na snying rlung ldang / /
mngal grib kyis dam chos bag chags brjed / /
rab rmongs kyi byis pa'i gnas skabs gyur / /
blang dor gyi gnas la lkugs pa 'dra / /
spyod tshul de dran pas shes pa 'phyo / /
gzhon nu dang lang tsho dar ba'i dus / /
sdig grogs dang dug gsum shugs drag gis / /
bslad nas kyang ngan 'gro'i sdug bsngal rgyu / /
bag med du sgrub na ci rang drag / /
gting zab kyi 'khor ba'i khron pa 'dir / /
legs nyes kyi mtho dman sna tshogs pa'i / /
bde sdug gi gan bug mang po zhig /
mgal me ltar 'khor ba 'di yid rab skyo / /
'khor ba na skyid sdug ci yod rnams / /
thog med nas tha ma da lta'i bar / /
yang yang rang nyams su myong lags na / /
de ka tsam tshim mam sun re ran / /
dred po khyod rang la snying rje ltos / /
skyid sdug gi 'dam ka da res byung / /
rang nyid la rang gi gnyer babs pas / /
ji ltar bya rang gi sems la dris / /
sems nyid kyi dngul dkar me long la / /
'khor ba 'di'i snang tshul shar ba'i tshe / /
bab col gyi tshig phreng yi ge'i gzugs / /
'god pa po blo bzang chos rgyan yin / /
zhes so / /
dus de'i tshe lung bstan mkhan po mang po zhig gis sku tshe'i bar chad che bas tshe sgrub mdzad dgos so zhes bskul ba na chos brgyad 'go snyoms kyi gsung 'di ltar byon te /
rje gsum ldan bla ma rdo rje 'dzin / /
mi bdag snying pad+mo'i dbus bzhugs la / /
dgra chos brgyad snang zhen bkrag po che / /
'di rtsad nas thon par byin gyis rlobs / /
tshe ring du gnas na rnam dkar gyi / /
lam bzang po sgrub po shi yang bde / /
las  bag chags bzang po'i ngang du 'chi / /
a la la gson shi sems la snyoms / /
tshe sgrub kun ji ltar dgyes dgyes mdzod / /
dpal phun tshogs 'byor na mchod sbyin gyis / /
tshogs gsog go dbul por gyur kyang sla / /
chud zos dogs ser sna'i sdug bsngal med / /
a la la 'byor rgud sems la snyoms / /
nor sgrub kun ji ltar dgyes dgyes mdzod / /
yongs kun gyis bstod cing snyan grags na / /
yid mi bde med do smad kyang sla / /
sgra grag stong sgyu ma'i bslu brid yin / /
a la la bstod smad sems la snyoms /
snyan dgrags kun ji ltar dgyes dgyes mdzod / /
da lus sems bde na dkon mchog gi /
drin yin no sdug bsngal gyur kyang sla / /
yid nges 'byung snying rje ngang gis 'phel / /
a la la bde sdug sems la snyoms / /
skyid 'dod kun ji ltar dgyes dgyes mdzod / /
srog 'tsho 'chi 'byor rgud bde sdug dang / /
yongs bstod smad snyan dang mi snyan sogs / /
gang byung yang bla ma'i phyin rlabs yin / /
a la la ci byas glo ba dga' / /
re dogs kun ji ltar dgyes dgyes mdzod / /
dpal zhi ba lha dang mar me mdzad / /
rje rgyal ba gnyis pa las 'ongs pa / /
dug bdud rtsir bsgyur ba'i gdams pa yis / /
a la la ltas ngan g.yang du len / /
rkyen ngan kun ji ltar dgyes dgyes mdzod / /
ces pa dang yang don dam pa'i dbang du mdzad nas /
na mo gu ru many+dzu g+ho ShA ya /
pha rgya chen spros pa kun mkhyen kyang / /
dbyings spros bral ngang du rtag gzim pa / /
rje rgyal ba gnyis pa blo bzang grags / /
'bangs bdag cad da dung thugs rjes skyongs / /
sngon thog ma med nas da lta'i bar / /
gdon rang gi snying la gnas bcas nas /
yul bdag med cig la bdag tu bzung / /
'phral phan pa'i zol gyis bslus byas te / /
da dmyal bar bsregs pa'ang bgrang las 'das / /
dus de ring bla ma'i bka' drin gyis / /
dgra bdag 'dzin 'gong po'i mtshang rig pas / /
sems spros bral gnyug ma'i ngo bo mthong / /
bu rang byung rig pa'i gzhon nu dang / /
yul 'od gsal chos dbyings mdzes ma mjal / /
dbyings rig pa dbyer med thabs shes 'brel / /
'di 'du 'bral med pa'i grogs su bzang / /
ye gdod nas cir yang ma grub pas / /
yul bdag med rtogs pa'i nges shes kyis / /
las rgyu 'bras bslu ba med par rtogs / /
da chad pa'i g.yang la nyam nga med / /
yang rten nas 'byung ba'i chos rnams kun / /
snang tsam gyis sgyu ma'i rol par mthong / /
de mthong bas a 'thas 'ching ba zhig /
don de phyir rtag pa'i mtha' las grol / /
nga stong nyid nam mkha'i rnal 'byor pa / /
yul gang shar brdzun pa'i rgyas thebs pas / /
khong bden par 'dzin pa'i chom rkun pa / /
gzhi skye med gdod ma'i dbyings su spros / /
lar 'khor 'das chos rnams ma lus pa / /
ming btags yod tsam gyi rol pa las / /
dbyings ngo bo cir yang ma mchis pas / /
da skye 'chi gnyis la ya nga med / /
sngar dal med 'khyams pa'i ngal bso'i gnas / /
chos stong nyid bdud rtsi'i snying po rnyed / /
'di bsams shing rje btsun bla ma'i drin / /
drin che bar nges so bla ma rje / /
nga blo bzang rgyal ba gnyis pa'i bu / /
lam phyag rgya chen po'i rol rtsed kyis / /
chos lta ba'i glu dbyangs 'di bzhin len / /
grogs thar 'dod kun kyang 'di ltar mdzod / /
ces mdzad de lung bstan mkhan po de dag la bskur bar mdzad do / /
de nas dad ldan mang pos bskul ba ltar 'bring mtshams dang gcen lung du phebs te de dang de na gnas pa'i gdul bya rnams la thar pa'i sa bon bzhag /
de nas zar du phebs te byang phug gi jo bo mjal /
mchod 'bul /
smon lam mdzad /
gnas der skyo shas chen pos gdung dbyangs 'di ltar mdzad de /
na mo gu ru many+dzu g+ho ShA ya / /
sku gsum gyi go 'phang mchog brnyes kyang / /
gzhan snang du tha mal dge slong tshul / /
sangs rgyas kyi ye shes blo bzang grags / /
bdag snying gi pad+mo'i dbus bzhugs la / /
dur smrig gis phyi tshul mdzes lags kyang / /
dug gsum gyi chang gis cher myos pas / /
seng lpags kyis g.yogs pa'i wa skyes 'dra'i / /
snying rul gyi bu la brtse bas gzigs / /
dug lnga yi nyon mongs mtshang rig kyang / /
ngan goms kyi bag chags shugs drag cing / /
gdong zlog gi gnyen po ngar chung bas / /
mnar med kyi me nang sreg nyen gda'o / /
dag snang gis rgyal khams skor 'dod kyang / /
kun slong gi la chu 'phrang dog pas / /
phrag dog dang 'khon 'dzin zer mgo rno / /
chos spong gi g.yangs su lhung nyen gda'o / /
chos bshad kyis gzhan sems bsgyur mkhas kyang / /
rang rgyud kyi ko skam gyong por lus / /
glu mkhan dang ne co'i chos bshad bzhin / /
chos rgyus mkhan chos kyis phongs nyen gda'o / /
zab don gyi nyams len byed 'dod kyang / /
rnyed grags kyis mi mgo bskor phyir du / /
chos chung gi rnam grangs gsog gsog nas / /
kun shes kye gcig rdugs byung gnyen gda' / /
skyo shas dang nges 'byung bsgoms legs kyang / /
rtag 'dzin gyi gdon chen thugs gsol bas / /
phyi nang gi dngos la shi spar 'thams / /
gsung tshul dang rnam thar 'gal nyen gda'o / /
theg chen gyi lam du zhugs rloms kyang / /
rang 'dod kyi gshed ma bur rdzus pas / /
chags sdang gi phyogs res su bas che / /
'gro drug gi pha ma bslus nyen gda'o / /
bden med kyi rang zhal bltas bltas kyang / /
mnyam gzhag gi goms pa 'dris chung bas / /
bden snang gi 'dzin pa sbring sbring shar / /
dran shes kyi so ba yengs nyen gda'o / /
zhes so / /
de nas bkra shis lhun por phebs / /
dgun chos thog tshogs chen la thams cad mkhyen pa dge 'dun grub pa'i rnam thar gzabs bshad mdzad /
de nas yongs 'dzin zhes pa chu pho byi ba'i lo zla ba brgyad pa'i tshes bcu dgu la lho mon phyogs su phebs te /
thog mar khang bu rtag lung du lha rin po che dpon slob la 'khor lo bde mchog gi dbang dang /
'jigs byed ro langs brgyad skor gyi dbang /
bde mchog dkar po'i tshe sgrub /
mgon po tra ka shad kyi chos skor yongs rdzogs /
sman bla'i rjes gnang lung dang bcas pa sogs 'dod chos rnams legs par stsal /
de nas rim gyis spa gro thim bu dar dkar gyi bar du phebs /
spyir lho mon de rang rang gi grub mtha' dang bla ma so so'i phyogs 'dzin gzhan las che yang rje 'di la ni rang nyid la grub mtha'i phyogs 'dzin med par kun la dag snang mdzad pa'i mthus thams cad kyis bsnyen bkur 'bul ba zhabs tog tshad med pa byung zhing /
rje 'di nyid kyis kyang dge 'dun gyi sde rnams su zang zing gi sgo nas mang 'gyed bzang po dang /
chos phyogs ngos nas dpal gsang ba 'dus pa dang 'jigs byed la sogs pa'i dbang dang zab khrid du ma dang yi dam dang chos skyong mang po'i rje gnang sogs 'dod chos mang du stsal zhing /
khrom mi stong phrag mang po tshogs pa rnams la las 'bras kyi rnam gzhag gtso bor mdzad pa'i tshe dbang dang /
yig drug gi lung stsal nas dge ba'i dam bca' ched du bskul bas bsnyen gnas kyi dam bca' len mi brgya phrag du ma dang /
bzang spyod /
byams smon /
ltung bshags /
sgrol ma /
sher snying /
skyabs 'gro /
rang gang mos ki bla ma'i gsol 'debs /
ma n-i dung nas bzung nyer gcig re yan /
srog gcod spong ba /
nyal phyag lang phyag /
dus kyang rab rnams kyis ji srid 'tsho'i bar /
tha mas lo gcig gi bar du dam bca' len mi bsam gyis mi khyab pa byung bas rje 'di pa gang du byon pa'i yul de dang der dam bca'i rgyun skyong bas dge ba'i lam gsal bar mdzad do / /
khyad par dgung wang la brten pa'i mi brgya stong phrag mang po gsod res byed cing rang rang gi bla ma rnams kyis kyang ma 'doms pa'i rtsa ba mi sha len par chas pa mang po la dngos po'i gnang sbyin sngon du 'gro bas /
phyag phreng spyi bor bzhag ste mi sha mi len pa'i dam tshig la bzhag nas sdig pa'i rtsa ba bcad pas lho mon phyogs bde 'jams su gnas pa byung ngo / /
de lta bu'i tshul gyis bstan pa dang sems can la phan pa rgya chen po mdzad cing /
slar bod du phebs pa na /
dbus gtsang gnyis kar dus 'khrug mtho dman gyi 'gyur ldog lhag par che bas la la sdug bsngal dngos la spyod /
la la sdug bsngal gyi rgyu la dga' dga' ltar spyod pa gzigs thugs skyo shas drag po 'khrungs te nges 'byung gi gdung dbyangs gsungs pa ni /
na mo gu ru many+dzu g+ho ShA ya /
dang por 'khor 'das kyi skyon yon rig /
bar du blang dor gyi rol bas 'das / /
tha mar kun byang gi rang bzhin rnams / /
dbyer med du mkhyen rnams bdag gi skyabs / /
rtag 'dzin gyi gdon chen thugs zhugs pas / /
phyi rtsis kyi grabs shoms byed byed nas / /
'bras med kyi sbun pa 'phyar ba bzhin / /
don med du 'da' ba 'di a tsa ma / /
sdig sdug dang gtam ngan khyad bsad de / /
ser sna yis zas nor bsags bsags nas / /
rdul phran tsam 'khyer ba'i dbang med par / /
lag stong du 'gro ba 'di a tsa ma / /
nyon mongs kyi goms pa shugs drag pas / /
lang shor gyi bag yangs spyod spyod nas / /
thar med kyi dmyal ba'i btson khang du / /
tsha grang gi sdug bsngal 'di a tsa ma / /
gnyen  grogs dang 'khor mang tshogs pa'i dbus / /
nga snyam du mngon par 'gying 'gying nas / /
mya ngam gyi thang la dgres bcom bzhin / /
grogs med du nyam thag 'di a tsa ma / /
sha khrag gi lang tsho yid 'phrog cing / /
mdzes byed kyi gser g.yus brgyan brgyan nas / /
keng rus kyis khyab pa'i dur khrod du / /
gcer bu ru 'gro ba 'di a tsa ma / /
blo mthun gyi snying sdug mang po dang / /
dga' 'dus kyi nyams dga' skyong skyong nas / /
dbang med du 'chi bdag bdud po des / /
so so ru 'phral ba 'di a tsa ma / /
khang bzang gi bkod pa brgya byas shing / /
dbyibs legs kyi gnas mal gshom gshom nas / /
rnag khrag gis sbags pa'i ro khung du / /
sgren mo ru nyal ba 'di a tsa ma / /
'jam legs kyi gyon pa brgya phrag dang / /
zhim dgu yi bza' btung spyad spyad nas / /
myur ba ru dur brgyags kham gang za / /
ro shun gyis dkri ba 'di a tsa ma / /
stong gsum gyi khyon la dbang bsgyur zhing / /
phun tshogs kyi stobs kyis dregs dregs nas / /
'jigs rung gi gshin rje chos rgyal gyis / /
dbang med du 'khrid pa 'di a tsa ma / /
ma brtags par nyams dga'i skye bo'i tshogs / /
'di nang gi bde la zhen zhen pa'i / /
thugs rgyud la glu 'di mi 'bab mod / /
de kun kyang de bas a tsa ma / /
a tsa ma bcu yi glu chung 'di / /
phyogs med kyi rgyal khams myul myul nas / /
snyom las kyi mal du rtag nyal ba'i / /
blo bzang gi chos rgyan zhes byas smras / /
zhes so / /
de nas rim gyis bkra shis lhun por phebs nas mang 'gyed rgyas par stsal nas chos kyi 'khor lo rgya cher bskor /
de nas rgyal ba thams cad mkhyen pa yon tan rgya mtsho'i bka' shog dang gdan 'dren gyi mi sna bcas rje 'di lha ldan smon lam gyi tshogs dbur spyan drangs te chu glang nas sa rta'i bar smon lam chen mo'i tshogs dbu rgyun du mdzad /
glang lo'i smon lam grol nas sprul ba'i sku bsod nams dge legs dpal bzang dang / /
se 'bras rgyud stod smad sogs kyi dge ba'i bshes gnyen bzhi bcu tsam la bsnyen rdzogs gnang /
'bras spungs tshogs chen la 'jam dbyangs chos skor yongs rdzogs dang /
thams cad mkhyen pa la mgon po zhal gyi rnam 'gyur mang po'i bka' dang /
thun mong dang thun mong ma yin pa'i be'u bum lung zhal shes dang bcas pa gnang ngo / /
de nas bkra shis lhun por phebs nas sngags grwar bzhugs pa'i rab 'byams pa rnams la 'dus pa'i bshad nyan gyi steng du dpal dus kyi 'khor lo'i rgyud 'grel gyi 'chad nyan gsar 'dzugs mdzad /
de nas re shig sku mtshams mdzad de dpal gsang ba 'dus pa'i zab lam rim pa lnga la nyams bzhes rtse gcig tu mdzad pas rim lnga'i rtogs pa mngon du gyur te phyi rabs kyi gdul bya rnams la 'jam mgon bla ma'i rjes su slob par 'dod pa rnams kyis rang ngos nas nyams len byung phyin rje'i bstan pa 'di la tshe gcig nyid la zung 'jug bsgrub pa'i nye lam 'di lta bu yod do zhes rdo rje'i sgra dbyangs sgrogs par mdzad pa ni /
na mo gu ru many+dzu g+ho ShA ya /
rje dus gsum sangs rgyas thams cad kyi / /
dpal bde ba chen po'i ye shes sku / /
phyi dur smrig gar gyis rnam rol pa / /
pha ma ti b+ha dra'i zhabs la 'dud / /
dus nyin gcig rig pa dwangs pa'i tshe / /
chos thos pa'i snying po cung zad bsams / /
de bsams pas bla ma'i bka' drin dran / /
lung man ngag rigs pas nges pa'i don / /
'di 'bras bu lam byed tshul nyid du / /
rje bla ma'i bka' drin rjes dran pa'i / /
ngag rdo rje'i glu dbyangs 'di bzhin len / /
mgon thugs rje can de'i bka' drin gyis / /
rten dal 'byor tshang ba'i mi lus thog / /
rje rgyal ba gnyis pa'i bstan dang mjal / /
rgyud sdom pa gsum gyis mdzes par byas / /
gzhi dam tshig sdom pa gces par bsrungs / /
'di bsams shing rje btsun bla ma'i drin / /
drin che bar nges so bla ma rje / /
bka' mdo rgyud don la sgro 'dogs bcad / /
gnas 'khor ba'i rgyu 'bras ngang tshul rig /
byams snying rje byang chub sems nyid sbyangs / /
dbyings gnas lugs rtogs pa'i lta ba go / /
lam rim gnyis zab mo'i nyams len shes / /
'di bsams shing rje btsun bla ma'i drin / /
drin che bar nges so bla ma rje / /
gzhi ma dag skye shi bar do gsum / /
rgyud smin byes ku gsum ngo bor bsgyur / /
yul gang snang dag pa'i rol par shar / /
lus zab gsal gnyis med lha yi sku / /
ngag grag stong sngags kyi bzlas pa shes / /
'di bsams shing rje btsun bla ma'i drin / /
drin che bar nges so bla ma rje / /
nang rdo rje'i lus kyi gnas lugs rtogs / /
rtsa 'dab brgyad nor bu'i chu skyes dbus / /
chos khyad par gsum ldan smin legs mar / /
sems rtse gcig chags pa'i rol rtsed kyis / /
ma ye shes r+DA ki'i gzi brjid rgyas / /
steng chu shel zla zer spros shing bsdus / /
phyis ji snyed chos kyi ri dwags kun / /
sngags mnyam gzhag dran pa'i rgya ru bcug /
rgya de nyid bde stong lha skur shar / /
'di bsams shing rje btsun bla ma'i drin / /
drin che bar nges so bla ma rje / /
snying mtshon cha 'khor lo rtsibs brgyad dbus / /
sngags bzang po'i thig les ngar blud nas / /
dgra gzung 'dzin bzhon pa'i bdud sde yi / /
mgul cig car 'dral ba'i dgra thabs mkhas / /
yang chos 'khor pad+mo'i lte ba la / /
dpal ye shes rdo rje'i rang bzhin gyi / /
nor baiDUr dkar po'i pi waM ni / /
rgyud 'od zer lnga yi ri mo can / /
gdangs mi shig rdo rje gsum gyi dbyangs / /
dpal mkha' spyod grub pa'i gtam snyan 'dis / /
dbye dka' ba ma rig mdud pa 'byed / /
'di bsams shing rje btsun bla ma'i drin / /
drin che bar nges so bla ma rje / /
thabs shes rab nges gsang rtsa mchog ni / /
ches phra ba'i chu skyes myu gu'i rtser / /
rdzas dkar dmar 'bras bu'i thig le mdzes / /
'di zos pas zhe sdang 'dod chags dang / /
de'i 'bras bu gti mug me tog rgyas / /
srog ma 'gags bzhin du mngon sum shi / /
lar 'gal 'du'i ltad mo ci yang mthong / /
'di bsams shing rje btsun bla ma'i drin / /
drin che bar nges so bla ma rje / /
blo myur mgyogs dran pa'i lha bzo  yis / /
khams phra mo'i gser sbyangs btso ma las / /
rten ye shes rang bzhin lha sku bzhengs / /
sku de yi cho 'phrul bsams mi khyab / /
khams gsum po ma lus ril gyis mid / /
mthar de bzhin gshegs pa'i tshogs kun bsad / /
rje sangs rgyas yum yang bdag tu bzung / /
de'i ngo tshas rang yang stong phrar bros / /
'di bsams shing rje btsun bla ma'i drin / /
drin che bar nges so bla ma rje / /
slar nam mkha'i lam las 'ja' tshon 'khrungs / /
'ja' de nyid mtshan dpe'i 'od du 'bar / /
thangs dbang po'i gzhu yi na chung dang / /
yul 'od gsal chang gis rtag myos pa'i / /
dbyings lhan skyes gzhon nu mig yangs po / /
dus 'du 'bral med pa'i grogs por song / /
grogs mdza' bas dngos po gcig tu 'dres / /
dpal zag med nor dang longs spyod tshogs / /
khong gzhan las phrogs te bdag gir bzung / /
'di bsams shing rje btsun bla ma'i drin / /
drin che bar ngos so bla ma rje / /
don de bzhin mngon du ma gyur kyang / /
chos zab mo thos dang bsam pa'i mthus / /
rje sangs rgyas las kyang ches dkon pa'i / /
lam 'di 'dra bla ma'i drin gyis rnyed / /
mi nga la gtad pa ma mchis kyang / /
glu 'di nyid gsang chen rgyud sde'i bcud / /
yul nyer bzhi'i dpa' bo rnal 'byor ma / /
glu 'di 'dra gsang ba'i mgur du 'dzer / /
'di bla bzang chos kyi rgyal mtshan gyis / /
rje'i bka' drin dran tshe dbyangs su bsdebs / /
gtam 'di yi dge bas 'gro ba kun / /
dpal zung 'jug rdo rje'i sku thob shog /
ces so / /
de nas kun dga' zhes pa shing pho stag gi lo lha ldan smon lam chen mor phebs te tshogs dbu mdzad nas skyes rabs kyi gzabs bshad sogs 'jam mgon bla ma'i mdzad srol nyams pa med par bskyangs /
thams cad mkhyen pa yon tan rgya mtsho bsnyen par rdzogs pa mdzad pa'i mkhan po mdzad /
gzhan yang don gnyer can brgya phrag mang por rab byung bsnyen rdzogs gnang / /
'bras spungs tshogs chen la sgrub thabs rgya mtsho rdzogs par gnang /
de dus rje nyid kyi zhal slob bstan pa la phan du re ba mang po zhig glo bur glo bur du 'das pas rkyen byas mi rtag pa'i ngang tshul bcos min thugs la 'khrungs te gsung mgur 'di ltar mdzad de /
na mo gu ru many+dzu g+ho ShA ya /
kun mkhyen gyi rgyal po tsong kha pa'i / /
gdams pa yi mdzod 'dzin dben sa pa / /
dus gsum gyi sangs rgyas ye shes dngos / /
mi bdag snying gi pad+mo'i ze'u 'brur bzhugs / /
'jigs rang 'jigs lnga bcu kha ral dus / /
lo rgan tsho bzhi bcu lnga tsam lon / /
rnam g.yeng gi ngang la mi tshe zad / /
da tshe lhag 'di snum zad mar me tsam / /
ri gzar gyi 'bab chu drag po ltar / /
snyigs dus kyi tshe thung zhag 'ga' 'o / /
sus bzung bar mi nus nam mkha'i glog /
'di bsams na tshe 'di'i mdun mas ci / /
mtho dman gyi grogs po phal mo che / /
'jigs rung gi gshin rjes zos nas zin / /
thar med kyi 'chi bdag za res de / /
mi bdag cag gi thog tu 'bab la  khad / /
rgyus med kyi bar do'o 'phrang brgyud nas / /
rgyang ring du gcig pur 'gro dgos na / /
bslu byed kyi grogs dang 'dzad med kyi brgyags / /
'gyod med du tshags su tshud legs sam / /
'di snang gi phung tshogs ci 'byor kyang / /
rmi lam gyi yul gyi longs spyod bzhin / /
don chung la mi tshe 'dzad pa'i rgyu / /
dug gsum gyi sa bon skyug re bro / /
snying sdug gi mdza' grogs mang na yang / /
ngan song gi 'then thag 'ching ba'i lcags / /
seng gling gi srin mo mdzes ma ltar / /
bde 'gro yi srog gcod thar pa'i gshed / /
gzhon grogs dang dga' ba'i rtsed 'jo yang / /
zhim 'dod kyis btsan dug za ba bzhin / /
thar med kyi ro myags 'dam rdzab tu / /
yun ring du nyam thag a re sdug /
ro zhim gyi myos 'gyur mang 'thungs kyang / /
dmar 'bar gyi khro chu 'thung ba'i rgyu / /
'bum phrag gi skye ba du ma ru / /
sems rnal du mi gnas pa ma glang / /
ban bun gyi 'jig rten bya ba 'di / /
a 'thas su zhen pas sdug la bkod / /
bag chags kyis bslad pa'i rmi lam bzhin / /
nyin mtshan kun 'khrul pa'i bya bas 'das / /
dug gsum gyi bag chags tshan ches pas / /
lang shor gyi bag med bsam sbyor 'di / /
btsan chod du gnyen pos ma spangs na / /
'o brgyal tshe da dung byung gis dogs / /
'dus byas kyi mtshan nyid mi rtag cing / /
snyigs dus kyi tshe la long med pas / /
da don med kyi bya bas mi 'da' bar / /
yang dag gi snying po len par 'dod / /
ces so / /
lo de la stong 'khor sprul sku 'jam dbyangs rgya mtsho dang / /
skyid shod zhabs drung bstan 'dzin blo bzang rgya mtsho sogs bla chen mang pos gcos bsnyen rdzogs gsar sgrub brgya phrag mang po'i don mdzad / /
de nas bkra shis lhun por phebs te gong smos bla chen gnyis po de dang zur bzhi slob dpon rnams kyis thog drangs sde snod 'dzin pa sum brgya lhag tsam la rdo rje phreng ba dang mi tra brgya rtsa'i dbang rnams rdzogs par stsal /
de nas lhun rtse chos sde pa rnams kyis gdan drangs nas gsang bde 'jigs gsum gyi dbang chen dang chos skyong mang po'i rjes gnang sogs chos mang du gnang / /
de nas dmar ser can zhes pa me sbrul gyi lo zla ba bcu gnyis pa'i nang du thams cad mkhyen pa yon tan rgya mtsho glo bur gyi rkyen gyis zhing gzhan du gshegs nas dgongs pa chos kyi dbyings su rdzogs par bya ba dang / /
lha ldan smon lam gyi tshogs dbu rnams dus mtshungs su mdzad /
smon lam grol 'phral na sgreng la phebs /
dgon pa gong du zla ba lhag tsam sku mtshams bcad de sku 'dra rin po che dbu yon ma spyan drangs / /
gsol ba rtsa gcig tu 'debs par mdzad pas byin gyis brlabs pa'i mtshan ma khyad par can byung bas jo bo chen po dpal ldan a ti sha la /
na mo gu ru many+dzu g+ho ShA ya /
rje mi pham chos kyi mdun sa'i rgyan / /
lha skal ldan grangs med yongs kyi mgon / /
dpal nam mkha' dri ma med pa'i zhabs / /
mi bdag snying pad+mo'i ze'u 'brur zhog /
zhing bde ba can na 'od dpag med / /
rje rgyal ba'i spyan sngar bzang po skyong / /
yongs lnga rig paN chen kun gyi gtso / /
thugs brtse bas gzigs shig a ti sha /
sngon dpag med dus nas sangs rgyas kyang / /
bdag mgon med 'gro ba'i don gyi phyir / /
khrigs bslab gsum ldan pa'i dge slong tshul / /
thugs brtse bas gzigs shig a ti sha /
bod 'dre srin gdul dka' 'dul mdzad pa'i / /
dpal mthu stobs dbang phyug pad+ma 'byung / /
mgon khyod kyi ye shes sgyu ma'i 'phrul / /
thugs brtse bas gzigs shig a ti sha /
dus mi bzad snyigs ma lnga bdo ba / /
yul byang phyogs rmongs pa'i mun khrod 'dir / /
chos phan bde'i gzi 'od stong 'bar ba'i / /
dpal mar me mdzad dpal a ti sha /
rigs khyab bdag bde gshegs kun gyi dngos / /
chos brgyad khri bzhi stong 'byung ba'i gnas / /
tshogs 'phags mchog kun gyi 'dren pa mchog / /
skyabs bslu med mgon po a ti sha /
pha khyod zhabs bsten cing mchod pa dang / /
yid rtse gcig gdung bas gsol 'debs na / /
mchog thun mongs dngos grub ma lus kun / /
dus myur du stsol mdzad a ti sha /
da deng nas byang chub snying po'i bar / /
mgon khyod zhabs pad+mo spangs nas ni / /
bdag re ba'i skyabs gzhan mi 'tshol bas / /
pha thugs rjes zungs shig a ti sha /
rten rnyed dka' 'jig sla'i mi lus 'di / /
phyis 'bras med spun pa mi phyar bar / /
don rtse gcig snying po len pa ru / /
rgyud byin gyis rlobs shig phul byung zhabs / /
dgra bdag 'dzin 'gong po rtsad nas bton / /
gnyen 'gro drug sems can gces par bzung / /
lam stong nyid snying rje dbyer med par / /
rgyud byin gyis rlobs shig phul byung zhabs / /
slar ma 'ongs skye ba rnams su yang / /
sbrang bdag gi skyid sdug legs nyes rnams / /
dpal lha cig jo bo khyed rang mkhyen / /
lam log par ma gtong a ti sha /
tshe 'di snang 'gags par gyur pa na / /
dpal mar me mdzad dpal snang mtha' yas / /
don de phyir thugs rje'i 'od zer gyis / /
bu snying med bde ba can du drongs / /
mi nga la dad cing gus pa rnams / /
steng dga' ldan lha brgya'i gnas mjal zhes / /
bka' 'gyur med zhal gyis bzhes pa yi / /
don mngon sum bdag la bstan du gsol / /
ces dang /
'brom la /
na mo gu ru many+dzu g+ho ShA ya /
lha gangs ri'i mgon po spyan ras gzigs / /
dpal mar me mdzad pa'i thugs kyi sras / /
rje rgyal ba kun gyi 'byung gnas zhes / /
mtshan snyan par grags pa'i rgyal ba 'brom / /
sras sa bcu'i dbang phyug pad dkar 'dzin / /
rgyud ma dag 'gro ba 'dren pa'i phyir / /
rten tshangs spyod dge bsnyen tshul 'dzin kyang / /
don snying po'i dge slong rgyal ba 'brom / /
yul byang phyogs u pa sI ka zhig /
ming chos 'phel skad du 'byung ngo zhes / /
rje rgyal ba'i lung bstan mchog brnyes pa'i / /
bod gangs can mgon po rgyal ba 'brom / /
zhing phyogs bcu'i bde gshegs thams cad kyi / /
thugs brtse ba'i ye shes gcig bsdus nas / /
dpal bka' gdams mes po'i skur ston pa /
pha bstan pa'i bdag po rgyal ba 'phrom / /
tshe mi rtag dgun nyi lta bu 'di / /
dgra chos brgyad rkyen gyis mi g.yeng bar / /
da rtse gcig dam chos bsgrub pa ru / /
rgyud byin gyis rlobs shig 'brom ston rje / /
gyong lto gos gtam gyi steng du bskur / /
tshe 'di snang lus srog thed la bor / /
rang gces 'dzin gcong nad thon pa ru / /
rgyud byin gyis rlobs shig 'brom ston rje / /
byams snying rje byang chub sems gnyis 'byongs / /
dbyings spros bral bdag med mngon sum rtogs / /
lam rim gnyis rnal 'byor mthar phyin par / /
rgyud byin gyis rlobs shig 'brom ston rje / /
zhes jo bo yab sras gnyis kyi gsol 'debs phyag bris su mdzad do / /
de nas 'bras spungs su phebs pa na se 'bras gnyis ka'i mkhan po mdzad dgos zhes bla ma dge 'dun tshang mas gsol ba rtse gcig tu btab pas rje rin po che'i bstan rgyun la dgongs nas re shig mdzad par zhal gyis bzhes te se 'bras gnyis ka'i mkhan po mdzad /
de'i tshe ston pa thub pa'i dbang po la bden tshig gsol 'debs 'di ltar mdzad de / /
na mo gu ru mu ni in+d+ra ya /
bskal bzang 'dren pa rgyu skar stong gi dbus / /
snying stobs cha shas rdzogs pa'i 'od dkar can / /
thub dbang smra ba'i zla ba'i zhabs pad la / /
byang chub snying po'i bar du skyabs su mchi / /
'jigs rung snyigs ma'i byin za cher 'bar bas / /
rgyal gzhan mtha' dag skrag pa 'dzin pa'i tshe / /
mkhyen brtse'i sprin phung thugs rje'i chu ris can / /
gdung sel shAkya'i gtso bo las gzhan ci / /
de phyir thub pa'i nyi ma mang po yis / /
yal bar bor ba'i dmu rgod gdul dka' ba / /
nyam thag mgon skyabs med pa bdag cag la / /
re ba'i skyabs gzhan med do shAkya'i tog /
bsam zhing bsams shing kun mkhyen nyi ma'i gnyen / /
mngon sum ma mthong gdung ba'i me 'bar ba / /
gzhom phyir sprin dang bral yang mig mkha' las / /
mchi ma'i char zim g.yo bas ci yang khebs / /
de slad lhar bcas ston pa mchog de nyid / /
dran pa'i yul du gshegs kyang gus pa yis / /
zhabs phyir bsnyegs par 'dod pa bdag cag la / /
brtse bas phyi bzhin gzigs dang zas gtsang sras / /
khyod kyi bstan pa'i cha tsam mi sgrub par / /
nyon mongs dug gsum chang gis rab myos pa / /
khrel med smyon pa lta bu bdag cag la / /
bcom ldan thugs rje mnga' bas skyabs mdzod cig /
dal 'byor don chen snying po mi len par / /
don chung tshe 'di'i bya bas dus 'da' ba / /
rin chen dor nas mching bu len pa yi / /
bag med bzang rdzu mkhan la thugs rjes gzigs / /
'dus byas mi tag khyad par rang gi tshe / /
rtswa rtse'i zil ba bar snang glog 'dra yang / /
rnyed bkur don gnyer rtag tu sdod grabs byed / /
rtag 'dzin phyi bshol mkhan la thugs rjes gzigs / /
tsher ma'i sdug bsngal tsam yang mi bzod kyang / /
bskal brgyar  ngan 'gro'i sdug bsngal myong ba'i rgyu / /
dge sdig khyad du gsod pa'i khrel med po / /
sdig ldan ser gzugs can la thugs rjes gzigs / /
nyon mongs dgra bor shes kyang sems la 'chang / /
sdom gsum gnyen du mthong yang yal bar 'dor / /
gzhan gyis dam par bkur yang tha mal pa / /
'gal 'du'i phung po bdag la thugs rjes gzigs / /
ldan grol mi ldan dkor gyis rang rgyud tshos / /
nyin mtshan khor yug rnam g.yeng ro nyal mkhan / /
chos brgyad khol po gzhan ngor tshul 'chos pa / /
snying rul blun po bdag la thugs rjes gzigs / /
gar 'gro'i gtol med gzhan gyi lam sna 'dren / /
rang rgyud ma dul gzhan la dam chos 'chad / /
rang mgo mi thon mang po'i tshogs dpon byed / /
btsun pa'i gzugs brnyan bdag la thugs rjes gzigs / /
tshul 'di bu ram shing ba'i rnam thar dang / /
rang gzhan spyod tshul dran pas rkyen byas te / /
dge slong blo bzang chos kyi rgyal mtshan gyis / /
dpal ldan 'bras spungs chos sde chen por smras / /
zhes so / /
dus de dang gzhan gyi tshe yang khrims 'chal dur smrig gis dkris shing dad pas byin pa la 'dzem med spyad kyang dbul ba'i sdug bsngal gyis nyam thag pa du ma spyan lam du gzigs pas lhag par snying rje 'khrungs shing thugs ya nga bar gyur /
des mtshon tshe 'di'i bde skyed don du gnyer ba'i phyir sdig pa 'ba' zhig byed pa rnams kyi bsam sbyor gzigs pas kyang rkyen byas /
'di ltar thugs la shar ba bzhin 'phags pa'i dbyangs su bsdebs par mdzad pa ni /
na mo gu ru many+dzu g+ho ShA ya /
pha rje btsun bla ma'i zhabs la 'dud / /
khyed gson dang rnam dpyod yangs pa kye / /
khe mnog chung gi bya bas ci zhig byed / /
bde 'dod na dam pa'i lha chos mdzod / /
nor zang zing gi 'du 'god ston ka'i sprin / /
gnyen 'khor g.yog gi lang long tshong dus 'gron / /
lus sha khrag gi lang tsho nam mkha'i 'ja' / /
'di dgongs sam shes ldan grogs po dag /
rten dal 'byor 'di nyin mo'i skar ma 'dra / /
dgra 'chi bdag kho mi sdod tshur tshur 'ong / /
tshe pha rol gyi ngam grog g.yang sa che / /
'di dgongs sam shes ldan grogs po dag /
spyir 'khor ba'i gnas 'di dug sbrul tshang / /
dgos 'dod yon gyi longs spyod ki ma pa'i 'bras / /
lha tshangs dbang gi dpal yang chu shing 'dra / /
'di dgongs sam shes ldan grogs po dag /
nyen che dus su skyob pa dkon mchog gsum / /
dus mthar thug gi gtan grogs drin can rje / /
rang dgos dus su phan pa dam pa'i chos / /
dI dgongs sam shes ldan grogs po dag /
shul thag ring gi brgyags phye sbyin pa'i gter / /
lam mtho ris kyi them skas tshul khrims dang / /
rgyan gzugs bzang gi byed po bzod pa ste / /
'di dgongs sam shes ldan grogs po dag /
khyed 'di snang gi bde la chags rin med / /
yul 'di las dga' ldan lha yul skyid / /
zas 'di las lha yi bdud rtsi zhim / /
'di dgongs sam shes ldan grogs po dag /
gos 'di las lha rdzas na bza' dro / /
rgyan 'di las nor bu rin chen mdzes / /
grogs 'di las lha dang lha mo bzang / /
'di dgongs sam shes ldan grogs po dag /
mi'i 'dod pa'i bde la zhen pas ci / /
kye lha yi lus dang longs spyod yod / /
kwa'i 'khor ba'i bde ba 'dod na yang / /
chos tshul bzhin mdzod dang 'di bzhin 'byung / /
zhes so / /
de skabs dben pa'i gnas su sgrub pa snying por mdzad pa la thugs smon pa'i gsung dbyangs 'di ltar mdzad de / /
na mo gu ru many+dzu g+ho ShA ya /
rje sangs rgyas kun gyi ye shes nyid / /
pha 'gran zla med pa'i blo bzang grags / /
mi bdag snying pad+mo'i dbus bzhugs la / /
mchog thun mong dngos grub stsal gsol / /
gnas 'jigs rung 'khor ba'i btson ra 'dir / /
sngar skye rga na 'chi'i 'khor lo bskor / /
da rje btsun bla ma'i thugs rje yis / /
las nyon mongs skye ba bzlog tu gsol / /
gzhon lang tsho rgyas pa'i myu gu de / /
mthar lo zla 'gyur bas rim bzhin smin / /
sems col chung byis pa rgan po'i lus / /
'di bsams shing shes pa gting nas skyo / /
dbyar spang ljongs bkra ba'i me tog de / /
dbyibs rab mdzes mthong na yid 'phrog kyang / /
dus na ma zla ston du gyur pa na / /
mdog mi legs rnyings shing yid mi chags / /
don de bzhin yid 'ong blta na mdzes / /
rgyan lang tshos dregs pa'i gzhon nu yang / /
mthar dar yol rgas pa'i dus kyi tshe / /
gzugs mi sdug ro langs mngon sum bzhin / /
nang sha dang khrag gi stobs bri bas / /
phyi lhab lhab 'phyang ba'i pags pa de / /
rgya gnyer ma mang pos rgya gram bcings / /
lus drang por skyes pa'ang gzhu ltar sgur / /
so'i ge sar phal cher lhung gyur pas / /
mchu'i yal 'dab g.yo yang mdzes pa med / /
ngag mi gsal ldab ldib smra ba 'di / /
mdun kha chus chag chag 'grems pa bzhin / /
yar ldang tshe sug bzhi sa la bgrad / /
mar sdod tshe 'phebs chen rgyag dang mtshungs / /
rkang byin pa sor bzhi'i khri des kyang / /
lus sgrom bu mi theg ling ling 'dar / /
skra zegs shing lhag ma skya bor gyur / /
mig mi gsal mig 'bras nang du bros / /
gtam 'gro 'ong rna ba'i sgo la bkag /
blo rmongs shing dran dang dbang po nyams / /
lus 'bad pas 'khor ba la brten yang / /
'gros 'khyor zhing 'khyor zhing res 'ga' 'bub / /
tshe phal cher zad pas pha rol nye / /
gnyen nye 'brel 'khor g.yog bcas pas kyang / /
da med na bde zhes shi smon byed / /
rgas 'khogs shing lang tsho nyams gyur pas / /
shing khong rul sdong po snying pa 'dra / /
tshul 'di 'dra'i 'jigs rung sdug bsngal yang / /
dus lan re kho na ma yin te / /
rgyun mi chad yang dang yang du myong / /
lar rgas pa'i snang tshu 'di lta bu / /
yongs kun la 'byung ba'i rang bzhin yang / /
gzhon lang tsho rgyas pa'i byis pa rnams / /
'di mi shes na tshod rtag tu re / /
phyi gser chus g.yogs pa'i bshang gci la / /
sems chags kyang rang mtshang myur du ston / /
tshon ri mo bkra ba'i dbang po'i gzhu / /
mdangs legs  kyang myur du yal nas 'gro /
don de phyir lus kyi rkyen bzod tshe / /
nags sman ljongs mdzes pa'i dga' tshal der / /
grangs bcu gnyis sbyangs pa'i yon tan blangs / /
bka' mdo rgyud dam pa'i rnam thar blta / /
chos mang du thos pa'i gnad rnams sems / /
don ting 'dzin bde la rtse gcig rol / /
slar rjes thob sgyu ma'i rnam thar skyong / /
dus res 'ga' sa 'dzin yangs par 'chag /
lam thun mong rim pa nas bzung ste / /
dpal zung 'jug bde ba chen po'i bar / /
gzhi stan thog gcig tu dril byas nas / /
dus nyin mtshan khor yug bsgom par spro / /
mthar na tshod yongs su smin gyur kyang / /
rje kun mkhyen thub pa'i dbang po yis / /
chos mang du thos pa'i dge slong de / /
nags bzang po'i skyed mos tshal gyi khrod / /
tshe lang tsho yal ba gnas pa bde / /
zhes gsungs bzhin rga shis skrag pa med / /
sems chos brgyad spros pa rtsad nas bcad / /
lha'i skyed tshal 'dra ba'i dben gnas der / /
pha bla ma'i rnam thar skyob par spro / /
steng chu 'dzin bla bre lang ling g.yo / /
bar rmugs pa'i stod g.yogs yol bas bres / /
smad nags tshal sngon po'i sham thabs mdzes / /
gzhi ne'u gsing me tog phang phung can / /
'grogs bde ba'i bya dang ri dwags grogs / /
yid bag phebs bde bar zlos gar sgyur / /
tshe 'di snang chags sdang skye ba'i yul / /
gnyen nye du dgra sogs ming yang med / /
kun mngon dga' bskyed pa'i sman ljongs der / /
nor 'byor rgud gsog bsrung sdug bsngal bral / /
'phral gang byung chog shes bdud rtsis 'tsho / /
chos 'phags nor bdun gyi bang mdzod 'dzin / /
las ci byed sna thag rang gis bzung / /
rje rgyal ba kun gyi rjes su slob / /
tshul 'di 'dra'i bde skyid khyad par gang / /
lha'i dbang pos kyang ni rnyed dkar gsungs / /
don de phyir pad+mo'i dra ba yis / /
steng mdzes par khebs pa'i yid bzhin mtsho / /
rgyang mig lam bab pa'i ngang pa bzhin / /
gnas dben pa'i dga' tshal snying la dran / /
las nyon mongs chu srin mang pos gtses / /
rlabs skye rga na 'chi'i rba klong 'khrug /
gting mtha' med 'khor ba'i rgya mtsho las / /
da myur du sgrol phyir dben par 'gro / /
lam thabs shes zab mo'i nyams len gyis / /
dgra skye rga na 'chi rtsad bcad nas / /
dus rtag tu 'du 'bral mi byed pa'i / /
lus longs spyod grogs sogs sgrub par smon / /
tshul 'di ltar re ba'i don po rnams / /
skyabs bslu med bla ma dkon mchog gis / /
yun mi ring myur du 'grub pa yi / /
gegs zhi zhing mthun rkyen 'grub par mdzod / /
ces so / /
de dus su gu ge chos rgyal gyis gdan 'dren yang yang byung ba ltar zhal gyis bzhes te lha ldan nas bkra shis lhun por phebs /
zla phyed lhag tsam bzhus nas rim gyis phebs te lam bar du bzhugs pa'i dge 'dun gyi sde dang dad pa can rnams kyis mchod cing bsnyen bkur ba yang dang du bzhes /
ci 'dod pa'i chos kyis kyang tshim par mdzad /
zla ba bzhi pa'i nyer gsum la ma pham mtsho 'gram du phebs nas sku khrus mdzad cing mtsho'i rde'u phyag spar gang bzhes pas phal cher lha'i rnam par byon /
sang gangs ri'i  mdun na phar phebs dus gangs ri'i rtse nas 'ja' tshon kha dog sna lnga rgyal mtshan dang /
ba dan dang /
gdugs lta bu dang /
dar brkyangs pa 'dra ba dpag tu med pa byung ste rje 'di pa'i steng ngos su chags pa byung ste rje 'di gar phebs kyi dbu'i thog tu chags pa byung bas gangs ri'i gnas 'dzin pa 'bri khung rdor 'dzin 'khor bcas dad par gyur te rje 'di'i phyi bzhin bsnyegs nas shwa la tsa gong du mjal kha dang byin rlabs zhus /
nged gangs rer slebs nas lo bcu tsam song yang de ring las rtags ya mtshan che ba ma byung /
khyed kyis bdag byang chub ma thob kyi bar du thugs rjes zungs zhes dad gus chen pos smon lam 'debs par byed do / /
de nas zla ba lnga pa'i tshes bcu gsum la zhabs drung chos rje /
jo bo bdag po lha sde mi sde'i gtso bo rnams kyis rta ba mang po'i tshogs dang bcas phebs bsu zhus te zhang zhung gi lung nang spa'i lding zhes bya bar phebs /
'di skabs lha rnams kyis me tog gi char phabs pa sogs dge mtshan phun sum tshogs pa kun gyi mngon sum du gyur /
tshes bco lnga la mtho lding gser gyi lha khang du zhabs drung mi dbang gis /
skyes mchog lo tsA ba rin chen bzang po'i bzhugs khrir gdan drangs te rin po che'i maN+Dal phul te ser tshogs kyi 'dus pa rgya mtsho la mang 'gyed kyi bsnyen bkur dang bla ma'i rnal 'byor sogs 'dod chos zhus /
de nas phal cher chos grwa sar bzhugs nas mchod yon rnams la gsang bde 'jigs gsum gyi dbang /
bskyed rdzogs /
snar thang brgya rtsa /
'jam dbyangs chos skor /
bka' gdams chos 'byung gi lung sogs zab rgyas chos kyi 'khor lo bskor /
mdor na gu ge bdag po sku mched khu dbon rnams kyis thog drangs phyogs de'i lha sde mi sde thams cad kyis dad gus tshad med pas mchod /
de nas zla ba dgu pa'i tshes bcu gsum la gu ge nas chibs bskyod de gangs ri'i bar du zhal ngo mchod yon rnams kyis chibs bskyel zhus /
gangs ri chen po la zhabs bskor mdzad nas gangs ri'i sku mdun du dad 'dus kyi skya ser khrim shin tu che ba tshogs pa la nyin dgung khrom dbang zhig gnang skabs /
gangs ri chen po baiDUr+ya'i mdog ltar sngo ba la gzugs brnyan sna tshogs 'char ba zhig tu gzigs /
sku'i nye skor du yod pa'i grwa pa 'ga' zhig la gangs ri 'di ci 'drar snang bka' 'dri gnang bar /
dkar zhing 'tsher bar 'dug zer /
mkhar nag chos mdzad la bka' 'dri gnang bar rgya mthing bzang po'i mdog lta bu shin tu sngo ba zhig 'dug zer /
de tsam zhig mthong nas ya mtshan du byed do / /
de nas zla ba bcu gcig pa'i tshes bcu gsum la chos grwa chen po bkra shis lhun por phebs nas ser ja gser 'gyed dang bcas pa gnang /
de dus lha sa dang 'bras spungs kyi rgyab rir mi stong phrag du ma kha btags shing se 'bras gnyis dmag gis bcom skabs su mchis kyang /
yang dag par rdzogs pa'i sangs rgyas bzhugs skabs su 'ang grong khyed ser skya pa rnams dang ko sa la pa'i dmag 'khrug tshan che ba dang rgya bod gnyis kar bstan pa'i 'phel 'grib sna tshogs byung yang /
las kyi rnam smin bcos su dka' ba ltar thabs dang bral  yang /
bstan pa 'ba' zhig thugs la dgongs te se 'bras gnyis kar mang ja gser 'gyed dang bcas pa lan lnga /
kha che'i chab bum spus gtsang ba cha re re /
'bras spungs byams khang dang dngul gdung khang du gug ting che legs bdun tshar re re phul ba sogs se 'bras gnyis ka mi nyams pa'i thabs la rnam pa kun tu 'bad par mdzad /
de nas lo de nyid kyi ston mjug sog dmag dpung che ba byang rgyab tu slebs /
sde srid dpon blon gyi bkas rje 'di pa chings la phebs dgos pa byung /
lha sar phebs pa'i nub mo rje rin po che'i rtogs brjod mdun legs ma tshang ma zhal ton du mdzad pa'i mnal lam zhig byung ba chings dga' rab yong du re bas rong po 'dam gyi bar du phebs kyang thugs bzhed bzhin ma byung /
de nas re zhig 'bras spungs su bzhugs nas se 'bras gnyis ka chos dang zang zing gnyis kyi sgo nas bskyangs te srog rtsa bzung /
khyad par thams cad mkhyen pa bsod nams rgya mtsho'i dngul gdung gi sgo rgyan thams cad bzhig nas ma rungs par byas pa /
rje 'di pas bstan rgyun dang rten 'brel la dgongs te gser g.yu sogs rin po che'i phung po las gsar bsgrubs mdzad de /
thams cad mkhyen pa'i phyag rdzas dar la bab pa'i dus su bsgrubs pa'i sgo rgyan zil gyis gnon pa lta bu bzo bar mdzad do / /
gzhan yang se 'bras gnyis kar bdag ga cag gi ston pa'i sku brnyan bkra ba'i bkra shis kha btags kyi 'phan gyi phreng ba re re dang /
grwa sa gsum gar mang ja'i bsnyen bkur yang yang mdzad de re zhig 'bras spungs su sku mtshams dam po la bzhugs so / /
de nas zla ba bdun pa'i zla 'go la bod dmag thams cad rkyang thang sgang du 'dril /
tshes bcu gcig gi tsha bzhes grol mtshams su skad cig la sog po'i rta pa sgar thog brgyugs nas mi brgya phrag du ma bsad ces snyan du gsan pas /
rje 'di pas sku dang srog la'ang ma gzigs par sku mtshams la har 'don mdzad de dan 'bag gi bar zhabs thang gis mgyogs par phebs pas /
bod dmag rnams lcags po ri'i mtshams su 'khor zhing sog po'i rta pa lan gnyis pa rgyug par rtsom pa me mda' dang nyag phran gyi char 'bab pa'i skabs su phebs /
lha btsun rang la zang zing gi gnang cha gya nom pa dang bcas dngos su zhu ba nan chen mdzad pas /
lha btsun gyis kyang ci gsung bka' bzhin du nod nas rta rgyug 'phro bcad pas dmag mi 'bum phrag tu nye ba srog gtses pa las skyob par mdzad do / /
de skabs gtsang sog gnyis kas lha sa spyi mchod kyi phyir rje 'di pa la phul /
so sor tshig sbyangs sngon du 'gro ba'i khra ma gnang nas /
jo bo rin po che'i gser thog gi 'od kyis khyab pa'i sar bro dam pos bkag cing brtan par mdzad de nyid kyi sku dang srog la'ang ma gzigs par se 'bras gnyis bskyangs te rgyal ba tsong kha pa chen po'i bstan pa'i srog 'dzin par mdzad do / /
don gyi dbang 'di la dgongs nas rje btsun blo bzang chos kyi rgyal mtshan byon tshun gyi 'jam mgon bla ma'i lugs bzang 'dzin pa'i mkhas pa gzur gnas thams cad rje btsun blo bzang chos kyi rgyal mtshan ni 'jam mgon bla ma'i bstan pa 'di la  'jam mgon bla ma rang nyid dang mtshungs par bka' drin zla med do zhes mgrin gcig tu sgrog par mdzad do / /
de dus sems can spyi mthun gyi las dang bdud sdig to can gyi mthus rgyal ba'i bstan pa spyi dang khyad par 'jam mgon bla ma'i bstan pa 'phel ba la gegs 'tshub shin tu che bas thams cad mkhyen pa yon tan rgya mtsho glo bur gyi rkyen gyis zhing gshegs /
sprul sku ngos 'dzin pa'ang shin tu dka' bar byung ba na rje btsun blo bzang chos kyi rgyal mtshan nyid kyis zang zing gi dngos po gang la'ang phangs pa med par btang ste byang phyogs gangs ri'i khrod ki skye bo gdug rtsub can rnams zang zing gi dngos pos tshim par mdzad cing su la'ang nye ring med par dmag zings ji snyed cig byung ba thams cad thugs byams pa dang snying rje shugs drag pa'i dbang gis phan tshun su la'ang khon med par bar cings dang nag can mang po'i srog skyob pa dang /
gdug rtsub can rnams la las rgyu 'bras kyi chos bshad nas sems zhi bar byas te rje rang nyid la rang don bya ba gang yang med par spyir bod 'bangs kyi sems can thams cad bde 'jags shig dang /
dge 'dun gyi sde rnams 'khrug pa med par chos spyod 'phel ba zhig dang /
lhag par thams cad mkhyen pa yon tan rgya mtsho'i mchog gi sprul sku 'khrul med du ngos zin pa zhig gi thabs la nyid kyi sku dang srog la'ang ma gzigs par 'bad pas /
ngos 'dzin thub ste rnga chen zhes pa chu pho khyi'i lo thams cad mkhyen pa'i mchog gi sprul sku 'phyong rgyas nas 'bras spungs su spyan drangs /
gtsug phud bzhes te mtshan ngag dbang blo bzang rgya mtshor gsol /
de nas rim gyis tshigs snga ma dge tshul gyi mkhan po mdzad de dge tshul du bsgrubs /
thog mar tshe dbang dang /
rdo rje 'jigs byed kyi dbang chen /
chos skyong mang po'i rjes gnang sogs chos bka' mtha' yas pa gnang zhing yid bzhin gyi nor bu ltar gces par skyong bar mdzad /
de nas khrag skyug ces pa chu mo phag gi lo lha ldan sprul pa'i gtsug lag khang gi thugs rje chen po rang byung lnga ldan gyi steng gi rgya phub shin tu rnyings pas lha khang rdib cems su 'gro nyen che ba thugs kyis ma bzod par gzhi nas gsar bz mdzad de /
tshul 'di la ni rje rang nyid kyi zhal nas /
jo bo rang byung lnga ldan gyi pho brang gi rgya phibs de gser zad pas g.yas zos thar thor du gyur /
shing rnams rul bas thog kyang rdib nyen shin tu che yang lha khang 'di lhag par gnyan pas /
bla ma slob dpon sde dpon sogs sus kyang 'chos ma nus pa 'dug kyang /
kho bos ni 'phags pa'i zhabs tog gi phyir lus srog kyang yal bar dor te rtsa ba nas bshig /
zangs khal brgya phrag du ma dang gser zho stong phrag du ma brgal ba las gzhi nas gsar du bcos pas gegs phra mo tsam yang med par zla ba drug gi khongs su legs par grub nas rab tu gnas pa bgyis te /
bod spyi'i bde skyid kyi gsos sman du byas pa 'di yang dam pa'i mdzad pa dang rjes su mthun par rung ngam snyam du bgyid do zhes gsungs so / /
de nas mig dmar zhes pa shing pho byi ba'i lo bkra shis lhun por lha khang mang po gsar bskrun mdzad /
gzhan yang  ris su ma chad pa'i dge 'dun gyi sde mang por sku gsung thugs rten mchod rdzas gsar bzhengs dang bsnyen bkur nar mar mdzad cing nam mkha' mdzod la mngal brnyes pa ltar byang phyogs gangs ri'i ljongs kyi grub mtha' ris su ma chad pa'i dge 'dun gyi sde thams cad chos zang zing gnyis ka'i sgo nas bskyangs shing /
sku gsung thugs rten rnams la mchod pa tshad med pa mdzad de rgyal ba'i bstan pa yun ring gnas pa'i thabs la rnam pa kun tu brtson par mdzad pa ni rje blo bzang chos kyi rgyal mtshan rang nyid kyi zhal nas /
mdor na rgyal sras sku mched gsum gyi mdzad pa rjes su bsgrubs te /
dge bshes chen po po to ba'i gsung nas /
gcig gis dad rdzas me la bsregs / /
gcig gis dad rdzas mkhar du brtsigs / /
nga'i dad rdzas dkon mchog so can kyi kha na / /
zhes gsungs pa bzhin /
dge bshes phu chung ba de dkon mchog mchod pa gtso bor mdzad de /
khong rang gi gsung nas /
ngas dang por spang spos sna tsha ting nge ba phul /
de nas reng bu bzhi sbyor mkhar seng nge ba 'bul gyu byung /
da lta a ka ru dang /
du ru ka sogs bsung ching nge 'bul gsung zhing /
res gcig gser srang nyi shu rtsa gnyis kyi spos sbyar zhes gsungs pa ltar /
kho bos kyang spyir dkon mchog gi mchod pa la gtso bor byas shing /
khyad par chung ngu nas da lta'i bar gur kum bzang po rin thang che zhing spus mi rnyed pa'i dus su kha che bzang po gcig pu'ang snga phyi bsdoms na srang grangs brgya phrag du ma sbyar ba'i bzang spos khor yug tu phul /
dge bshes spyas snga ba de gtsug lag khang dang rten gsum bzheng ba gtso bor mdzad pa ltar /
kho bos kyang /
ra sgreng /
dben dgon /
bkra shis lhun po'i phyi'i mchod rten dang /
'bras spungs dang /
bkra shis lhun po'i dngul gyi mchod rten gnyis dang /
thugs rje chen po'i dbu thog sogs dbus gtsang gnyis ka'i gser thog dang gany+dzir dang /
dben dgon du rje bla ma'i sku /
bkra shis lhun por dngul sku bzhi /
rje btsun gyi li sku /
ston pa'i gos sku sogs bris 'bur mang po dang /
dben dgon dge 'phel gangs can rnams su'ang bstan pa la bsams pa'i mkhar las chung zad bgyis shing khyad par bkra shis lhun por sngags khang /
lha khang rnam pa gsum /
gzim khang /
tha na chos khrims khang dang /
sku gnyer khang steng shod /
gos sku spe'u /
grwa sa'i rgyun la phan par re ba'i klu sding gnyis la sogs pa gsar du bgyis /
dge bshes po to ba dge 'dun gyi bsnyen bkur gtso bor mdzad pa ltar kho bos kyang spyir sngar smos pa ltar bod dbus gtsang /
mnga' ris /
lha mon tshun gyi ris med pa'i dge 'dun gyi sde la bsnyen bkur sna re tsam ma byas pa med cing /
bkra shis lhun po'i grwa tshang gsum /
gangs cad kyi grwa tshang gnyis /
dpal 'khor bde chen grwa tshang bdun /
'brong tsha chos sde /
ri bo dge 'phel /
grwa tshang chen mo /
ri mkhar chos sde /
lhun grub rtse'i chos sde rnams su mang ja gnyis gsum gyi dge rgyun btsugs /
khyad par bkra shis lhun por ni /
rtsa ba thams cad mkhyen pa dge 'dun grub de  nyid sprul pa'i skyes mchog tu gyur pas dge 'dun gyi bsnyen bkur phul du byung ba mdzad pa'i rgyun dang /
de'i steng du brgyad mchod /
bdun mchod sogs mkhan pos rgyun chags su btang dgos pa rnams bla ma de dang de dag gi mdzad pa 'phrin las kyi stobs las /
mchog dman sna tshogs byung ba rnams kyang gong 'phel du byas pa'i steng du dkon mchog gzhan gyi ched du bsngos pa ma gtogs /
lhag po'i bdog pa ci yod rang don du ser snas ma bzung bar 'dus pa rgya mtsho'i tshogs rnyed pa dang bkur stis yang dag par mchod /
des na rje thams cad mkhyen pa dge 'dun grub kyi rnam thar rnams la'ang zhib tu brtags na /
gdan sa'i rgyun dang /
rten gsum mchod cha'i rim pa bsgrubs pa dang /
dge 'dun gyi bsnyen bkur zhabs tog gi cha ni rje de nyid las kyang chung zad lhag gam du rlom pa yang mchis so / /
mkhas pa'i bya ba gsum gyi sgo nas kyang bsan pa la phan pa dang /
ston pa la bya ba cung zad byas te /
de yang ngal bso med par phyogs med kyi rgyal khams kun tu myul nas gang la gang 'tsham gyi rgyud sde bzhi dang 'brel ba'i dbang /
rjes gnang /
mdo sngags kyi lung bshad man ngag gi char phab cing /
ched du bsnyen rdzogs kyi mkhan po byas pa ni /
lo lnga'i bar zin bris 'dug pas stong tsam zin pa'i rgyu mtshan las na /
da tsam khri khrag brgal bar snang la /
rab byung bsnyen rdzogs kyi mkhan po byas pa'i mkhan bu thams cad la tshe rabs thams cad du mkhan po'i bya ba byas te phan pa sgrub pa'i yi dam bcas /
'di ni /
ston pas kun dga' bo /
khyod kyis mkhan po dang slob dpon byas nas rab tu byung ba dang /
bsnyen par rdzogs pa byas na nga la bya ba byas pa yin no / /
zhes bka' stsal ba'i phyir kho bo'i rnam par thar pa'i mchog yin no / /
de ltar na rje rgyal ba gnyis pa'i ring lugs la brten pa shar rgya nag po nas nub dzA lan b+ha ra'i bar gyi chos kyi gdan khri 'dzin pa dang /
dregs ldan gyi cod pan du byur pa dang rigs mthon po'i bgyud pa 'dzin pa dang /
sdom pa gsum dang ldan zhing rim gnyis kyi rnal 'byor lhur len pa phal cher la chos kyi phan pa bsgrubs /
mdor na kho bo rang gi yon tan la grub mtha' gang la yang chags sdang gis kun nas bslangs pa'i phyogs 'dzin gtan nas med pa'i mthus /
bdag la mngon par dgyes pa'i chos kyi bdud rtsi yang dag par bzhes pa grub mtha' sna tshogs pa'i bstan 'dzin gyi skyes bu che phra du mas ni bod dbus gtsang gi phyogs mtshams kun tu khyab cing /
gzhan yang grwa sa che chung gi mgon du bzhugs pa lha khang gsar du bgyi bar brtson pa dang /
gtsug lag khang gi zhig bsos dang /
gsang thog gser phru sogs bya bar 'dod pa dang /
rang rang gi sde de dang de'i gtong sgo rnams khral 'jal tsam la ngo mtshar byas te gong 'phel du bzhed pa rnams kyang kho bo la spyan yar gzigs pa'i 'phrin las kyi rgyun du sems so / /
zhes gsungs pa ltar ro / /
rje 'di ni bstan pa dang sems can gyi don la nam yang jugs skyo bar mi mdzad par dgun dus lha ldan du gyon nas smon lam chen mo'i tshogs dbu mdzad de  rje rin po che'i mdzad chen ma nyams par skyong zhing lha mi bgrang ba las 'das pa smin grol la 'god par mdzad /
dbyar dus gtsang du phebs te bkra shis lhun pos gtsos gtsang phyogs kyi chos sde rnams lugs gnyis kyis skyong zhing skal ba dang ldan pa bgrang ba las 'das pa smin grol la 'god par mdzad /
bar skabs shig lho mon phyogs su phebs te dben pa'i nags tshal rnams gzigs pas dben pa la spro ba'i nyams mgur 'd ltar mdzad de /
na mo gu ru /
rje dus gsum sangs rgyas kun gyi dngos / /
pha bka' drin gsum ldan bla ma dang / /
dpal mnyam med bu ram shing pa'i zhabs / /
dgra srid pa'i 'jigs 'phrog de la 'dud / /
lha bstan skyong chen mo gnas pa'i mgul / /
bod gangs can lho bod gnyis kyi mtshams / /
yul sbas lung 'bras mo gshongs kyi 'dabs / /
sa'i thig le khang bu zhes grags pa / /
gzhi ri klung thams cad m+r+gad kyi / /
mdangs bzang po'i 'jo sgeg rol pa 'dzin / /
nor pad+ma rA ga be DU r+ya / /
gser btso ma dung dang g.yu 'dra ba'i / /
mdog sna tshogs dbyibs legs me tog gis / /
phyogs kun tu 'ja' tshon bkram pa bzhin / /
spang sngo ljang ri bo mkha' la snyegs / /
g.yu mtsho 'dab mdzes pa'i nags tshal rgyas / /
bya sna mang mgrin pa'i gsung snyan sgyur / /
phu gangs dang g.ya' yi ra bas bskor / /
shel dkar 'tsher dbu ba'i gos gyon pa'i / /
chu mi che mi chung snyoms par 'bab / /
steng chu 'dzin sngon po lang ma ling / /
dus res 'ga' sbrang char zim bu 'bab / /
nad bzhi brgya rtsa bzhi 'joms byed cing / /
ro kha dog nus pa sna tshogs pa'i / /
sman bzang pos sa yi phyogs kun brgyan / /
li ga dur pA shug pa lu sogs / /
spos bzang po'i dri ngad rgyun du 'thul / /
lha'i dga' tshal lta bu'i yul ljongs der / /
rje zas gtsang sras kyi rnam thar bzhin / /
dran shes bzhin ldan pas 'chag cing 'dug /
dus de ring nags kyi sman ljongs ngogs / /
blo 'khrul bas brtags shing mthong ba yi / /
yid ngo mtshar ri mo sna tshogs kyang / /
don dpyad na mi dmigs stong pa'i ngang /
rje rgyul ba kun gyi thugs kyi bcud / /
bka' brgyad khri bzhi stong snying po'i don / /
sras dus gsum 'phags bzhi bskyed pa'i yum / /
'di gsal bar ston pa'i slob dpon dang / /
yul snang tsam ma brtags nyams dga' yang / /
don gnas tshul nam mkha'i pad+mo bzhin / /
'di ma rtogs 'khor ba'i sems can rnams / /
ches bzod dka'i sdug bsngal yang yang myong / /
gdon dngos 'dzin sgyu mas rmongs pa yi / /
ma khams gsum 'khor ba'i sems can gyis / /
don 'di 'dra rtogs na dga' ba la / /
lam 'di 'dra rnyed na skyid pa la / /
mi nga la nges pa ma mchis kyang / /
mi kho bo'i dpung gnyen zas gtsang sras / /
mgon de nyid nas gzung zab mo'i lam / /
tshig sgra spyi'i rgyud 'dzin ma yin par / /
'di mngon du mdzad pa'i grub thob kyi / /
pha rgyud ldan bla ma tshul bzhin bsten / /
bod gangs can bstan 'dzin mtha' dag la / /
sems khong nas dag pa'i snang ba sbyangs / /
rgyud chos spong log ltas ma  spags tsam / /
'di bstan pa 'gal med rtogs pa'i drin / /
spyir 'khrul pa'i sems can thams cad dang / /
sgos rmi lam yul gyi gnyen bshes 'dra'i / /
bdag mthong thos dran reg gyur rnams la'ang / /
dus kun tu dge ba'i smon lam bsgrubs / /
skyabs mchog gsum bslu med thugs rje yis / /
nga rdzun pa sgyu ma'i dge slong la / /
las ci byas 'bras bu 'tsheng ngam snyam / /
da shi yang 'gyod pa cung zad med / /
gtam 'dis kyang 'gro ba ma lus pa / /
rgyud chags sdang dri mas ma gos par / /
lam stong nyid snying rje'i snying po can / /
chos thams cad gzigs pa thob par shog /
ces so / /
lho phyogs nas bod du tshur phebs skabs myang stod phyogs su dad ldan 'ga' zhig la gdams pa 'di ltar mdzad de /
rje na mo gu ru dkon mchog gsum / /
mi bdag snying pad+mo'i dbus bzhugs la / /
mchog thun mong dngos grub ma lus pa / /
dus da lta nyid du stsal du gsol / /
spyir sangs rgyas 'byung ba brnyed dka' zhing / /
sgos dal 'byor mi lus thob dka' na / /
tshe 'di snang bde la ma chags par / /
dus gtan gyi mdun ma sgrub re ran / /
gzhon sha khrag rgyas pa'i lang tsho yang / /
dgung mkha' la shar ba'i 'ja' tshon dang / /
srog chu bur bzhin du 'jig 'gyur pas / /
de rtag 'dzin ma byed chos la 'bungs / /
'khong tshangs dbang 'khor los bsgyur rgyal yang / /
gnas 'khor ba'i bde 'byor phun tshogs kyang / /
slar mnar med 'bar ba'i mes bsreg na / /
da srid pa'i bde la yid brtan ci / /
phyed snying nas rang la phan dgongs na / /
sde lam sna 'dren pa'i bla ma dang / /
tshe kun tu mi 'bral dge ba'i nor / /
lam bslab gsum 'bral med bsten na legs / /
'di phyogs med myul ba'i bya bral ba / /
sbrang smyon pa chos kyi rgyal mtshan la / /
bu sbyin pa rgya mtshos bskul ba'i ngor / /
dpal 'khor lo bde chen zhes byar bkod / /
ces dang /
na mo gu ru ma hA mu drA ya /
rje rigs kun khyab bdag rdo rje 'chang / /
gsum ldan gyi bla ma'i zhabs la 'dud / /
tshe gcig gis sangs rgyas sgrub pa'i thabs / /
mtshan ldan gyi rje btsun bla ma la / /
yengs med du gsol ba 'debs pa 'di / /
zab lam gyi snying po bsdus pa yin /
rgyu 'bras kyi rten 'brel mi bslu ba / /
chu zla ltar snang ba kun rdzob gshis / /
ri bong gi ra yi rno rdul ltar / /
spros pa dang bral ba don dam yin / /
gzhi bden gnyis kyi rnam dbye rtogs pa'i blo / /
thabs byang chub sems kyi rtsis zin pa / /
lam stong nyid snying rje'i snying po can / /
'di chos kun yang snying mthar thug gi zung 'jug phyag rgya che / /
sku gsum gyi bdag nyid 'bras bu yin / /
bden 'dzin gyi 'ching ba bshig byas te / /
'khor 'das kyi chos rnams ma lus pa / /
rang bzhin dang bral ba'i stong pa nyid / /
ji bzhin du rtogs pa lta ba'i mchog /
'khor 'das kyi rang bzhin stong pa'i ngang / /
rnam dag gi rigs pa'i mdung bskor byas / /
g.yeng med du chu bo'i gzhung bzhin du / /
rtsa gcig tu 'jog  pa sgom pa yin / /
don dam du spros pa kun bral yang / /
rjes thob tu 'khyer so gsum gyi ngang / /
rgyal sras kyi spyod pa'i rjes slob pa / /
skyon med kyi rlabs chen spyod pa yin / /
lam 'di 'dra bsgom pa'i rnal 'byor pa / /
e ma ho skyid pa'i nyi ma 'char / /
a la la dga' ba'i glu dbyangs len / /
dbyangs mchod par bzhes shig dkon mchog gsum / /
zhes gdams so /
de nas /
dbus su lha ldan l+mon lam gyi tshogs dbur phebs de'i tshe 'bras spungs su mchog gi sprul pa'i sku ngag dbang blo bzang rgya mtshos gtsos dbus phyogs kyi bla ma sprul sku dge bshes rags bsdus bcas la 'jam dbyangs chos skor sogs dbang lung man ngag mtha' yas pa gnang /
de skabs dbus tsang gi dge 'dun gyi sde phal moches rje 'di pa so so'i gnas su gdan drangs te mchod cing bsnyen bkur ba dang / /
chos kyi bka' drin zhus /
rje 'di pas kyang gangs ri'i ljongs kyi dge 'dun gyi sde gang na yod pa thams cad la chos kyi bka' drin stsa zhing /
rje 'di'i gsun thos pa tsam gyis grub mtha' ris su ma chad pa mtha' dag gis snying nas dad cing mos pas chos kyi bdud rtsi zhu bar byed la /
lhag par 'brug pa rnams ni rje 'di la rnal 'byor gyi dbang phyug mi la ras pa dang mtshungs pa'i dad gus byed cing /
'brug pa sangs rgyas rdo rjes rje 'di la phyag chen rtsa 'grel gyi lung zhus te da phyin chad bdag gis 'di'i 'phrin las spel lo zhes dam bcas /
rje 'di la mi phyed pa'i dad pa thob ste yon tan la ches cher bsngags pa'i rnam thar yang bsgrigs zhes grag go /
bar skagbs su ri bo dge ldan gyi bla ma dge 'dun tshang mas rab tu dga' ldan gdan sa gtan du mdzad pa zhig dgos /
ma mtha' 'ang re shig dga' ldan du bzhugs nas rje'i sku gdung rin po che'i steng gi rgya phib ha cang rnyings pas grum nas thigs pas mchod khang yang chud bra ba 'di la thugs rjes gzigs dgos zhes mgrin gcig tu gsol ba gtab pa na gdan sa mdzad par zhal gyis ma bzhes kyang sku gdung rin po che'i rgya phib bzo bar zhal gyis bzhes te byang rtser phebs /
de dus ngo mtshar ba'i mtshan ltar byung ba brdza tshig gis yi ger 'god par mdzad pa ni 'di t+lar /
swa ste /
mdangs gnyid kyis log pa'i rmi lam du / /
bag chags kyi nying 'khrul sna tshogs shar / /
dus dang por bden pa'i rgya yis bcings / /
slar 'khrul pa'i rang mtshan rig pa yis / /
sems chos nyid nam mkha'i dbyings su thim / /
dpe rgya mtsho'i nang du chab rom bzhin / /
yang dgung sngon dbyings nas 'ja' tshon dang / /
slar chu nang zla ba'i gzugs brnyan ltar / /
blo yang dag dang ltar snang ci rigs pa'i / /
yul sna tshogs kyi bkod pa ma 'dres par / /
lar ngo mtshar gyi ri mo sna tshogs mthong / /
dpe dgung sngon gyi dbyings nas 'ja' tshon bzhin / /
tshig gsal bar bkod kyang sgro skur rgyu / /
don de phyir kha byang tsam zhig bkod / /
ces so / /
de dus zhag gnyis gsum zhig khrag rna 'khrigs pa'i rkyen gyis nyi ma khrag mdog tu 'char ba byung zhing /
de dang bstun dge ba'i bshes gnyen 'ga' zhig gis lung bstan mang po bkod  pas skye bo du ma re dogs kyi ca cokun tu sgrog pa rje 'di pa'i snyan du gsan pas thugs la 'di lta bu 'khrungs te /
kye ma 'gro ba 'di dag ni shes bya thams cad la lkog tu ma gyur pa'i spyan mnga' ba sangs rgyas bcom ldan 'das bden pa gsung ba des /
tshe rabs thams cad du mi shis pa dang /
sdug bsngal dang /
'jigs pa mtha' dag 'byung ba'i sa bon dang /
ltas ngan par lung gsal bar bstan pa g.yo sgyu khram gsum gyis mi dge ba spyod pa la rang gi ngang gis 'jug / /
ched du ser gzugs phal cher ni sdom pa dang dam tshig yal bar dor nas mkhan slob mched grogs dgra bo'i dang mar 'dzin /
khyad par skye bo phal cher 'chi bdag gi gshin rje mche ba gtsigs shing 'jigs su rung ba ma rangs pa'i gad mo dgod pa /
rang gi slad bzhin 'brang ba'i chad pa drag po thog tu nges par 'bab cing de yang nam yong nges pa med pa la bag gzon nam nyams snang chung zad kyang med par tshe 'di'i phyi nang gi mtshan ma cung zad tsam la dogs pa 'di ltar byed pa /
kye ma ma la ches cher rmongs pa'am /
gdon thugs la zhugs pa rang yin pa 'dra /
bshes gnyen chen po po to ba'i zhal nas /
'o skol sangs rgyas kyi mkhyen pa la mo ma rno shos tsam du 'ang mi rtsi gsung ba shin tu mad snyam du thugs la shar ba cha tsam tshig tu gsal bar mdzad pa 'di ltar /
oM swa sti /
gang la brten na bslu ba med pa'i skyabs / /
bden pa gsung ba de la gus btud nas / /
rnam dpyod ldan pa dam pa'i rjes 'brang ba'i / /
gzur gnas skye bo yongs la 'di ltar gleng / /
yong ngam mi yong the tshom za ba yi / /
rgya sog bod kyi 'dre yi dmag 'dus pa'i / /
dmag dpon bdud nag seng ges 'go byas te / /
byung dogs mkha' dbyings spar mos gzhal bas ci / /
yong nges shes shing bzlog thabs med pa yi / /
dus kyi srin po'i kha yi nang chud cing / /
'jigs rung ngan 'gro'i g.yang sa mdun gnas pa / /
bzlog pa'i thabs mkhas bsgrubs na mi legs sam / /
skyid kyang mi 'tshengs sdug kyang mi phung ba'i / /
tshe thung 'di yi re dogs mdun mas ci / /
nges par yong zhing nam yong cha med pas / /
'chi grabs tshags su btsud na mi legs sam / /
tshe gcig gnyen 'dun 'jigs sar skyel ma sogs / /
rmongs pa rnams kyang 'bad pas tshol byed na / /
nam gzhag gtan gyi mdun ma bsgrub pa la / /
dus rnam kun tu brtson pa bsten pa'i rigs / /
tshul 'di dran pa yis kyang gdung sel ba / /
'dren pa mnyam med sgyu 'phrul sras po yi / /
phyi bzhin 'brang ba'i dge slong gyi na pa / /
blo bzang chos kyi rgyal mtshan zhes byas sbrings / /
dge bas 'gro kun grog skam nya rgya dang / /
sgyu ma'i gshin rje khros la 'jigs pa lta'i / /
re dogs chos brgyad 'ching ba las grol te / /
kun mkhyen 'gro ba'i rtsa lag thob par shog /
ces so / /
gzhan yang de dus nyams mgur 'di ltar mdzad de /
na mo gu ru /
dkyil 'khor gyi 'khor lo bye ba'i gtso / /
dus mtha' 'dir dur smrig rnam rol gyis /
sangs rgyas kyi mdzad pa mngon sum bsgrubs / /
da dung yang ye shes spyan gyis gzigs / /
'khor 'das kyi chos rnams ji snyed pa / /
snang ba ltar ma zhen gnas tshul ltos / /
snang gnas kyi ngo bo gnyis mthong na / /
rtag pa dang chad pa'i mtha' las grol / /
mdo rgyud kyi rgyab rten dpung che zhing / /
gdams ngag gi nang byan tshud pa yi / /
byin rlabs kyi brgyud pa ma nyams pa'i / /
mtshan ldan gi rje btsun bsnyen pas 'tshengs / /
thar 'dod kyi skal ldan khyed rnams kyang / /
chos nyid kyi rang zhal gzigs bzhed na / /
skal bshad kyi tha snyad mkhan po dang / /
thos chung gi sgam sgom ma yin pa'i / /
yongs grags kyi rje la blo snying gtod / /
shugs drag gi bsag sbyangs yun du bsrings / /
snang thog tu zhen pa'i gzhi rtsa shig /
rig thog tu yod med mtha' dang bral / /
snang tsam gyi rten 'brel mi bslu zhing / /
rting 'brel gyis stong pa'i don ston pa / /
zung 'jug tu skyong ba'i rnal 'byor 'di / /
lta ba dang sgom pa spyod pa gsum / /
zung 'jug tu 'khyer ba'i nyams len yin / /
zhes dang /
rje bka' drin gsum ldan rdo rje 'chang / /
mi bdag snying pad+mo'i dbus bzhugs la / /
mchog thun mong dngos grub ma lus pa / /
dus da lta nyid du bdag la stsol / /
lo dkar po'i sa ga zla ba la / /
dus nyin gcig dge ldan ri bo'i ngos / /
khams 'dus pa bsang phyir song ba'i tshe / /
yul ri mo sna tshogs so sor snang / /
sgo ma 'gags snang ba'i tshul brtags pas / /
kun byang gi chos rnams ngo bos stong / /
ngo bo dang bral yang ci yang shar / /
snang stong gnyis 'gal ba ma yin pa'i / /
zung 'jug gi gzhal med nyams dga' ba / /
'di gang shar gyi ngo bo bskyangs pas mthong / /
chos phung po brgyad khri bzhi stong kun / /
lam 'di nyid kyi steng du 'bab par gsungs / /
bzang ngan gyi snang ba gang shar yang / /
ming rten pas btags pa tsam zhig las / /
rdul tsam yang dmigs su ma mchis na / /
lar dgag sgrub kyi spros pas ci rang byed / /
da mnar med 'bar ba'i me nang du / /
yun bskal par bsregs kyang nyam nga med / /
rmi lam gyi rab 'bar mes bsregs kyang / /
sreg mkhan dang bsreg bya sreg byed gang / /
don de phyir tshangs dbang la sogs pa / /
dpal srid pa'i phun tshogs thams cad la'ang / /
yid 'dun cing chags pa cung zad med / /
lar sgyu mas sprul pa'i longs spyod bzhin / /
don 'di bzhin nges pa bla ma'i drin / /
tshig skam bshad kyi rgyud pa ma yin pa / /
dpal byin rlabs kyi rgyud pa ma nyams pa'i / /
pha yongs grags kyi rje btsun bsnyen pas 'tshengs /
ces pa dang /
yang ha ha /
sems gsal rig 'gag med du skye ba 'di / /
skye med du mthong ba ya re mtshan / /
skye med la gnas dang 'gag pa gang / /
mo gsham gyi bu mo'i 'gying bag bzhin / /
sems rang bzhin spros pa'i mtha' dang bral / /
gdangs 'gag med cir yang 'char zhing snang / /
dbyings gzung 'dzin gyi sgrog las rnam grol kyang / /
deng spang 'dzin byed pa 'di ci 'dra zhig /
khong gzhan tsho lta khrid dang phyag chen sgom / /
mi kho bo la bsgom bya sgom byed dang / /
don 'di bsgom gyi mtshan ma rdul tsam med / /
sgom  sgrub kun ji ltar dgyes dgyes mdzod / /
da myur du shi'am gson yang bla / /
sems snang stong bde chen gyi grogs mchog dang / /
dus skad cig kyang mi 'bral 'grogs nas 'gro /
sdug bsngal kun ji ltar dgyes dgyes mdzod / /
kha phyi lta'i tha snyad rtog ge pas / /
'di thos na 'gal 'du'i phung por sems /
don nyams myong can gyi rnal 'byor bas / /
glu 'di 'dra gsan na 'dzum pa 'chor / /
zhes dang /
na mo mahA mu drA ya /
pha bka' drin mnyam med bla ma rje / /
mi bdag snying pad+mo'i ze'u 'brur bzhugs / /
rten dal 'byor mi lus rnyed dka' zhing / /
'di mi rtag myur du 'chi bas na / /
rgyud ngang ring le lo ma mchis par / /
da g.yel med sgrub la brtson par mdzod / /
rje bslu med bla ma dkon mchog la / /
snying rus pa'i gting nas skyabs 'gro zhing / /
ma khams gsum 'khor ba'i sems can la / /
byams snying rje drangs pa'i sems bskyed 'tshal / /
sngon thog ma med nas da lta'i bar / /
sems 'khrul pa'i dbang gis 'khor bar 'khyams / /
da 'khrul pa'i rjes su ma 'breng bar / /
chos kun gyi rang bzhin gdod ma'I gshis / /
don g.yel med sems kyi rdo rje ste / /
lam phyag rgya chen por grags pa yin / /
der re dogs dgag sgrub ma byed par / /
sems chos dbyings ngang du lhod kyis glod / /
lus snang stong dag pa lha yi sku / /
ngag grag stong rdo rje'i bzlas pa dang / /
sems gsal stong phyag rgya chen po'i ngang / /
dus rtag tu g.yengs med mnyam par zhog /
rjes mtshan ma'i dug dang ma 'dres par / /
dpal tshogs gnyis byang chub chen por bsngos / /
zhes pa rnams mdzad /
de nas rje'i sku gdung ring po che'i dbu thog tu rgya phib bya 'dab dang bcas pa gsar gzos legs par grub ste phul nas rab tu gnas pa rgyas par mdzad /
gzhan yang sku gdung rin po che'i sku mdun du mchod pa'i bye brag bsam gyis mi khyab pa phul zhing /
dga' ldan 'dus tshogs la mdo sngags kyi chos mang du stsal /
de nas gtsang phyogs su phebs te gcen lung dang /
lho phyogs su dad ldan mang pos gdan drangs pa ltar phebs te /
gang dang gang du phebs pa'i sa de dang der skye bo rnams la mtho ris dang thar pa'i sa bon thebs par mdzad cing /
lho phyogs kyi gzhi bdag dkar phyogs pa rnams kyis gus pa chen pos mchod cing /
rje nyid nas kyang thugs mnyes pa'i gsung mgur 'di ltar mdzad de /
na mo gu ru bud+d+ha bod+hi satwa b+h+yaH pha bka' drin gsum ldan bla ma rje / /
bdag mos pa'i bu la thugs rjes gzigs / /
lo rab myos skyes bdag gnyis kyi mtshams / /
khong dad ldan skye bos mtshams sbyar nas / /
bod mon mtshams nor 'dzin yangs pa'i gzhir / /
zas bsod snyoms 'chol ba'i don du phyin / /
der byon pas lha chen bzang ra sogs / /
khong dkar phyogs skyong pa'i gzhi bdag rnams / /
yid dga' bas mchod pa'i sprin gyis bsus / /
spyir dad ldan skye bo'i zhing sa la / /
dus kun tu dge ba'i sa bon btab / /
khrom 'du 'gyes rol pa sna tshogs pa'i / /
phyi rnam g.yeng ban bun rgyar chud kyang / /
yul gang shar mi rtag sdug bsngal ba / /
dpe sgyu ma rmi lam dri  za'i grong / /
chu dwangs pa'i zla gzugs ltar mthong bas / /
dbyings spros bral gsal bar ston pa bzhin / /
don de phyir sgyu mas bslus pa yi / /
ma khams gsum 'khor ba'i 'gro kun la / /
snying rus pa'i gting nas snying rje skyes / /
de skyes kyang gzhi med rtsa ba bral / /
don sna mang bya ba'i sgrog chud cing / /
rgyud snyoms las le lo'i dbang gyur kyang / /
chos phung po brgyad khri bzhi stong gi / /
don gces pa'i brjod bya mchog gyur pa / /
lam stong nyid snying rje'i snying po can / /
'di res 'jog res 'ga' zung 'jug pa'i / /
don nyams len gnad dang ma bral tsam / /
bka' mdo rgyud kun gyi snying po mchog /
chos stong nyid snying rje'i snying po can / /
'di kun gyis nges na a la la / /
don nges nas grol na e ma ho / /
zhes so / /
de nas bkra shis lhun por phebs nas bstan pa'i rgyun la dgongs te bka' 'gyur rin po che dag nges shig bzheng bar bzhed nas zha lu nas chos rje bu ston rin po ches zhus dag mdzad pa'i bka' 'gyur gdan drangs /
gzhan yang bka' 'gyur gyi dpe khungs ma mang po bsags te rje 'di nyid kyi spyan lam du phab pa'i zhus dag legs par mdzad nas gangs ri'i ljongs kyi yig mkhan mkhas par grags pa rnams bsdus te bka' 'gyur gsar bzhengs mdzad pa de la ni bka' 'gyur skya pod chen mo ljags zhus mar grags shing /
yang gser 'ba' zhig gis bris pa'i bak' 'gyur zhig kyang gsar bskrun mdzad de bka' 'gyur gnyis ka bkra shis lhun po'i gtsug lag khang na bzhugs so / /
de skabs dus gzir gyi 'gyur ba la brten bla chen mi chen mang po zhig dar rgud kyi 'gyur ldog sna tshogs byung ba gzigs pas /
rgyal sras rin po ches /
phyi ma'i so tshis grog skam nya rgya 'dra / /
bsam pa thog tu mi khel 'dod 'dun skyungs / /
cin kyang dran na 'byor rgud 'du 'bral soms / /
ltos thub chos las 'dug ge ma Ni ba / /
zhes gsungs pa bzhin phyi tshis kyis zas nor bsags kyang sbrang ma'i sbrang rtsi dang 'dra bar mngon sum du mthong zhing grub kyang /
da dung snying po med pa la snying por 'du shes pa 'di dag ni kye ma kye hud snying dang mi med pa'o snyam du mi rtag pa dang /
sdug bsngal ba dang /
bdag med par nges pa'i nges shes dang sgyu mas rmongs pa'i 'gro ba mtha' dag la snying rje shugs drag tu 'khrungs nas 'khor ba'i ngang tshul thugs la shar ba ltar tshig tu mtshon par mdzad pa ni 'di ltar /
na mo shAkya mu na ye /
tshangs dbang dang 'khor los bsgyur ba yi / /
dga' ston yang gshed ma ltar dgongs te / /
chog shes kyi bdud rtsis ngoms pa rnams / /
e ma ho mchog tu bsngags par 'os / /
rtag 'dzin gyi 'byung pos yid bsgyur nas / /
chos brgyad kyi dug chus rab myos pa'i / /
dred po khyod skye rga na 'chi yi / /
gnas tshul 'di snying nas bsam pa'i rigs / /
nyi rgas kyi grib ma ji bzhin du / /
'chi bdag kho mi sdod tshur tshur 'ong / /
bros pas kyang thar sa mi 'dug pas / /
'chi grabs la phyi shol ma byed cig /
stong gsum gyi khyon la dbang bsgyur zhing / /
zas nor sogs rgya mtsho'i 'jing gnas kyang / /
'chi bdag gi gshin  rje'i zhags pa yis / /
dbang med du pha rol gcer bur 'khrid / /
gnad gcod kyi mtshon rnon drag pos bsnun / /
ngan song gi 'khrul snang sna tshogs shar / /
sngar byas kyi las la 'gyod cing 'tsher / /
a tsa ma ci bya gtol med gyur / /
ngan smyugs dang bshang gci dre nga ba / /
'dam rdzab kyi nang du bying zhing nub / /
byed sha rnams phyir spos mig 'bras rdib / /
kha zas kyi zhen log skom pas gdungs / /
rig rig tu blta zhing yan lag g.yob / /
ngar ngar gyi dbugs phreng gyen du brtseg /
nyam thag ti nga ros pos byas kyang / /
rang nyes kyis skyob mkhan gcig kyang med / /
'jigs rung gi g.yang sar lhung mthong nas / /
rang nyid la gting nas yi mug skyes / /
lag stong du sgren mor 'gro dgos pa / /
nam yong la nges pa mi 'dug na / /
gzon med du bde bar sdod phod dam / /
don chung gi khe nyen rtsi rtsi nas / /
glo bur du skyas chen 'degs dgos pa'i / /
ngang tshul 'di snying nas mi dran pa / /
phyugs las kyang blun pa'am yang na smyo / /
gtam ngan dang sdug bsngal khyad bsad nas / /
ser sna yis bsags pa'i zas nor las / /
rdul tsam yang khyer ba'i dbang med par / /
gcer bu ru bar do'o 'phrang la 'khyam / /
'bad rtsol gyis bsgrubs pa'i nor rdzas de / /
sbrang ma yis bsags pa'i sbrang rtsi bzhin / /
'brel med kyi skye bo gzhan gyis spyod / /
gnas tshul 'di mngon sum mthong bzhin du / /
da dung phyi tshis kyi gsog run mkhan / /
blo ngan gyi skye bo ce re long / /
da gsod na dus gsum 'phags pa'i nor / /
'gyur med kyi dad pa rnam dag khrims / /
thos pa dang gtong ba ngo tsha shes / /
khrel yod dang shes rab nor rnams sogs / /
'phags nor gyis gang ba'i bang mdzod de / /
skye rga dang na 'chi'i dgra kun gyis / /
dus nam yang 'phrog par mi nus pa / /
mthar thug tu mi 'bral 'grogs pas bde / /
zhes dang /
na mo gu ru many+dzu g+ho ShA ya /
bskal bzang 'di la bde gshegs ni / /
mang po'i mdzad pas nam rol pa / /
drin can rtsa ba'i bla ma de / /
dran pas srid pa'i gdung ba yel / /
deng nas byang chub ma thob par / /
ngan song 'jigs pa las sgrol zhing / /
mtho ris thar pa'i lam 'dren pa / /
bla ma mchog la reg las kyang / /
bka' drin gsum ldan bla ma las / /
lhag pa'i skyabs gnas gzhan 'tshol ba / /
yid bzhin nor bu mchog thob pa / /
dor nas mching bu len pa bzhin / /
lha las lhag pa'i rten bzang 'di / /
rnyed dka' don che shes gyur kyang / /
don chen snying po mi len par / /
tshe 'di'i bya bas dus 'da' ba / /
dbul po 'ga' zhig stes dbang gis / /
nor bu'i gling du slebs nas kyang / /
lag stong gcer bur rang khyim du / /
'jug pa las kyang shin tu blun / /
'di na lo zla'i khongs tsam du / /
yong bar nges shing nam 'ong ba / /
nges pa med pa'i dgra dag la / /
rmongs pa'i 'jig rten skye bo yang / /
nyin re bzhin du bag byed na / /
nges par 'ong zhing nam 'ong ba / /
nges med 'chi bdag dgra bo la / /
gzon med bde bar 'dug pa 'di / /
kye ma kyi hud phyugs las blun / /
'jigs rung 'chi bdag za res de / /
de ring thog tu mi 'bab pa'i / /
bdag la gdengs yod ma yin na / /
ci phyir bdag yid bde bar 'dug /
mi bzad bzod dka'i nad kyis btab / /
bshang gci'i gdan la 'gre ldog byed / /
drod bsdus dbugs rtsegs ngar sgra dag /
'byin pa'i dus shig myur du 'ong /
gnyen bshes ngu bas mtha' skor zhing / /
sman dang rim gros bcos su med / /
yan lag g.yob cing rig rig blta / /
'on kyang rtag 'dzin dbang gyur pas / /
da dung gson par re na yang / /
'chi bdag gshin rje gnyar zhon te / /
ma rangs khrel nas gad mo dgod / /
gces par bskyangs pa'i sha rus kyang / /
bzhag nas grogs med gcer bu ru / /
'jigs pa'i thang la dgras bcom ltar / /
myur du 'gro ba'i dus shig 'ong / /
stong gsum nor la dbang bsgyur yang / /
rdul phran tsam yang khyer dbang med / /
gnyen bshes mdza' bas mtha' bskor yang / /
gcig tsam rjes su 'brang ba med / /
de tshe bdag gi ming tsam yang / /
shul du lus na gzhan ci smos / /
'jigs chen 'di 'dra ma dran par / /
'brel med tshe 'di'i bya ba la / /
zhen pa bdag dang bdag 'dra ba'i / /
mgon med 'gro ba mtha' dag la / /
brtse bas gzigs shig bla ma lha / /
zhes sogs nyams mgur mang du mdzad do / /
spyir snyigs ma'i ngang tshul ches cher bdo ba dang /
lhag par phyogs lhung gdon gyis yid dkrugs nas bstan 'dzin dam pa rnams la 'tshe zhing drin lan log par 'jal ba'i sdig can 'ga' zhig gi ngang tshul gzigs pas thugs skyo ba'i nyams mgur 'di ltar mdzad de /
na mo gu ru many+dzu g+ho ShA ya /
thugs rje dang ldan pa'i rgyal gzhan gyis / /
'dil ba ru ma nus spangs pa yi / /
mgon med kyi long ba bdag cag la / /
g.yel med du gzigs shig zas gtsang sras / /
'dus byas kyi ngang tshul ston ka'i sprin / /
dgra gnyen gyi 'tshogs 'du tshong dus 'gron / /
snyigs dus kyi mi tshe nam mkha'i glog /
shes ldan 'dra yod na bsam pa'i rigs / /
nag phyogs kyi bdud rigs stobs ldan pas / /
khrel med kyi ngan spyod chu ltar 'khrug /
'dod nag gi dug chus yid myos pas / /
ya rabs kyi spyod tshul rgyang du bsrings / /
dam tshig dang sdom pa rtsa ltar dor / /
ngo tsha dang gtam ngan khyad bsad nas / /
'jigs rung gi ngan 'gro'i g.yangs sa cher / /
su mgyogs rang mdzad chos ci dgongs na / /
rgyang ring gi snang tshul phar zhog gi /
dbyar dgun sogs nam zla'i 'gyur ldog dang / /
deng dus kyi skye bo'i dar rgud 'di / /
shes bzhin du mi mthong ce re long / /
'di snang gi bya ba ci byas bde / /
byang chub 'di phyis nas btsal thabs med / /
thar med kyi btson khang ra ba las / /
'bros thabs 'dra e 'dug legs par soms / /
ri gzar gyi 'bab chu drag po ltar / /
skyes tsam nas 'chi bdag phyogs rgyug pa / /
gang gis kyang bzlog par mi nus na / /
bde mo ru sdod pa phyugs las blun / /
'di snang gi dgra 'dul gnyen skyong sogs / /
'jig rten gyi bya bar zhen pa tsho / /
'bras med kyi spun pa 'phyar 'phyar nas / /
don  po mnar med kyi bud shing nyid / /
stong gsum la dbang bsgyur rgyal po yang / /
skad cig kyang sdod pa'i dbang med par / /
pha rol tu gcer bur 'gro dgos na / /
'khor ba'i phun tshogs la yid brtan ci / /
don chung la mi tshe 'dzad pa'i rgyu / /
ban bun gyi g.yong bas ci rang mdzad / /
rlung dmar gyi nang gi mar me bzhin / /
nam 'chi la nges pa ma mchis pa / /
rmi lam gyi dga' ston lta bu yi /
zag bcas kyi bde la zhen rin med / /
'gyur med kyi zung 'jug bde ba che'i / /
grong khyed du zhugs na mi legs sam / /
zhes so / /
las bdag gir bya ba'i snyigs ma'i 'gro ba rnams la rgyal bas kyang ci byar med par nyam thag par gzigs nas ston pa thugs rje can la gsol 'debs shugs drag tu mdzad pas ston pa thugs rje can gser gyi lhun po la nyi ma bye ba'i mdangs byugs pa lta bu zhig zhal gzigs nas de'i mdun du yan lag bdun pa maN+Dal dang bcas pa phul te gsol ba 'debs pa'i gdung dbyangs 'di ltar mdzad de /
na mo gu ru mu ni in+d+rA ya /
mi mjed kyi zhing gi ston pa dang / /
dbyer med kyi rtsa ba'i bla ma la / /
byang chub kyi snying por skyabs su mchi / /
'bral med du thugs rje'i lcags kyus zungs / /
rgyud drug gi ma rgan sems can rnams / /
khams gsum gyi btson khang ra ba 'dir / /
nyon mongs kyi lcags sgrog dam pos bcings / /
las ngan gyi rlung nag 'tshubs mas g.yengs / /
sdug bsngal gyi mda' char drag pos mnar / /
grogs med du myu ngam thang la 'khams / /
mgon med kyi long ba nyam thag pa / /
snyigs dus kyi skal ngan 'gro ba la / /
bslu med kyi 'dren mchog shAkya'i tog /
longs sprul gyi zhing khams gar bzhugs kyang / /
sgrib bral gyi spyan gyis gzigs mdzod la / /
btso ma yi gser sbyangs me long 'dra'i / /
'dzum zhal gyi bdud rtsis dbugs phyung la / /
thugs rje dang thabs tshul rgya phrag gis / /
drin can gyi 'gro ba ma lus pa / /
mtho ris kyi them skas la brgyud nas / /
sku gsum gyi zhal med khang du drongs / /
zhes so / /
de nas na tshod ldan zhes pa shing mo phag gi lo 'tshub lhongs che zhing phyi nang gi mtshan ltas kyang 'tshub 'gyur che ba byung nas bkra shis lhun po'i bla ma rnams kyis gtsos rje nyid kyi slob ma gtso che ba mang pos sku tshe tshe sgrub mdzad dgos zhes gsol ba btab cing rkyen bzlog dgos tshul nan gyis zhus kyang rje nyid ni sngon gyi grub chen rnams kyi rnam thar ltar 'jig rten chos brgyad 'go snyoms zhing /
rkyen bzang ngan gang byung yang lam du 'khyer ba las rkyen bzlog sogs ma mdzad cing /
tshes brgyad 'go snyoms pa'i gsung yang 'di ltar byon te /
na mo gu ru rat+na tra yA ya /
gang la brten na gs+lu ba med pa'i / /
dkon mchog gsum dang rje btsun bla ma / /
dbyer med snying ga'i pad+mor bzhugs la / /
mtshog dang thun mong dngos grub kun stsol / /
deng sang bar snang glog 'dra'i tshe thung / /
bsrings kyang dgun gyi dgong nyi 'dra ba / /
gson yang ci bya de bas gtan gyi / /
mdun grabs byas na legs pa min nam / /
rmi lam lo brgya lon dang yud tsam / /
song nas sad pa gnyis ka mtshungs ltar / /
rmi  rtag sgyu ma chu bur glog 'dra / /
de bas nam mkha' gnas pa de srid / /
skye rgan 'chi med pa'i phun tshogs / /
bsgrubs na 'grub cing sgrub dbang yod dus / /
sgrub par mi byed byis pa'i spyod pa / /
sdig sdug gtam ngan khyad du bsad nas / /
skyid kyang mi 'tshengs sdug mi phung ba'i / /
tshe 'di'i phun tshogs sgrub rnams mthong tshe / /
gang zhig thob pas nyes kun mun tshogs / /
yong ye mthar byed nam mkha'i nor bu / /
'gyur med bde ba chen po'i rang bzhin / /
sku gsum gzhal med pho brang chen por / /
sems shes ldan pa su zhig mi 'jug / /
'jig rten 'di yi bde skyid sgrub dang / /
grub rnams brtan dang rgyas pa'i don du / /
bzlas brjod rim gro mchod sbyin la sogs / /
brtson pa chen pos legs par bsgrubs kyang / /
bzang po'i kha zas rnon po'i dug dang / /
sbyor ba'am gser bzang sil ma'i rin gyis / /
mi gtsang khrod kyi 'bras med spun pa / /
nyo ba las kyang blun pa min nam / /
rang don kho nar nor dang tshe sgrub / /
dbang sdud drag po'i mngon spyod la sogs / /
ngan song sgrub pa'i myur lam yin zhes / /
mdo rgyud kun las gsungs pa yin nam / /
bdag la phan par 'dod pa'i grogs po / /
rnam dpyod yangs pa'i skye bo gang dag /
tsa na kya yi bram ze'i khye'u'i / /
rnam thar tshul la rjes su 'jug na / /
mig can g.yang du mchong ba min nam / /
chos brgyad 'ching ba'i lcags sgrog spangs nas / /
bdag nyid phyir du brgya phrag dka' bas / /
'di snang bde skyid 'ba' zhig sgrub phyir / /
bzlas brjod dka' thub rnam dkar dge tshogs / /
brtson pa'i 'bras bu ji ltar 'gyur zhes / /
shes ldan rnams la dal bus gleng ngo / /
zhes dang /
na mo gu ru /
lha dkon mchog gsum gyi ngo bo nyid / /
pha rje btsun bla ma'i zhabs la 'dud / /
dus ma rungs snyigs ma lnga bdo bas / /
bdud nag po'i rigs rnams stobs ldan zhing / /
lha dkar po'i phyogs rnams sgrub thag ring / /
mi phal cher mi dge sdig la rngams / /
khyim spangs pa'i dge sbyong phal cher yang / /
rgyud khyims 'chal g.yo sgyu tshum 'chos mkhan / /
rje zas gtsang sras kyi bstan pa yang / /
snum zad pa'i mar me dag dang mtshungs / /
don de phyir thar pa 'dod pa rnams / /
sems bag yod brtson pa bsten pa'i rigs / /
spyir 'dus byas mtshan nyid dbyar gyi sprin / /
sgos deng sang mi tshe glog 'dra bas / /
don 'do med bya bas mi g.yeng bar / /
dus gtan gyi mdun ma sgrub re ran / /
da ran par ma zad 'phyis pa tsam / /
gnas 'khor ba'i rgya mtsho gting zab cing / /
sgos ngan song sdug bsngal bzod dka' bas / /
sems 'yod na 'bros pa'i dus la bab / /
lus 'dor len yang dang yang byas pa'i / /
sha rus pa bsags na lhun po brgal / /
zangs bzhu pa'i khu ba btungs pa dang / /
zas mi gtsang rnag khrag spyad pa dang / /
lha'i bdud rtsi 'thungs pa gang yin pa'i / /
dper rgya mtsho rung ba ma yin gsungs / /
khong gzhan dang 'thabs shing rtsod pa yis / /
mgo bcad nas  spungs na'ang ri rab 'das / /
snying nye ba'i mdza' bshes dang bral bas / /
ngag smre zhing dus pa'i mchi ma yang / /
phyogs gcig tu bskyil na rgya mtshor mtshungs / /
'di shes shing bde bar sdod khom pa / /
yid myos sam khyod snying lcags las byas / /
tshe 'di snang skyel mas 'dor la khad / /
dgra gshin rje'i gdan 'dren mdun du slebs / /
lam bar do'i 'phrang 'di ya yang nga / /
tshe phyi ma'i 'byon sa ci 'dra rang / /
yar bde 'gror skyes kyang mkhas pa yis / /
don bsams na dmyal me lta bur 'jigs / /
mi snying can rang la snying rje ltos / /
rang bsam na phyi ma'i mdun grabs gyis / /
sngon lan brgyar myong ba ma yin pa'i / /
lar sred pa'i bde ba gang zhig yod / /
de spyad pas don 'bras ci 'dra 'byung / /
da bsams na snying po gang 'dra 'dug / /
'di soms la phyin chad 'dod 'dun bskyungs / /
rje 'dren mchog rgyal po bla ma'i zhabs / /
'di 'bral med spyi bo'i rgyan bzung la / /
bka' mdo rgyud rgya mtsho'i bcud bsdus pa / /
lam thabs shes zab mo'i nyams len gyis / /
dpal sku gsum bde ba chen po de / /
tshe 'di la bsgrubs na mi legs sam / /
zhes sogs nyams mgur mang du mdzad do / /
de skabs gangs ljongs 'dir gtsang sog 'dzings pa'i dus 'khyoms dang /
'bri phag sde gzar gyi dus 'khyoms sogs dmag 'khrug brgyud mar byung bas gshin rje'i 'jig rten mi yul du 'phos pa ltar 'khyig brdung dang gsod gcod dbul zhing phongs pas nyam thag pa sogs sdug bsngal mtsho rdol ba ltar gyur cing /
deng sang gi skye bo rnams kyi dgra gnyen dang mtho dman yid brtan mi rung ba'i 'gyur ldog / /
ldog par dus ngan gyi khrel med spyi dang bye brag tu bstan pa'i sgor zhugs par rloms pa'i ser gzugs snyigs ma lnga'i gdon gyis bskyod cing /
chags sdang dang phrag dog g.yo sgyu'i chang gis yid lhag par myos par ngan 'gro'i me dong 'jigs su rung ba'i steng du dga' mgur zlos gar bsgyur ba mang po gzigs shing /
snyan du gsan pas de dag gi byed spyod la sgrub byed 'phen pa'i tshul du nyams mgur 'di ltar mdzad de /
na mo gu ru many+dzu g+ho ShA ya /
spros dang bral yang mtshan dpe'i rgyan gyis spras / /
gsung gcig nyid kyang du ma so sor ston / /
dbyings las g.yo ba med kyang chos kun gsal / /
'ching ba bcad kyang snying rjes dam du bcings / /
bslu med 'dren pa shAkya'i rgyal po dang / /
dbyer med rje btsun bla ma thugs rje can / /
dus ngan snyigs ma'i bdag cag 'gro rnams la / /
'bral med brtse bas gzigs la mchog stsol zhig /
chos med mi la chos kyi rjer btags pa / /
bdag dang bdag 'dra'i bla mar rlom mthong tshe / /
dul zhing zhi sogs yon tan bcu ldan pa'i / /
bzlog phyogs bla ma'i mtshan nyid lags sam snyam / /
'gro ba'i 'dren par mngon rlom phyogs ris can / /
khros pa'i tshe na yul dang sde dgon 'joms / /
rgyal po'i rnam thar skyong rnams mthong ba'i tshe / /
mtho ris thar pa'i yar 'dren ci 'dra rang / /
phan bde'i 'byung gnas bstan dang bstan 'dzin ces / /
gsungs mod bstan 'dzin phal  cher chags sdang gis / /
skye dgu'i phan bde 'joms pa mthong ba'i tshe / /
sangs rgyas bstan pa'ang sdug bsngal 'byung ba'i sgo / /
dge legs rtsa ba tshul khrims yongs por ba'i / /
theg mchog rnal 'byor dbang po mang mthong tshe / /
'gram rtsa med pa'am zags pa'i khang rul steng / /
khang brtsegs brtan po'i bkod pa rung snyam sems / /
grong 'dabs dang 'brel dgon pa'amg gzhan du yang / /
bkod pas mdzes pa'i khri gdan la 'dug ste / /
ma jo'i zhabs 'bring can de'ang rnam grol gyi / /
srog ldan ci zhig tshul khrims nor la soms / /
bka' drin gsum ldan bla ma'i thugs dkrug cing / /
bka' bzhin mi sgrub slob ma'i tshogs mthong tshe / /
mnar med khro chu khol ma'i zangs mo che / /
chag gam rdol ba'i gtam snyan thos sam snyam / /
bstan pa'i sgor zhugs dur smrig gos gyon nas / /
khrims 'chal bag med spyod pa'i tshogs mthong tshe / /
ngan song gsum gyi gnas de legs bris kyi / /
dga' ba'i tshal ltar mthong ba yin nam snyam / /
skra bregs lus bsgyur chos kyi sgor zhugs kyang / /
kun slong dug chus yid myos dge 'dun gyi / /
sde bcas dam chos spong ba'i tshogs mthong tshe / /
bstan la zhugs pa yis kyang lhag par phung / /
brdzun dang ngan g.yo khram gyis rang don dag /
sgrub rnams sbyang grung 'dzom par byed mthong tshe / /
rang don dor nas gzhan don gtsor mdzad pa'i / /
sems dpa' mchog rnams mi grung blun pa snyam / /
dam pas smad pa'i mi dge'i las rnams la / /
bag med dga' mgur 'jug rnams mthong ba'i tshe / /
dge sdig shan 'byed chos kyi rgyal po de / /
shi'am mche ba zad par shes pa 'dra / /
sems can mgu bya ma gtogs rgyal ba rnams / /
mnyes pa'i thabs gzhan med kyang mchod sbyin phyir / /
skye 'gro khal gyis mnar ba mthong ba'i tshe / /
'tshe ba chos su la nyes pa ci / /
dus mtha'i skye bo kun gyi spyod tshul rnams / /
ston pa'i gsung rab bai DUra sa gzhi'i ngos / /
gsal bar shar ba'i snang tshul cung zad tsam / /
blo bzang chos kyi rgyal mtshan zhes byas bkod / /
dge bas mtha' yas 'gro ba ma lus pa / /
dus bzang yon tan brgya la longs spyod cing / /
skyon bral sdom pa gsum gyis rgyud bsdams nas / /
sku gsum go 'phang myur du thob par shog /
bdag kyang tshe rabs kun tu 'gro rnams kyi / /
ngan spyod skyon gyi tshogs la mi rtog par / /
dag snang byams brtse'i 'od kyis khyab byas te / /
rnam grol dga' ba'i tshal du myur 'jug shog /
ces dang /
na mo gu ru many+dzu g+ho ShA ya /
gang gi zhabs sen nor bu'i 'od chags / /
dran pas dngos grub 'dod dgu stsol mdzad / /
bla ma mchog dang shAkya'i gtso bo / /
dbyer med snying ga'i pad+mo'i dbus bzhugs / /
thog med dus nas da lta'i bar du / /
skye rga na 'chi'i rba klong 'khrug cing / /
sdug bsngal chu sran mang pos gang ba'i / /
'khor ba'i rgya mtsho chen po'i nang 'khams / /
ngan song gnas su gtan yul byas shing / /
phal cher mnar med 'bar ba'i mes bsregs / /
skabs 'gar bde 'gro'i lus rten thob kyang / /
ma rig 'thug pos  blo mig bsgribs pas / /
mi dge'i bshes dang sdig pa'i rdzogs dang / /
sdug bsngal 'grub pa'i rgyud dang sdug bsngal / /
bde bar 'dzin pa'i log shes dbang gis / /
dga' mgur dgod cing byas pa'i 'bras bu / /
'jigs rung btson khang ra bar bcug nas / /
mi bzad sdug bsngal char ltar 'bab cing / /
mgon med skyabs med mchi mas gdong g.yogs / /
du bzhin nyams su myong bar 'gyur ro / /
skye rga na 'chi yid 'ong bral dang / /
mi sdug phrad dang 'dod pa ma rnyed / /
'du byed sdug bsngal 'bar ba'i mtshon gyis / /
bcom zhing mi 'joms srid na ci zhig /
srid na nga rgyal rlom pas 'gying zhing / /
dregs p|I nga ro cher cher sgrog pa'i / /
lha chen tshangs dbang mda' lnga pa sogs / /
'dod pa'i bde la yun ring spyad nas / /
mnar med rab tu tsha ba'i me nang / /
bsreg cing 'bar ba'i tho bas pher 'thag /
mtho ris bu mo'i nu ma'i reg pas / /
mngon par dga' zhing rtses nas slar yang / /
rab rno bzang ring shal ma'i ri yis / /
gting du 'bigs shing tshal par gsheg go /
lha yul ro brgya ldan pa'i bdud rtsir / /
ngoms pa med par yang yang spyad nas / /
mi gtsang rang bzhin rnag khrag rul pa / /
dri nga btsog pa'i bshang gcis 'tsho 'gyur / /
gling bzhi'i khyon la 'dod dgur bsgyur ba / /
stobs kyis snyems pa'i gtso bo gyur ces / /
phyis nas blun cing rmongs pa'i dud 'gro / /
bkol spyad gzhan gyi dbang du 'gyur ro / /
yud tsam zhig kyang 'bral mi phod pa'i / /
gnyen 'khor mdza' ba mang pos bskor yang / /
myur du rgyus med nyam nga'i gnas su / /
grogs med rang nyid gcig pur 'gro'o / /
ser snas bsags pa'i zas nor phung po / /
rgya mtsho'i gos can gang bar dbang yang / /
ring por mi thogs lhan cig skyes pa'i / /
lus kyang bzhag ste lag stong 'gro'o / /
mtho ris bde 'gro'i lus dang longs spyod / /
gnyen grogs 'khor g.yog phun tshogs gang la'ang / /
yid brtan rung ba cung zad med cing / /
bde med sdug bsngal brgya yis gtses nas / /
las ngan dbang gis lus ngan blangs pa'i / /
dmyal ba yi dwags dud 'gro la sogs / /
ngan song log par ltung ba rnams kyi / /
sdug bsngal 'di la bzod thabs e 'dug /
mi bzod bzhin du rang nyes 'bras bu / /
dus kyi lo tog bzhin du smin nas / /
mi 'dod tshor ba drag pos mnar tshe / /
sangs rgyas kyis kyang skyob pa'i thabs med / /
de phyir rang dbang yod pa'i dus 'dir / /
skye rga na 'chi rgud pa'i sdug bsngal / /
mtha' dag spangs pa'i sku gsum go 'phang / /
bsgrub pa'i tshul la brtson par gyis shig /
ces sogs nges 'byung shugs drag pos bskyod pa'i nyams mgur mang du mdzad do / /
lhag par de dus chen por rloms pa stobs kyis dregs pa mang po zhig dus 'khrug gis nyam thag par gyur pa gzigs pas dngos su de dag la phan pa byed pa'i skabs ma rnyed cing thugs nges 'byung dang snying rjes bskul ba'i dkon mchog la gsol 'debs 'di ltar mdzad de /
gu ru bud+d+ha bo d+hi sa twa ya na maH sgyu mas rmongs pa'i 'gro ba 'di'i / /
dug gsum dri ma 'khrud pa'i phyir / /
dam chos bdud rtsi'i char 'bebs pa'i / /
shAkya'i gtso bo de la 'dud / /
'jigs rung srid pa'i rgya mtsho 'dir / /
las dang nyon mongs rba klong 'khrug /
sdug bsngal chu srin gyis gtses pa'i / /
nyam thag 'gro 'di thugs rjes skyabs / /
dmyal ba yi dwags dud 'gro sogs / /
sdug bsngal drang pos mnar ba yi / /
mgon skyabs med pa'i 'gro ba kun / /
thugs rje mnga' bas bskyab tu gsol / /
bde bar 'gro ba zhes grags kyang / /
'du byed 'gyur ba'i sdug bsngal gyi / /
mda' char 'bab pa 'di dag la / /
thugs rje mnga' bas bskyab tu gsol / /
'dus pa 'bral zhing bsags pa 'dzad / /
skyes pa 'chi zhing mthon po'i mtha' / /
rgud pas mnar ba'i 'gro ba rnams / /
thugs rje mnga' bas bskyab tu gsol / /
skye rga na 'chi rgud pa yi / /
'jigs rung srin po'i mche ba bzhi'i / /
phrag tu zhugs pa'i skye bo yi / /
mgon skyabs mdzod cig zas gtsang sras / /
deng sangs dus kyi 'gyur pa 'di / /
kun mkhyen thub pa'i gsung rab las / /
srid pa'i phun tshogs rmi lam dang / /
zas nor sbrang ma'i sbrang rtsi dang / /
'dus byas sa 'dzin mthon po yi / /
rtse nas lhung ba'i 'bab chu bzhin / /
gsungs don rmongs pa'i skye bo la / /
mngon sum ston pa'i slob dpon bzhin /
kha cig rngon pas gtses pa yi / /
ri dwags ji bzhin skrag pas nyen / /
la la 'jigs dung mya nam gyi / /
thang la dgras bcom 'gron po bzhin / /
'ga' zhig bde ba 'dod pa'i phyir / /
dgod cing sdig pa'i las byas pas / /
mchi mas gdong g.yogs du bzhin du / /
rnam smin myong ba'i las la spyod / /
phal cher bar do'i sems can bzhin / /
las ngan gdon gyis dkrugs pa yi / /
nyam thag 'gro ba 'di rnams la / /
thugs rje mnga' bas mi dgongs na / /
khyod las lhag pa'i skyabs gzhan ci / /
de phyir bskal pa dpag med nas / /
bdag cag snyigs ma'i 'gro ba rnams / /
phyag mtshan bzhes bzhin thugs rjes skyobs / /
ces so / /
gtsang sog gzir ba'i dus chos sde mang po zhig kyang 'ga' zhig dbang med du dmag la bskul ba dang /
'ga' zhig ni bsam bzhin du ser dmag byas pa sogs /
rgyal ba'i bstan pa ches cher nyams pa'i ngang tshul gzigs pa dang /
skye bo phal mo che'i snang tshul sna tshogs pa zhig gzigs pas thugs phyung zhing 'khor ba'i gnas su nyam thag pa'i 'gro ba 'di dag la phan pa bla na med pa sbyin pa'i skyabs gnas ston pa mtshungs pa med pa shAkya'i gtso bo la gsol 'debs 'di ltar mdzad de /
na mo gu ru many+dzu g+ho ShA ya /
btso ma'i gser sbyangs lhun po ni / /
li khri'i mtshams sprin gos gyon nas / /
dge mtshan 'od kyis 'gengs 'dra ba'i / /
shAkya'i gtso b de la 'dud / /
kye ma bdag cag skal pa ngan / /
'jigs rung dus kyi srin po lngas / /
snod bcud kun gyi mdangs phrogs pa'i / /
mtha' 'khob mun pa'i yul 'dir skyes / /
thub dbang smra ba'i nyi ma de / /
dus kyis nub ri'i phag tu gshegs / /
rgyas sras 'phags pa'i tshogs rnams dang / /
bstan 'dzin dam pa'i skyes bu rnams / /
dag pa'i zhing du btang snyoms mdzad / /
bstan pa rin chen sgron med yang / /
bud shing zad pa'i me dang mtshungs / /
ston pa'i bka' khrims yid bzhin nor / /
gus pas gtsug gi rgyan 'dzin pa / /
'od stong bdag po'i gzi byin gyis / /
lha lam bkang ba'i rgyu skar bzhin / /
dam pa'i gzugs kyi tshang tshing nags / /
chags sdang g.yo sgyu phrag dog gi / /
gdug pa'i sbrul gyis gang ba yi / /
kha rlangs me yi 'bras bus ?yab / /
dur smrig mdzes pa'i gos 'chang yang / /
khril dang ngo tsha sdom pa gsum / /
cig car spangs pa'i zlos gar gyis / /
chu srin rgyal mtshan can sde'i tshogs / /
nyin byed zer gyis reg pa yi / /
pad+mo gzhon nu lta bur 'dzum / /
tha mal skye bo phal cher yang / /
chags sdang drag po'i gdon zhungs pas / /
dam pas smad pa'i las rnams la / /
'dzem med ci dgar kun tu spyod / /
sngon dus dge ba'i mi dbang gis / /
skye dgu bde ba'i don bcas pa'i / /
khrims rnams bzhi mdo'i rtsa ltar 'dor / /
rang 'dod gzu lums spyod pa yi / /
sdig spyod rgyal po'i khral gyis mnar / /
nad rims 'thab rtsod mu ge yi / /
gnam lcags ser chen stong bab pas / /
skye dgu'i phan bde'i pad tshal bcom / /
'di 'dra'i 'gro ba nyam thag pa / /
ri dwags rgya ru tshud 'dra ba'i / /
mgon skyabs med pa bdag cag la / /
thugs rje che ldan ston pa las / /
lhag pa'i skyabs gzhan cang ma mchis / /
khyod sngon bde gshegs rin po che / /
snying po'i yab tu gyur pa'i tshe / /
rnyog mas sbags pa'i rtsod dus 'di / /
brtse ldan gzhan gyis spangs dus su / /
rlabs chen smon lam 'bum phrag gis / /
thabs mkhas thugs rjes phyag mtshan bzung / /
de phyir snyigs ma'i byin za yis / /
gdungs pa'i bdag cag 'gro ba rnams / /
thugs rje'i char gyis bsil bar mdzod / /
mtha' med 'khor ba'i rgya mtsho che /
sdug bsngal rba klong 'khrug pa'i klong / /
bying ba'i mgon med 'gro ba 'di / /
thugs rje'i lcags kyus drang du gsol / /
blang dor gnas la lta ba'i mig / /
ma rig ling thog gis bsgribs pas / /
dmus long g.yangs sar mchong 'dra ba'i / /
rmongs pa'i 'gro la brtse bas gzigs / /
khyi phag mi gtsang phung po la / /
chags shing zhen pa ji lta bar / /
sdug bsngal bde bar 'dzin pa yi / /
log shes can rnams thugs rjes skyobs / /
'dod chags ri gzar chu bzhin 'khrug / /
zhe sdang dus mtha'i me ltar 'bar / /
phrag dog rlung dmar ltar 'tshubs pa'i / /
rmongs pa'i 'gro rnams thugs rjes skyobs / /
bde 'dod sdug bsngal 'dor 'dod kyang / /
dge la dgrar blta sdig pa la / /
dga' zhing brtson pas 'jug pa yi / /
log shes can rnams thugs rjes skyobs / /
tha ma'i dus kyang skyengs byed pa'i / /
mtshon dang mu ge nad rims kyi / /
mi bzad mda' char drag po yis / /
gdungs pa'i 'gro rnams thugs rje skyobs / /
rgyal ba'i bstan la rab byung nas / /
chos gos bzhin du go cha gyon / /
gsil byed bzhin du mda' mtshon thogs / /
mig can 'bar ba'i me nang du / /
mchong 'dra'i 'gro rnams thugs rje  skyobs / /
mi bzad dri nga mi gtsang ba'i / /
ljan ljin mun pa'i nang zhugs te / /
bzod dka' gdung bas nyam thag pa'i / /
skye gnas can rnams thugs rjes skyobs / /
lang tsho rgyas pa'i me tog kyang / /
dus kyi ba mos bcom pa yi / /
'gram zags khang rul ltar 'jig pa'i / /
'chi bar nye rnams thugs rjes skyobs / /
mdza' ba'i gnyen dang bsags pa'i nor / /
lus dang longs spyod kun bor nas / /
mgon med skyabs med pha rol tu / /
gcig pur 'gro rnams thugs rjes skyobs / /
sdug dang bral zhing dgra dang phrad / /
'dod 'bras kyis dben mi 'dod pa'i / /
dngos rnams thog ltar bab pa yi / /
mgon med rnams la thugs rjes skyobs / /
zas nor longs spyod stobs rnams kyis / /
nga rgyal dregs pas 'gying rlom yang / /
dbang med rgud pa'i lcags sgrog gis / /
dam por bcings rnams thugs rjes skyobs / /
tsha grang bzod dka'i sdug bsngal dang / /
bkres skom bkol spyad gcig la gcig /
za ba'i 'jigs rung sdug bsngal gyis / /
mnar ba'i 'gro rnams thugs rjes skyobs / /
mdor na nam mkha'i mthas klas pa'i / /
mar gyur 'gro ba ma lus pa / /
srid zhi'i rgya mtsho las bsgral te / /
thams cad gzigs pa'i gnas su drongs / /
zhes so / /
rje 'dis nor 'dzin yangs pa'i khyon thams cad du rgyal ba'i bstan pa rin po che spel par mdzad cing lhag par dbang phyogs gong ma'i rgyal khab 'di rgya che zhing stobs mnga' thang che bas phyogs der rje rin po che'i bstan pa sngon dus rje rin po che'i bkas byams pa chen chos rje mngags te cung zad dar bar byung na'ang dus phyis dar cha chung bas thabs tshul ji lta bu zhig gis dar bar bya smyam du ye shes kyi gzigs pa na se chan chos rje la 'phrin las kyi bka' bab yod par gzigs nas se chen chos rje bkas mngags te sbyor jid kyi rgyal po la rgyu mtshan zhib bkod kyi phyag dam rten sbrangs gnang ste btang bar 'phrin las dus su bab ste sbyor jid kyi rgyal pos se chen chos rje gus pas bkur te phyogs der 'jam mgon bstan pa gsar du btsugs pas sbyor jid kyi rgyal po bsod nams kyi stobs ches cher rgyas te rgya nag gi rgyal srid la 'khod nas dbang phyogs su rje rin po che'i bstan pa cher cher dar bar byas shing se chen chos rje slar bod du byon pa'i tshe gong ma rgyal pos rje 'di pa dang rgyal dbang thams cad mkhyen pa gnyis ka la gus 'dud bla med mdzad /
mngags 'os gzengs bstod kyi gser yig gnang ba byung /
rje 'dis nor 'dzin gyi khyon mtha' dag rje rin po che'i ring lugs kyis khyab par mdzad cing /
rgyal dbang thams cad mkhyen pa ngag dbang blo bzang rgya mtshor gsang bde 'jigs gsum gyi dbang rdo rje phreng ba'i dbang sogs dbang bka' dang rjes gnang phal cher dang /
lam rim gyi khrid bskyed rdzogs kyi khrid sogs rje rin po che'i man ngag rnams gnang ste bstan pa yongs rdzogs kyi bdag por mngar gsol /
gzhan yang chag mdo 'phags pa lha /
gzim khang gong sprul pa'i sku /
de mo sprul pa'i sku /
rgyal sras sprul sku /
sems dpa' sprul sku /
rje sprul sku sogs sku phreng rim par  gyon pa'i sprul sku rnams dang / /
grwa sa chen po bzhi'i gdan khri 'dzin pa'i bla ma rnams kyis gcos chen rnams dang /
bstan pa la bya ba mdzad pa'i bshes gnyen chen po rnams kyis gcos bsil ldan ljongs kyi chos don gnyer ba phal mo che la mdo sngags kyi chos mtha' yas pa stsal zhing /
lhag par se 'bras dge gsum bkra shis lhun po rgyud stod smad bcas kyi dge 'dun rnams la snga phyi lan mang por gsang bde 'jigs gsum gyi dbang bskyed rdzogs kyi khrid /
rdo rje 'chang chen po'i lam gyi rim pa'i gzabs bshad /
'grel pa bzhi sbrags /
rim lnga gsal sgron gyi gzabs bshad /
bde mchog rgyud 'grel sbas don kun gsal gyi gzabs bshad rnams yang yang stsal zhing /
sgrub pa snying por mdzad pa mang po la lam rim dang bskyed rdzogs rnams 'dzin chos su yang lan mang du stsal /
lhag par bkra shis lhun por sras kyi thu bo grub chen mang po dang 'dus tshogs bcas la rje rin po che'i snyan rgyud lam rim gyi khrid zla sbrel gyi bar la 'dzin chos su stsal ba thugs sras thu bo rnams kyis zin dris su btab pa byang chub lam gyi rim pa'i dmar khrid thams cad mkhyen par bgrod pa'i bde lam zhes yongs su grags pa 'di bzhin dang /
gsang bde 'jigs gsum gyi bskyed rdzogs rnams 'dzin chos su stsal ba thugs sras thu bo rnams kyis zin bris su btab pa bde gsang 'jigs gsum gyi bskyed rim gyi khrid yig gsung 'bum du bzhugs pa 'di bzhin dang /
rje thams cad mkhyen pa'i phyag bzhes ltar bde gsang 'jigs gsum gyi bdag bskyed /
mdun bskyed /
bum sgrub /
dbang chog dang bcas pa ngag 'don chog bsgrigs su mdzad pa /
rje rin po che'i ring lugs 'dzin pa mtha' dag la yongs su grags pa ltar yin zhing /
chog sgrigs 'di dag rje blo bzang chos kyi rgyal mtshan nyid kyis mdzad pa yin yang gsung 'bum gras su ma bcug par rgyud pa grwa tshang gi 'don cha zhes zur du bzhag pa da lta'i bar du de rgyun du gnas pa 'di dag rje blo bzang chos kyi rgyal mtshan nyid kyis mdzad pa yin pa ni so so'i gsham du mdzad byang bkod pa ltar ro / /
de ltar na /
rje blo bzang chos kyi rgyal mtshan 'di nyid ni mdo sngags gang gi thad la'ang /
rje rin po che'i lugs bzang bsre bslad med par 'dzin cing spel ba la rje rin po che rang nyid slar byon pa lta bur gyur to / /
tshul 'di yang kho bo cag gis rmongs zhen dang 'du shes bsgyur te rab brtags dang zol bstod byas pa min gyi rang bzhin brjod pa ste de lta min na rje rin po che'i lugs bzang 'dzin cing spel ba la rje 'di dang 'phrin las mtshungs pa yod kyang snang du mi rung ba su zhig yod /
phyogs cing spel ba la rje 'di dang 'phrin las mtshungs pa yod kyang snang du mi rung ba su zhig yod /
phyogs su ma lhung bar gzu bo'i blos bsams na mi rnyed do / /
de ltar rje 'dis mdo sngags gang gi thad la'ang /
rje rang nyid slar byon pa ltar bstan pa la bya ba rgya chen po mdzad pa /
de yang bdag cag lta bu sku dngos su mthong ba'i skal pa med pa rnams la thugs brtse bas dgongs te rje'i lugs bzang dri ma med pa ston pa'i bstan bcos 'di ltar mdzad de /
byang chub lam gyi rim pa'i dmar khrid thams cad mkhyen par bgrod pa'i bde lam /
rje  rang nyid kyi mdzad pa rnam thar gsal bar ston pa nor bu'i phreng ba /
rgyal ba blo bzang don grub kyi skyes pa rabs kyi phreng ba la bstod pa /
mkhas grub chen po gsum gyi rtogs pa brjod pa /
dge ldan bka' rgyud rin po che'i zab lam brgyud pa'i rnam par thar pa mdor bsdus /
'phags pa'i gnas brtan chen po rang 'byor gyi rtogs brjod /
rigs ldan grags pa'i rtogs brjod /
slob dpon a b+h+ya yA ka ra'i rtogs brjod /
chos kyi rje sa skya paN+Di ta'i rtogs brjod /
g.yung ston ri khrod pa'i rtogs brjod /
byang chub sems dpa' sems dpa' chen po zhi ba lha'i rtogs brjod /
skye dgu'i bdag mo'i rtogs brjod /
mkhyen rab dbang phyug grags pa bzang po'i rtogs brjod /
sa gsum ma'i TIk+ka tshig don gsal ba /
grub pa'i dbang phyug mi la la brten pa'i rnal 'byor dang gsung mgur 'ga' zhig /
rje btsun bla ma'i rnal 'byor dang nang gi khong sgran 'don pa'i skyug sman /
bla ma mchod pa'i cho ga /
thun drug gi rnal 'byor /
bla ma'i rnal 'byor rgyas bsdus sna tshogs /
rgyal sras shes rab 'phel gyi gsol 'debs dang dge slong mkhar skya ma'i bka' lan /
rdo rje phreng ba'i dkyil 'khor chen po bzhi bcu rtsa gnyis kyi sgrub thabs /
mgon po klu sgrub kyis mdzad pa'i rim pa lnga'i rnam par bshad pa /
rgyud thams cad kyi rgyal po dpal gsang ba 'dus pa'i bskyed rim gyi rnam bshad /
rgyud thams cad kyi rgyal po dpal gsang ba 'dus pa'i rdzogs rim /
rgyud thams cad kyi rgyal po dpal gsang ba 'dus pa'i gdams ngag rim lnga gsal sgron /
dpal gsang ba 'dus pa'i bla ma'i rnal 'byor dang mngon par rtogs pa /
bcom ldan 'das dpal 'khor lo bde mchog lU i pa'i lugs kyi bskyed rim /
bde mchog lU i pa'i bskyed rdzogs snying por dril ba tshigs bcad dang lU dril gnyis kyi rdzogs rim /
yi dam rdo rje 'jigs byed la brten pa'i lam zab mo bla ma'i rnal 'byor nyams su len tshul /
dpal rdo rje 'jigs byed kyi bskyed rim rnam bshad /
'jam dpal gshin rje mthar byed kyi man ngag 'jam dbyangs bla ma'i gsung gi man ngag zhi khro sbrags sgrub nyams su len tshul /
dpal rdo rje 'jigs byed kyi rdzogs rim rnal 'byor bzhi'i rim pa /
gtor chen drug cu pa'i rnam gzhag rgyas pa /
rtsa tshig bsdus pa dang man ngag bka' rgya ma /
'chi bdag khrag gi mdog can dang dam can bka' sdod rnam gsum gyi zur 'debs /
'dod khams dbang phyug dpal ldan dmag zor rgyal mo'i 'phrin las drag po'i zur 'debs /
chos skyong dregs pa lcam dral la brten pa'i bsnyen sgrub /
rgyud thams cad kyi rgyal po bcon ldan 'das dpal dus kyi 'khor lo'i rgyas 'grel dri ma med pa'i 'od kyi rgya cher bshad pa de kho na nyid snang bar byed pa'i snying po bsdus pa yid bzhin nor bu /
dus 'khor gyi smon lam shis brjod /
bcom ldan 'das dus kyi 'khor lo'i zab lam rdo rje'i rnal 'byor /
dus 'khor sgrub thabs /
'jigs byed dpa' gcig pa'i dkyil chog / /
rdo rje 'jigs byed dpa' bo gcig pa ro langs brgyad bskor zhe dgu ma gsum gyi sgrub thabs /
rdo rje 'jigs byed kyi dbang  chog dang bum bskyed kyi zur 'debs /
'jigs byed la brten pa'i dbang drag gi sbyin sreg /
tshogs 'khor dang sbyin sreg bya tshul /
tshe chog /
tshe dbang /
kun rig gi cho ga /
kun rig bum bskyed /
kun rig gi sgo nas tshe 'das rjes su 'dzin tshul /
rnam snang mngon byang gi dkyil 'khor gyi cho ga /
rnam rgyal sgrub dkyil /
mi 'khrugs pa'i sgrub dkyil yongs su rdzogs pa'i cho ga /
sman bla'i mdo chog gi snying po bsdus pa /
'jam dkar gyi sgrub thabs /
'phags pa zhal bcu gcig pa'i sgrub thabs smyung bar gnas pa'i cho ga dang de'i dbang chog /
khyung khra'i sgrub thabs /
gdon 'grol byed tshul /
sgrol ma nyi shu rtsa gcig gi sgrub thabs /
sgrol ma g.yul bzlog ji ltar bya ba'i cho ga /
rdo rje rnam par 'joms pa'i cho ga /
khro bo sme ba brtsegs pa'i sgrub thabs /
chos rgyal gyi bskang bshags bzlog pa mnga' gsol /
tshes gcig gtor ma rten 'dzugs /
bstan pa spyi dang rgyud sde bzhi'i rnam gzhag /
dge ldan bka' rgyud rin po che'i bka' srol phyag chen rtsa ba rgyal ba'i gzhung lam /
dge ldan bka' rgyud rin po che'i bka' srol phyag chen rtsa ba'i 'grel pa yang gsal sgron me /
byang chub lam gyi sgron ma'i rnam bshad /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan skabs dang po'i 'grel ba /
byang chub lam gyi rim pa'i khrid yig tshigs bcad ma /
dge slong gi bslab bya nyer mgo /
tshul khrims bsrung ba'i man ngag /
thar pa don du gnyer ba'i ri khrod pa rnams la khrims su bca' ba /
blo sbyong dmar khrid /
stobs bzhi'i bshags bsdams /
sdig mun sel byed /
dri ba lhag bsam rab dkar gyi dris lan /
sgra pa shes rab rin chen pa'i rtsod lan /
nA ro'i zab khrid /
snying po don gsum gyi khrid /
nam mkha' sgo 'byed /
gcod kyi gdams pa /
zhal gzigs dang rdo rje gdan gyi ri khrod yol dkar rnams kyi gnas bstod /
bde ba can gyi zhing du thogs pa med par bgrod pa'i myur lam /
bkra shis lhun po'i mchod rten mthong bas don dang ldan zhing thos pas rnam par grol ba'i dkar chag /
bkra shis lhun po'i mchod rten mthong bas don dang ldan zhing thos pas rnam par grol ba'i dka' chag /
bkra shis lhun po'i phyi'i mchod rten dang ra sgreng du mchod rten bzhengs pa'i dkar chag /
byams pa'i 'pho ba /
khro mo sme ba brtsegs pa'i sgrub thabs bkru bya ba bsrung gsum bya tshul /
trak+shad kyi mchod gtor /
phying dkar ba'i bsangs mchod /
gzungs gzhug gnod sbyin 'khor lo bya tshul /
rab gnas kyi cho ga gtsug tor bzlog chen gyi cho ga rgyas 'bring bsdus gsum /
'bar ma'i gtor chog brgya bzhi'i cho ga /
gtor ma brgya rtsa /
brgya rtsa bsdus pa /
brul gtor /
cha bzhi /
klu gtor gyi rim pa /
tsha ba sur yid la 'dod 'jo /
'byung bzhi gtor ma /
su rlu pa /
rje btsun bla ma thams cad mkhyen pa blo bzang grags pa'i dpal la gsol ba 'debs pa dad pa'i ljon shing rgyas pa'i me tog /
bla ma dam pa du ma'i bstod tshogs /
sdom gsum /
phar phyin /
bde mchog /
rdo rje 'jigs byed la sogs pa'i brgyud pa'i bla ma la gsol ba 'debs pa'i rim pa /
ston pa yang dag par rdzogs pa'i sangs rgyas cho 'phrul chen po bstan pa'i mdzad par bstod pa /
sangs rgyas byang sems mang po'i bstod pa /
dpal 'khor lo sdom pa lha lnga'i sgrub thabs /
bde mchog dkar po'i sgo nas tshe sgrub pa sogs rgyud sde bzhi'i lha tshogs mang po'i sgrub thabs /
rgyal ba'i bka' srung gtso bo mang po'i sgrub thabs snying por dril ba gser gyi yang zhun la sogs pa chos skyong ba'i bsrung ma sna tshogs pa'i sgrub thabs /
zhi gnas sgom tshul dang dbu ma'i lta khrid sogs gdams pa shin tu zab pa sna tshogs /
smon lam shis brjod la sogs pa gdams pa'i zhal gdams /
bsangs kyi cho ga dngos grub kyi gzi 'od 'bar ba ngo mtshar rin po che'i phreng ba /
bsangs kyi cho ga dngos grub gzi 'od 'bar ba 'bring po /
bsangs chog bkra shis char 'bebs mchod sprin rgya mtsho rnams mdzad do / /
de ltar rje 'dis dgung lo brgya phrag brgal ba'i bar du bstan pa'i bya ba mdzad pa na /
rje nyid kyi zhal nas /
'jigs rung snyigs ma lnga yi mi 'bar bas / /
mi rnams tshe thung 'dod dgu'i 'byor pa ni / /
rus sbal spu ltar mtshungs pa'i dus mtha' 'dir / /
bde gshegs sku gsung thugs kyi rten bsgrubs shing / /
ris med 'dun ldan rgya mtsho'i tshogs rnams la / /
mchod sbyin rnam mang me tog gis mchod pa / /
brgya phrag lo las brgal ba'i nang bsgrubs pa / /
rlom sems bral bas rmad byung skal ba bzang / /
zhes gsungs pa ltar ro / /
de nas sku tshe 'di'i dngos kyi gdul bya phal cher rdzogs pa na /
zhing rje ba'i snga ltas su sku gzugs sngar dang mi dra bar byis pa lo brgyad tsam gyi bong tshod gzhon sha chags shing 'od ki rang bzhin can zhig tu gyur cing /
thugs dam zab mo las g.yo ba med par bzhugs shing thun mtshams rnams su byams pas dam bcas pa'i gsung gleng mang po dang /
snga phyir 'khor ba'i mtha' dang mnyam tsam du / /
rgya che ring ba'i nyin dang mtshan gyur la / /
de 'dra bsags pas lor gyur dus ring ba'i / /
bskal pa rgya mtsho'i chu thigs grangs rnyed kyis / /
byang chub mchog gi sems gcig skye 'gyur la / /
de 'dra'i rnam pas tshogs gzhan re re zhing / /
sgrub dgos gyur kyang snying rjes skyo ba med / /
byang chub dam pa sgyid lug med par sgrub / /
'khor tshe rang gi sdug bsnga sems btang zhing / /
go cha brtan pa dpag yas de bskyed na / /
brtul zhugs dpa' bo snying rje'i ngang can la / /
yang dag blangs pa dang po yin par brjod / /
ces sogs byang chub kyi sems rlabs chen pos nam mkha' ma zad kyi bar du sems can gyi don mdzad pa la skyo ngal med pa'i gsung yang yang 'byon pa zhig byung /
de nas bkra shis lhun po'i dge 'dun rnams kyis gcos dad ldan tshad mas zhabs pad brtan dgos zhes zhus shing zhabs brtan tshigs bcad gcig kyang gnang dgos zhes zhus par /
thub dbang gnyis pa blo bzang grags pa yi / /
mdo sngags chos kyi rgyal mtshan 'od 'bar bas / /
mtha' yas gdul bya'i rmongs pa kun sel zhing / /
phan bde 'dab brgya'i dga' tshal rgyas gyur cig /
ces pa 'phral la gnang nas bzhad mo cung zad mdzad cing /
skyon med nga rgas khogs lo brgya phrag lon pa yin pas /
bstan pa'i dpal du bla ma rin po che zhabs pad brtan yang gsung ba las bzhugs pa'i zhal bzhes ma gnang /
de nas dge byed ces pa chu pho stag gi lo dri zhim zla ba'i tshes bcu gsum gyi nyin sku'i bkod pa sdud du nye ba na zhabs rdo rje skyil krung mdzad de mnyam gzhag la bzhugs nas 'od gsal chos sku mngon du mdzad /
'od gsal de las bzhengs ma thag dga' ldan chos kyi pho brang du mi pham 'jam dpa' snying po'i zhabs drung du phebs te mchod sgrin rgya mtshos mchod cing gzhan yang sangs rgyas kyi zhing rab 'byams mu med par de snyed kyi sbrul pa'i bkod pa bstan te rgyal ba sras bcas thams cad mchod pa dang mkha' khyab kyi gdul bya rnams la rang rang gi skal ba dang 'tsham par sku'i bkod pa bstan te rang rang gi dbang po dang 'tsham pa'i chos ston pa sogs sems can gyi don mdzad pa la g.yel ba med pa'i ngang nas zhing 'dir thub pa'i bstan pa spel ba'i phyir slar yang sprul pa'i sku bstan te sems can gyi don mdzad pa'i tshul ni 'chad par 'gyur ro / /
de ltar rje blo bzang chos kyi rgyal mtshan gyis dgung lo brgya phrag brgal ba'i bar du bstan pa'i bya ba rgya chen po mdzad pas sku tshe stod smad par gsum gyi slob ma bstan 'dzin dam pa bgrang ba las 'das pa byon pas mtha' dag su zhig gis bgrang bar nus /
rgyud 'dzin gyi gtso bo thub bstan yongs rdzogs kyi bdag por mnga' gsol ba ni gangs can 'gro ba'i mgon po rgyal dbang thams cad mkhyen pa ngag dbang blo bzang rgya mtsho dpal bzang po'o / /
dben pa'i ri sul du sgrub pa snying por mdzad pa'i sgo nas 'phrin las rgya cher spel bar mdzad pa ni sras kyi thu bo grub pa'i dbang phyug brtson 'grus rgyal mtshan /
gu ge chos rje snying stobs rgya mtsho /
rje nyid kyi rgyal tshab tu bkra shis lhun po'i rgyu dpa grwa tshang gi gdan sar mnga' gsol ba rdo rje 'dzin pa dkon mchog rgyal mtshan /
grub pa'i dbang phyug gnas bcu rab 'byams pa dge 'dun rgyal mtshan /
snyan rgyud 'phrin las kyi bka' bab drung ba lta phug pa dam chos rgyal mtshan /
zhabs drung lha pa blo bzang bstan pa dar rgyas /
dbang rjes gnang gi 'phrin las kyi bka' bab skyid shod zhabs drung ngag dbang bstan 'dzin 'phrin las /
zab don lta ba'i bka' bab dka' chen nam mkha' rdo rje /
dbang phyug gi stobs kyis bstan pa skyong ba'i bka' bab se chen chos rje sogs nyi zla ltar yongs su grags pa'i bstan 'dzin dam pa'ang ches mang ngo / /
