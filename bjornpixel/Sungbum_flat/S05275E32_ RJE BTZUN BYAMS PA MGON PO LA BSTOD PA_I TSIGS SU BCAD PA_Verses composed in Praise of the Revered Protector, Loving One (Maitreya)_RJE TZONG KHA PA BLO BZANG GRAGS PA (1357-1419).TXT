! / /
na mo gu ru many+dzu g+ho ShA ya /
zab yangs mkhyen pa mkha' ltar pha mtha' yas / /
dmigs med thugs rjes 'gro kun rjes su 'dzin / /
skyon bral mdzad pas gdul bya bad la 'gad / /
mi pham chos rje'i zhabs la gsol ba 'debs / /
shes bya kun la rmongs pa zad pa dang / /
lus can kun la ma ltar brtse ba dang / /
sdug bsngal rgya mtsho skems par byed pa'i mthu / /
bde blag nyid du 'grub par byin gyis rlobs / /
rgyal ba kun gyis bsngags pa'i yon tan gter / /
rgyal ba'i dam chos rgyal srid legs skyong zhing / /
rgyal sras kun gyi gtsug na mdzes gyur pa| |mi pham chos rje'i zhabs la gsol ba 'debs / /
ji srid nam mkha' gnas pa de srid du / /
lus can thar laM 'tshol ba'i mig gcig pu / /
thub pa'i gsung rab legs bshad bdud rtsi'i rgyun / /
ma lus 'dzin cing spel bar byin kyis rlobs / /
bdud bzhi'i g.yul las rgyal ba'i mi pham mgon / /
rgyal sras spyod pa mthar phyin 'phags pa'i mchog /
thub pa'i rgyal tshab dam par dbang bskur ba / /
mi pham chos rje'i zhabs la gsol ba 'debs / /
bdud sde byams pa'i dpung gis 'joms pa dang / /
tshegs gnyis thabs mkhas lam gyis rdzogs pa dang rgyal ba mnyas pa'i kun spyod 'ba' zhig gis / /
nyin mtshan g.yel ba med par byin gyis rlobs / /
bde gshegs snga mas btang snyoms mdzad pa yi / /
grangs med 'gro la brtse bas ma bzod nas / /
zhing 'dir byang chub snying por gshegs 'gyur pa / /
mi pham chos rje'i zhabs la gsol ba 'debs / /
mgon po khyod kyis byang chub mchog brnyes nas / /
skal ldan 'gro la chos 'khor bskor ba'i tshe / /
thog ma kho nar khyod gsung bdud rtsi'i ros / /
nyon mongs nad kun sel bar byin gyis rlobs / /
dga' ldan gnas nas grangs med lha rnams la / /
theg mchog gtam gyis dga' ba bskyed mdzad cing / /
phun tshogs chos sku'i go 'phang mchog stsol ba / /
mi pham chos rje'i zhabs la gsol ba 'debs / /
tshe 'di'i phun tshogs rtswa rtse'i zil pa bzhin / /
mi rtag snying po med par rtogs pa dang / /
lan cig tsam zhig rnyed pa'i dal 'byor 'di / /
rtag tu don ldan byed par byin gyis rlobs / /
'bad pas bsgrubs kyang nges par 'dor dgos pa'i / /
rnyed dang bkur sti'i chos la yid log ste / /
gtan gyi bde ba sgrub byed dam pa'i chos / /
rtse gcig nyams su len par byin gyis rlobs / /
@# / /
ces rje btsun byams pa mgon po la bstod pa'i tshigs su bcad pa 'di ni /
rgyal khams pa blo bzang grags pa'i dpal gyis chos grwa chen po skyor mo lung du sbyar ba dge legs su gyur cig /

