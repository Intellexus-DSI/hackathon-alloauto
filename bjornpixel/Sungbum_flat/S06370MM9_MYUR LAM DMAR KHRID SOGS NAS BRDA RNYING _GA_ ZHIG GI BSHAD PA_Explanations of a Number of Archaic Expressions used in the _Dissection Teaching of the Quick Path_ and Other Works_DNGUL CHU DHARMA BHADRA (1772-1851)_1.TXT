! khams khri 'du gong spras ri khrod nas bla ma 'jam dpal grags pas bka' 'dri gnang ba'i lan ni /
myur lam dmar khrid dbur /
tshig tsam la 'chel ba zhes pa'i 'chel ba ni zhen pa'i brda rnyir ste tshig gtso bor bzungs nas don la brtag dpyad mi byed pa'o / /
mthong re skan zhes pa'i skan ni mthong bar mi 'gyur zhes mna' skyel ba'i tshig go /
sgom rin mi chog ces pa ni dngos po rin thang chung ba la gnang chung byed pa ltar nges 'byung dang byang sems la myong ba gtso bor 'don dgos pa la /
de gnyis la gnang chung chung byas nas mi sgom pa lam gyi gnad ma shes pa yin gsung pa'o / /
mchod pa g.yo med ces pa mchod pa'i rgyu g.yo sgyu'i sgo nas btsal ba ma yin pa'o / /
g.yam la rgyug pa ni zhar la rgyug pa ste chu'i zhar la 'khyag pa rgyug pa ltar rang la nges shes med par gzhan gyi lad mo byed pa lta bu'o / /
rlung sgra can ni phar rgyu tshur rgyu'i sgra thos pa /
rngams pa ni brel pa /
rgod pag can ni 'bad rtsol gyis bskyed pa la lam rim chen mor gsungs so / /
bkan gzar la mi ma thal zhes pa'i bkan gzar ba ni gyen 'thur gyi g.yang gzar ba'o / /
ngan sems kyis khrag phyangs pa ni /
sangs rgyas kyi sku la bkrong 'dod kyi bsam pas mtshon sogs bsnun par rdo rje'i sku bkrong mi nus kyang sku mtshal don pa'o / /
mi 'chab bo zhes pa'i @# / /
'chab pa ni gsang ba'i don no / /
dgra bcom rgyan med ni rnam grol gyi rgyan med pa zhes bya ba rdzu 'phrul ston rgyu med pa la zer ro / /
lus srog theng la ber ram thed la gang yin zhes pa thed la yin te bya thed spyang thed lta bu lhag ma cung zad lus pa la byed do / /
dam pa ma yin pa'i phyogs ni mi dge bcu spyod pa dang dam pa'i phyogs ni dge ba bcu spyod pa'o / /
drang srong chen po lnga mngon shes zhes pa mngon shes lnga dang ldan pa'i drang srong la zer ro / /
yan lag dang nying lag ces pa'i nying ni yang gi don te yan lag gi yang yan lag ces sor mo la zer ro / /
'dab chag ban 'gyur byed gang zhes pa ni dri tshig ma dag ste de dang 'dab chags pa na 'gyur byed kyi zer ba yin /
de'i don 'dab chags pa ni 'brel chags pa ste shal ma li'i sdong po dang chu bo rab med gnyis bar mtshams med par 'brel chags pa'i don to / /
rna ba bye ba ri dang dge 'dun srungs kyi rtogs brjod 'dul ba lung dang greng 'bum sogs na yod /
sku gzugs la dpyas mi gdags zhes pa /
'di ni 'di 'dra'o lta bu 'phya smod mi rung ba'i don no / /
myur lam du 'dul ba lung gi tshig drangs par /
bud med khyo gsum 'grims pa dang / /
bya ni rnyi las shor ba dang / /
ban btsun chos las dred pa gsum / /
g.yo yi nang na de gsuM ngan / /
zhes 'byung ba ni /
snga phyir khyo gsum byung ba'i bud med dang /
rnyir zin pa las shor ba'i bya dang /
chos dred kyis khyer ba'i ban btsun gsum g.yo'i nang nas ngan shos yin pa'i don te g.ye zhes pa ma dag go /
brnya skyi zhes pa'i brnya ba ni g.yar po g.yas pa dang skyi ba ni skyi 'phrul byas pa'i don to / /
so mel tshe zhes pa longs spyod sogs la dgra rkun yong min rtog pa'o / /
bzang po'i 'phen pa zhes pa khams gong ma gnyis su skye ba 'phen byed kyi las yin no / /
de yang 'jig tshogs lta ba yin /
zhes pa'i 'jig lta ni /
rang gi phung po lnga la dmigs nas nga dang nga yir 'dzin pa'i blo nyon mongs can zhig go| e la'i 'dab klu zhes pa'i e la rgya skad sor bzhag 'dra zhing myur lam du ta la dang don gcig par bshad pas brtag go /
rab brgal gcig la rdze cang gnyis min /
zhes pa chu'i rab gcig la brgal ba la chu rjes lan gnyis mi byed ces pa'i don yin no / /
lam rim blo bzlog bzhi pa kha reg sgom chung gis mdzad par mngon te tshigs bcad 'di ang yig bdun cu pa'i nang nas 'byung ba'i phyir /
'on kyang ang yig gi gleng gzhi ltar na blo bzlog lnga pa gsung dgos sam snyam mo / /
sha thang thang ni sha zad zad ces pa'i don yin par 'ga' zhig gsung ngo / /
rdzi'u chos sum brgya'i kha zas zhes pa 'bras @# / /
bre bcu yan chad bshong ba'i 'bras thug gi khru ba sum brgya la zer ro / /
tshol kro ni don gzhan du bshad pa yod mod kyang kho bo ni yo byad 'tshol ba'i phyir du 'gro 'dug byed pa yin nam snyam pa yod do / /
khyab pa 'du byed ni da lta sdug bsngal dngos su med kyang sdug bsngal gyi sa bon sems rgyud la yod pa la byed do / /
ngam ngam shugs kyi zhes pa 'bad rtsol ma byas kyang rang shugs kyis yang yang skye ba la byed do / /
sku'i don spyi zhes pa sngar sku mig gis mthong ba'i mdog dbyibs yid yul du shar ba la byed do / /
dran shes na re bsten pa'i tshul zhes pa ni dran shes kyi rgyun ma chad par byed pa'o| |blo'i ngo bo bred chags zhes pa ni blo'i ngo bo rgyun chags su bskyed pa'i don no / /
de ltar dri ba mang la nyog cing dri tshig mi gsal ba bcas lan 'debs dka' yang gzhung la brtags nas mdor bsdus re phul ba'o / /
