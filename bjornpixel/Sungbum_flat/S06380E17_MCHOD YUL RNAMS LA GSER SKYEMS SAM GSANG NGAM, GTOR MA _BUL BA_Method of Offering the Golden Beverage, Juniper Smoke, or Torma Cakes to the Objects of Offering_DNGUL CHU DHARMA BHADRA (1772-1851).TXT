! na mo gu ru su d+hI mu nIn+d+ra b+dz+ra d+ha ra ya /
'dir mchod yul rnams la gser skyems sam gsang ngam /
gtor ma 'bul bar 'dod pas /
yo byad rnams legs par 'du byas te /
ho| gnas khang sku yi rang bzhin gzhal yas khang / /
mchod rdzas gsung gi rang bzhin a mr-i ta / /
rang nyid thugs kyi rang bzhin lhag pa'i lha / /
yongs dag rdo rje gsum gyi ngo bor gyur /
oM AH hUM /
lan gsum brjod /
mgron rnams mdun du lam gyis gsal btab la /
ho| rab mdzes yol gol 'khyil pa'i gar chad phud / /
'bru sman rin chen phye ma'i snying po can / /
oM AH hUM gis bdud rtsir byin brlabs pa'i / /
ro brgya'i dpal 'dzin gser skyems rgya mtsho 'di / /
rigs brgya'i khyab bdag rdo rje 'chang dbang sogs / /
rgya bod mkhas grub bla ma'i tshogs spyi dang / /
khyad par drin can rtsa ba'i bla ma la / /
gsol lo mchod do bdag rgyud byin gyis rlobs / /
ho| rab mdzes + 'bru sman + oM AH + ro brgya'i + sgrub bka' brgyad dang rgyud sde bzhir 'brel ba'i / /
bgrang yas yi dam zhi khro'i tshogs spyi dang / /
khyad par rje btsun mkha' spyod dbang mo la / /
gsol lo mchod do mchog mthun dngos grub stsol / /
ho| rab mdzes + 'bru sman + oM AH + ro brgya'i + dpa' bo mkha' 'gro chos srung tshogs spyi dang / /
khyad par dpal ldan dmag zor rgyal mo dang / /
zhing skyong dur khrod bdag po yab yum la / /
gsol lo mchod do bcol pa'i 'phrin las sgrubs / /
ho| rab mdzes + 'bru sman + oM AH + ro brgya'i + stong gsum khyon bzhugs la zla zhag dus la / /
dbang sgyur sde brgyad dregs pa'i tshogs spyi dang / /
khyad par 'tsho srung skyob 'grogs 'go pa'i lhar / /
gsol lo mchod do srung skyob byar mdzod / /
dge 'dis nges 'byung drag pos rgyud skul te / /
rnam dag byang chub sems gnyis 'byongs pa dang / /
bde stong rang bzhin lha yi rnal 'byor gyis / /
zung 'jug go 'phang myur du 'grub par shog /
byin rlabs dang ldan rtsa brgyud bla ma dang / /
dngos grub mchog stsol yi dam 'khor lo'i lha / /
'phrin las kun sgrub mkha' 'gro chos skyong gis / /
dus rnam kun tu dge ba'i bkra shis stsol /
ces brjod cing /
mgron rnams mi dmigs par bsam /
ho| rab mdzes yol gor 'khyil ba zhes sogs tshigs bcad 'di /
gsang yin na /
ho| bzang po'i dri ldan sna mang gsang gi rdzas / /
gser zhun khol 'dra'i ye shes mer bsregs pa'i / /
dud sprin @# / /
nor 'dzin gzhi dang bar snang khyon / /
'chi med lha yi lam bzang gang ba 'di /
zhes dang /
gtor ma yin na /
ho| rigs lnga'i rang bzhin lcags kyu rnam lnga dang / /
yum lnga'i rang bzhin bdud rtsi rnam pa lnga / /
rdo rje gsum gyis sbyangs rtogs spel ba yi / /
dam rdzas rgyan gyis mdzes pa'i gtor ma 'di /
zhes bsgyur la 'bul lo /
zhes pa 'di yang lugs gnyis 'jal ba'i spyan kyus mchog tu yangs pa mi rje shangs pa rje drung nyi ma bzod pa lags kyi gsung gis bskul ma mdzad dor ban rgan d+harma b+ha dras sbyar ba'o / / / /
shu b+haM / /
@# / /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis dge 'phel chos grwa nas / /
chos sbyin 'dzad med dal 'gro'i rgyun 'di spel / /
sarba dzag taM / / / /

