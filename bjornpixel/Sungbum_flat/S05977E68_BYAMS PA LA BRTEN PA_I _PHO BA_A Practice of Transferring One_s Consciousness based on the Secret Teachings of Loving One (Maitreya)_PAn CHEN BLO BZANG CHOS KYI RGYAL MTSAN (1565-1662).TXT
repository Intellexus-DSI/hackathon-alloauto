@# / /
na mo Ar+ya mai trI ya /
rang gzhan dga' ldan chos kyi pho brang du 'gro bar 'dod pas / /
dge sems rnam dag dang ldan pa'i ngang nas 'di ltar gdon cing bsam par bya'o / /
mdun gyi nam mkhar dga' ldan gzhal med khang / /
yid dga' chos 'dzin nor bu'i khri steng du / /
byams mgon gser mdog nyi ma 'bum 'od 'phro / /
chos 'khor phyag rgya bzang po'i 'dug stangs kyis / /
'khor tshogs rgya mtshos bskor ba'i dbus na bzhugs / /
gnad gcod bar do ngan 'gro'i 'jigs pa las / /
skyob phyir 'dir gshegs mgon skyabs dpung gnyen mdzod / /
khyod zhabs padmor gus pas phyag 'tshal zhing / /
mchod tshogs kun 'bul sdig ltung bshags shing sdom / /
@# / /
dge la yi rang chos 'khor bskor ba dang / /
bskal brgyar bzhugs gsol 'dis mtshon dge ba'i tshogs / /
'gro rnams don du dga' ldan 'jug phyir bsngo / /
lus dbus drang por dbu ma mda' smyug tsam / /
mar sna lte ba yar sna tshangs bug zug /
snying ga'i dbu ma'i sbubs nang rang gi sems / /
shel gong lta bu'i thig le rgya sran tsam / /
'phar zhing 'phur la khad bsams de nyid kyis / /
dbu ma'i lam nas byams mgon mngon sum du / /
mthong bar bsams la 'di ltar gsol ba gdab / /
bslu med skyabs kyi dam pa ma pham mgon / /
gsol ba 'debs so gnad gcod sdug bsngal sol / /
bdud dang gshin rje bar do'i 'jigs las skyobs / /
'jigs rung ngan 'gro'i g.yangs che las sgrol / /
dga' ldan gzhal med khang du drang du gsol / /
byams mgon thugs rje'i 'od zer lcags kyu yis / /
myur ba nyid du 'dren par mdzad du gsol / /
da lta nyid du 'dren par mdzad du gsol / /
de ltar gsol bas rje btsun thugs ka nas / /
'od zer lcags kyu rang gi tshangs bug zhugs / /
snying ga'i rang sems thig ler gsal btab drangs / /
'og rlung gyen drangs phaTH dang hi ka sgrar bcas / /
rang sems thig le skar mda' 'phangs pa bzhin / /
thogs pa med par rje btsun thugs kar thim / /
slar thon padma'i thugs su skyes par bsam / /
da lta spyod dus tshangs pa'i bu ga las / /
mi 'don d+hU tI'i nang du yang yang sbyong / /
mjug tu smon lam dag pas mtshams sbyor bya / /
tshul 'di ni sdig can ngan song 'jigs pa las sgrol thabs gdams ngag yin no / /
gzhan la 'pho ba 'debs tshe 'don pa cung zad bsgyur dgos kyang shes par bya'o / /
tshul 'di yang sku 'bum chos rje bkra shis don kun grub pas yang yang bskul ba la brten nas /
sde snod 'dzin pa blo bzang chos kyi rgyal mtshan gyis sbyar ba'o / / / /
