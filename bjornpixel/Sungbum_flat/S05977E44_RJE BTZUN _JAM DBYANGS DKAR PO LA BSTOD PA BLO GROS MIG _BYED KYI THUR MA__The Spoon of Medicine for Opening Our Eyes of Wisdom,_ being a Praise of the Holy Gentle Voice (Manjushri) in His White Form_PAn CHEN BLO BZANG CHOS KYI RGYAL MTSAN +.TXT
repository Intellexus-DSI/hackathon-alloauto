@# / / /
na mo gu ru many+dzu g+ho ShA ya / /
rje btsun 'jam dbyangs dkar po la bstod pa blo gros mig 'byed kyi thur ma zhes bya ba /
mgon po de nyid kyi zhabs la dus thams cad du phyag 'tshal lo / /
mkhyen pa'i cha shas ma lus shes bya'i khyon kun khyab / /
thugs rjes srid gnas yang dag bkrir rung ring du 'phen / /
@# / /
bsil ba'i byams pas nag phyogs la brtse'i me chen bcil / /
ngag gi dbang phyug de yis nam mkha'i mthar skyongs shig /
gang gi yid kyi dang ba'i chu gter dbus / /
khyod kyi yon tan ma smad kun+da'i gnyen / /
gsal bar shar tshe rangs pa'i bstod pa'i tshig /
spel legs dbu ba'i 'phreng ba 'di 'khrigs so / /
'bum phrag nyi ma'i brtse dags dam bcings gsar pa'i sprin dkar rgya mtsho chen por mtshan dpe'i rgyu skar do shal dgod / /
ngo mtshar zhal gyi padmo la chags rnam bkra ljags kyi bung ba'i 'phur lding legs bshad glu dbyangs dag dang 'grogs / /
tshogs gnyis shar gyi ba gam la 'dzegs gdul bar bya ba'i phyogs kyi bu mo'i go sar myul la stod g.yogs spangs / /
mtho ris bdag po'i cod pan nor bur zhabs mthil tshon gyis thig le bkod mdzad 'jam pa'i dbyangs gang de la 'dud / /
tshon brgyas phye ba'i 'ja' tshon gur khyim dbus / /
m+r+gad ri bo'i rtse mos zla shel gyi / /
bla gos stug po 'dzin pa ji bzhin du / /
smin legs 'dab brgya mdzes pa'i pad gnas pa / /
bdud rtsi'i 'od chags gzi mdangs rgyas pa'i khar / /
dri yi bzhon pas bskul ba'i padmo ltar / /
ldam ldem gar gyis rnam rol brgyad zung gi /
lang tsho'i dpal 'dzin gzhon nu de la 'dud / /
brgya byin gzhu yi rtse dga' dang 'grogs pa'i / /
'dzum dkar ri mo bkra ba'i nya rgyas zhal / /
mthong bas 'chi med gzhon ma'i gzugs gyi dpal / /
pham mdzad g.yul las rgyal la phyag 'tshal lo / /
zhal bzang 'o ma'i rin chen 'byung gnas ngogs / /
tshems dkar ngang mo'i phang phung khor yug chags / /
mchu sgros ban+d+hu dzi ka'i 'dab phreng 'di / /
rlabs kyi sor mo'i rogs las 'ongs sam snyam / /
mkhur tshos sa 'dzin rtse mo mthon po las / /
rab dkar 'char ga'i 'od stong 'gyed pa na / /
rta bdun rgyal po sngon med nyin mo'i mgon / /
thon par dogs te nub ri'i phag tu bros / /
pad dkar 'dab ma rgyas 'dra'i 'dren byed zung / /
ut+pal nags tshal 'phos pa ji bzhin du / /
zur mig phyogs kun myul bas mda' 'phen pas / /
skal bzang yid kyi ri dwags ma lus 'dzin / /
rab yangs dpral ba'i dbyes kyi do ra ru / /
chu 'dzin rum las glog phreng g.yo ba ltar / /
g.yu yi bu mo zung dag rtse ba na / /
ku mu da yi mdangs 'phrog mdzod spu ni / /
chags pas myos pa'i 'dzum legs rnam par 'gyed / /
gzhal med lha yi yid bzhin nor bu yi / /
yid 'ong dbu rgyan phreng ba 'dzin pa'i mthar / /
rab dmar bung ba gzhon nu'i gshog rgyangs kyis / /
brgyan pa'i ut+pal gdengs ka rgod pa can / /
zur phud lnga ldan mthon mthing ri bo'i rtser / /
tshon bkra thun mtshams phreng bas legs dkris shing / /
yid 'ong nor bus mtshan la phyag 'tshal lo / /
shel dkar 'khri shing bskyod 'dra'i phyag gnyis la / /
'gran 'dod in+d+ra nI la'i na chung zung / /
me tog @# / /
thod mdzes lo 'dab gos kyis spud / /
snying gi chu skyes 'dab ma stong ldan dbus / /
'dam skyes lo ma tshar du dang rab lta'i / /
nyon mongs dngos 'dzin srog 'phrog gshed ma dang / /
ma lus rgyal ba'i gsung gi de nyid mchog /
gzugs su bgyis pas mtshan la phyag 'tshal lo / /
mtha' dag rgyal ba'i mkhyen brtse'i 'dzin ma las / /
legs 'khrungs rnam bkra dar gyi lag gnyen g.yo / /
rin chen rgyan mang du ma'i 'bras bus brjid / /
rab mdzes mig gi dga' ston khyod la 'dud / /
yan lag drug cu'i dbyar skyes bzhad pa'i sgras / /
srid pa gsum gyi khyon kun 'gengs pa na / /
mi mjed bdag po'i mgrin pa'i rdza rnga yang / /
lan brgyar smad snyam skrag pas gdong pa gas / /
bye ba khrag khrig grangs ldan 'khor mang dbus / /
seng ge'i sgra la yang dag lam gyi dbyangs / /
bskyon nas rna ba'i bcud len rgyas byed pa / /
mi 'jigs smra ba'i dbang po khyod la 'dud / /
rnam dag rang bzhin chos sku'i zla ba las / /
mkhyen pa'i cha shas yongs rdzogs ri dwags gzugs / /
dpag yas shes bya'i mkha' la thogs med pas / /
rmongs pa'i mun dang bral la phyag 'tshal lo / /
ma lus rgyal bas bgrang yas bskal pa'i bar / /
nyin bzhin khyod kyi mkhyen pa ji tsam zhes / /
gting mtha' dpyad pas rnyed pa'i skabs bcom ste / /
ngal nas chos kyi dbyings su gzims par gyur / /
gang gi 'ching ba'i dra ba ma lus pa / /
shes rab mtshon chas ming tsam byas rjes brdzun / /
'gro la bu sdug bzhin du gces 'dzin pa'i / /
snying rje'i 'ching bas khyod thugs dam du bcings / /
mkhyen pas shes bya ji snyed mchis pa kun / /
gsal dag so sor 'byed la mtshar ci yod / /
'khor 'das chos kyi rang bzhin gcig dril te / /
khyod kyi thugs dang 'bral ba med de mtshar / /
rmad byung yon tan tshogs kyi khor yug rgyas / /
'char nub kun spangs thugs rje'i bsil zer gyis / /
gdul bya'i 'dzin mar phan bde'i gos dkar stsol / /
rgyal sras rgyu skar mgon po rgyal gyur cig /
khyod kyi yon tan mi zad 'dab brgya pa / /
bdag blo'i pad mtsho chen por legs bzung bas / /
rkang drug ldan pa khyod kyis rnam rol te| |sngon med legs bshad ci yang sgrogs par mdzod / /
khyad par mgon po khyod la gsol ba ni / /
mtha' med 'khor ba'i nags tshal stug po ru / /
bag med sems kyi glang chen rgyu ba na / /
lus dang grib ma'i rnam pa ji bzhin du / /
rgyal ba khyod kyi zhabs sen nor bu'i 'od / /
bdag gi gtsug tu gtsug rgyan ltar bkod nas / /
bla na med pa'i thugs rje'i lcags kyu yis / /
rgyags bcom gdod ma'i rnal du gnas par mdzod / /
khyod zhabs gus pas bsten pa'i bka' drin gyis / /
rgyal ba'i gsung rab kun gyi tshig don rnams / /
'dren byed lag mthil skyu ru ra la bzhin / /
blo gros mig po che yi yul du mdzod / /
rnam dpyod ba gam brtsegs pa'i shar ri las / /
@# / /
legs thon legs par bshad pa'i 'od stong gis / /
blo gsal ku mud ci yang 'bar byed pa'i / /
'jigs med spobs pa'i lus stobs rgyas par mdzod / /
blo gros chu khur 'dzin pa'i glong yangs las| |lung bzang skabs gsal dbang po'i ska rags can / /
dngos stobs rigs pa'i me char 'bar ba yis / /
phas rgol brag ri bsnyil la zla med mdzod / /
lhag bsam rnam par dag pa'i gangs ri las / /
don dang tshig 'bru bzang po gang+gA'i rgyun / /
rgyal ba'i dgongs zab rgya mtshor 'jug 'os pa / /
snyan dngags rtsom pa'i blo yangs rgyas par mdzod / /
dge ba 'di yis tshe rabs thams cad du / /
lhag pa'i lha mchog khyod dang mi 'bral zhing / /
sa gsum 'gro ba'i re ba skong ba la / /
yid bzhin nor bu lta bur bdag gyur cig /
rab dkar dang ba'i bser bus / /
blo gros dpag bsam ljon pa / /
bskyod las bstod pa'i tshig gi /
dri zhim 'di 'dra byung ngo / /
zhes blo bzang chos kyi rgyal mtshan gyis smras pa'i dge bas 'gro tshogs rmongs pa'i rab rib las grol nas ye shes kyi mig thob par gyur cig / / /
