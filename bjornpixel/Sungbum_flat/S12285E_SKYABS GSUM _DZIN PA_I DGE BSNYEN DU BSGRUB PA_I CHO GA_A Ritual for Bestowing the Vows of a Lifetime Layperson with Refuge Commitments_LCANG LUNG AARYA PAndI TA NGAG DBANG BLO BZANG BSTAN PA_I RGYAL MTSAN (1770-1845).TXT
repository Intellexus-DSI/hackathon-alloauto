@# / /
skyabs gsum 'dzin pa'i dge bsnyen du bsgrub pa'i cho ga /
na mo gu ru mu nI n+d+ra ya /
'dir skyabs gsum 'dzin pa'i dge bsnyen du bsgrub pa la /
kun mkhyen rgyal ba'i dbang po'i gsung las /
skyabs gsum dge bsnyen ni bstan par 'jug pa'i sgo yin pas legs la /
da lta yongs rdzogs dge bsnyen blangs par khas 'che ba'i rtags su gzan gyon pa re yong 'dug pa srog gcod log g.yem mi 'dzem pa shas che bar gda' bas sdig pa'i rgyu'o zhes gsungs pa ltar khas len che la bsrung sdom la g.yel ba'i dus su skyabs 'gro'i dge bsnyen nyid 'thad pas /
thog mar gnas khang byi dor byas la ston pa'i sku brnyan bzhugs su gsol zhing /
nyer spyod lnga sogs mchod pa rgya cher bsham /
bsgrub bya lham bud nas stan srab pa la tsog pur 'dug tu bcug ste slob dpon gyis 'di skad ces /
'o khyed skyabs gsum 'dzin pa'i dge bsnyen sgrub par mos pa de ni mi lus rin po che thob pa'i dgos pa mchog tu che ba yin pas shin tu legs /
de'i rgyu mtshan gang yin na skyabs gsum 'dzin pa'i dge bsnyen zhes pa de ni dkon mchog gsum la skyabs gnas zhus pas nang pa sangs rgyas pa'i gral du chud pa /
sdom pa thams cad skye ba'i rten du rung ba /
sgrib pa zad pa /
bsod nams tshad med gsog pa /
ngan 'gror mi ltung ba /
mi dang mi ma yin gyi gnod pas mi tshugs pa /
ci bsam 'grub pa /
myur du 'tshang rgya pa sogs phan yon dpag tu med pa yod /
da lta bdag cag gi ston pa 'di nyid kyi bstan pa la nyin zhag gcig la bsnyen gnas lan cig bsrungs pa yan chad kyi dge ba bsags pa rnams byams pa'i bstan par lhags te don mchog dang ldan par 'gyur pa dang /
lhag tu skye ba phyi mar ngan song gi sdug bsngal las thar pa'i thabs dam pa yin /
de ji ltar yin snyam na /
bdag cag gi ston pa thugs rje can yum gyi don du sum cu rtsa gsum na dbyar zhal bzhes gnang ba'i tshe lha'i bu zhig la 'chi ba'i rtags byung zhing shi nas yangs pa'i grong khyer du phag tu skye ba dang sdug bsngal mang po myong dgos par mthong nas shin tu skrag te sangs rgyas kyi drung du phyin nas /
sangs rgyas la phyag btsal zhing skyabs 'gro byas pas /
lha'i bu de ngan? 'gror skye ba las thar nas tshong dpon gyi bu lta na sdug pa yid du 'ong ba zhig tu skyes par ston pa sangs rgyas kyis ngo mtshar bar gzigs te /
gang zhig sangs rgyas la ni skyabs su song / /
de ni ngan 'gro der ni mi 'gro ste / /
mi yi bdag nyid dngos po spangs nas su / /
lha yi bdag nyid dngos po thob par gyur /
ces gsungs pa bzhin no / /
des na khyed rang zhes pa bsgrub bya mang nyung gi khyad par gyiS tshig bsgyur /
ston pa'i sku brnyan 'di la sangs rgyas dngos yin snyam pa bgyi la phyag gsum tshol /
zhes brda sprad /
de nas /
kho bo la slob dpon zhu snyam pa bgyi la phyag gsum tshol| zhes brda sprad /
de nas 'di skad ces /
da khyed rang dus da nas bzung ste ji srid 'tsho'i bar du /
sangs rgyas la ston pa /
chos la lam /
dge 'dun la lam bsgrub pa'i zla grogs zhus nas dkon mchog gsum skyabs gnas su 'dzin cing /
skyabs 'gro'i bslab bya la bslab snyam pa'i 'dun pas 'di'i lad mo bgyi /
zhes brda sprad la chos 'brel med na /
btsun pa zhes dang /
yod na /
slob dpon dgongs su gsol /
bdag ming 'di zhes bgyi ba dus 'di nas @# / /
bzung ste ji srid 'tsho'i bar du rkang gnyis rnams kyi mchog sangs rgyas la skyabs su mchi'o / /
'dod chags dang bral ba rnams kyi mchog chos la skyabs su mchi'o / /
tshogs rnams kyi mchog dge 'dun la skyabs su mchi'o / /
bdag ji srid 'tsho'i bar du skyabs gsum 'dzin pa'i dge bsnyen du btsun? pas gzung du gsol /
zhes rjes zlos byed du bcug /
lhag por ma gtogs pa'i rang gi don gyi sngags brjod pa yang ngo / /
zhes lan gsum bzla dgos par gsungs pas gnyis pa'i yang rjes zlos gyis zhes brjod la rjes zlos byed du bcug /
gnyis pa song ba'i rjes su /
cho ga'i tshig 'di la dum bu gsum yod pa'i /
dge 'dun la skyabs su mchi'o yan chad skyabs brjod pa| bdag ji srid 'tsho'i bar du skyabs gsum 'dzin pa'i dge bsnyen du zhes pa bdag brjod pa /
btsun pas gzung du gsol zhes pa gzhan brjod pa yin pas /
bdag brjod rdzogs pa skyabs gsum 'dzin pa'i dge bsnyen du zhes pa'i tshig rdzogs pa dang /
khyed kyi rgyud la skyabs gsum 'dzin pa'i dge bsnyen gyi sdom pa skye /
nged khyed kyi slob dpon du gyur pa yin pas /
skyabs gsum 'dzin pa'i dge bsnyen du zhes pa'i skabs su nged kyis skad gzengs mtho pa dang se gol gyi brda sprod pas /
bdag gi rgyud la skyabs gsum 'dzin pa'i dge bsnyen gyi sdom pa thob pa'i dus 'di yin snyam pa'i thob blo skyes pa shin tu gal che bas /
de dus sdom pa thob par shes pa dang /
slob dpon du gyur nas slob dpon gyis gzung du gsol /
zhes brjod dgos pas /
de rnams yid la zhog la gsum pa'i rjes zlos gyis /
zhes brjod la gsum pa'i rjes zlos byed du bcug /
de'ang se gol gtogs pa dang lhan du sdom pa thob po zhes slob dpon gyi zhal nas kyang brda sprod /
gsum pa zin pa dang slob dpon gyis /
des skyabs gsum 'dzin pa'i dge bsnyen du bsgrub pas thabs yin no / /
khyod rang legs so gyis byas la /
bsgrub byas legs so zhes brjod /
de nas bslab brjod ni /
skyabs gsum 'dzin pa'i dge bsnyen nam skyabs 'gro'i sdom pa len pa'i rjes nas skyabs 'gro'i bslab bya la slob dgos /
de ji ltar yin zhe na /
sangs rgyas la skyabs su song nas 'jig rten pa'i lha la phyag mchod mi bya| chos la skyabs su song nas sems can la gnod 'tshe spang /
dge 'dun la skyabs su song nas dkon mchog la yid mi ches pa rnams dang mi 'grogs pa ste dgag pa'i bslab bya gsum yin /
yang sangs rgyas la skyabs su song nas phyag tshwa'i dum bu tsam la'ang sangs rgyas dngos kyi 'du shes bzhag nas dad pas phyag mchod byed /
chos la skyabs su song nas yi ge sna gcig tsam yan chad la chos dngos su mos nas mi gtsang ba'i khrod du 'khyer ba yan chad 'o mi brgyal ba'i sa gtsang mar 'jog /
dge 'dun la skyabs su song nas gos dur smrig gi tshal bu gyon pa tsam la'ang dge 'dun dngos su mos nas phyag mchod byed pa ste 'di ni sgrub pa'i bslab bya @# / /
gsum yin /
rgyas par 'dir ma bkod pas kho bos sngar bris pa'i skyabs 'gro'i bslab bya tshigs bcad ma blo la bzung ste skyor sbyang byed nas phyag len la thebs pa ci nas gal che /
zhes slob /
des skyabs gsum 'dzin pa'i dge bsnyen du bsgrubs pa yin pas ngos la phyag gsum tshol la bka' drin che zhes brjod du bcug la rang gnas su btang /
zhes pa'ang bkas bsngags dge 'phel dga' ldan chos mdzod gling gi tshogs chen dge bskos rab 'byams pa ye shes bsam grub kyi ngor lcang lung b+hu su ku pas lcags byi zla tshes la spel ba'o / / / /
