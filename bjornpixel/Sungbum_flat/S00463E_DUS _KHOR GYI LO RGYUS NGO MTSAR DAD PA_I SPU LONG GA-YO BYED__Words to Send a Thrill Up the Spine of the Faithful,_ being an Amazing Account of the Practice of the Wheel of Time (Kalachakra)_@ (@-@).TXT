@# / /
dus 'khor gyi lo rgyus ngo mtshar dad pa'i spu long g.yo byed ces bya ba bzhugs so / /
@## / /
de yang ni ji skad du /
dpal ldan dam pa dang po'i sangs rgyas kyi / /
lha rnams mkha' la sprin gyi phung po ltar / /
yongs su gang bar 'khrigs pa'i dge mtshan gyis / /
bkra shis dge legs me tog char du bsnyil / /
zhes shis pa brjod pa'i bden tshig dar gyi srad bu la bstar ba'i me tog man+nga ra ba'i 'phreng ba 'thor ba sngon du btang ste gang zhu na /
de yang ji skad du /
rim gnyis nor bu'i cod paN gyis / /
bslab gsum gdengs ka rab tu mdzes| |zab yangs rgyud sde'i rgya mtsho la / /
dbang bsgyur gdengs can dbang po /
zhes gsungs pa ltar /
lhag pa bslab pa gsum gyis bsdus pa'i rim @## / /
gnyis nor bu'i cod paN gyi gdengs ka rab tu mdzes shing /
zab rgyas man ngag gi rlabs phreng drag tu phyur ba'i mdo dang rgyud sde'i rgya mtsho'i khyon la dbang bsgyur ba'i bshes gnyen klu dbang 'bum phrag dam pa'i chos kyi dga' ston du gdan 'dzoms pa'i mdun sar gang zhu na /
de yang mi 'jed 'jig rten gyi khams 'dir rnam 'dren nyi ma stong 'byon pa'i nang nas pad dkar ltar bsngags pa rnam 'dren bzhi pa kun mkhyen mnyam med shAkya'i rgyal po de nyid 'dzam bu gling gi yul gyi dbus rgya gar rdo rje gdan gyi spo la mngon par rdzogs par sangs rgyas pa'i tshul bstan te yul wa ra NA sir 'khor lnga sde dang lha brgyad khri bzhi stong sogs la bka' dang po bden bzhi'i chos 'khor bskor zhing /
sangs rgyas pa'i phyi de lor dus phun sum tshogs pa nag zla'i nya la bya rgod phung po'i rir sher mdo gsungs pa dang dus mnyam du gnas phun sum tshogs pa 'phags yul lho phyogs grong khyer dpal yon can du dpal ldan 'bras spungs kyi mchod rten chen por ston pa phun sum tshogs pa mnyam med shAkya'i rgyal po nyid mchod rten gyi 'og khang du chos dbyings gsung gi dkyil 'khor /
steng du dpal ldan rgyu skar gyi dkyil 'khor gyi bdag po'i skur bzhengs nas 'khor phun sum tshogs pa gsang bdag rnam 'phrul chos rgyal zla ba bzang po dang /
grong khyer bye ba dgu bcu go drug gi rgyal phran sogs dag pa'i 'khor tshogs bgrang las 'das pa la /
chos phun sum tshogs pa ma rgyud dung phyur phrag gcig dang bye ba drug gi gtso bor gyur pa dpal dus kyi 'khor lo'i rtsa rgyud stong phrag bcu gnyis dang /
zhal bzhi nas pha rgyud 'dus pa'i dkyil 'khor drug /
rdor dbyings gsum /
ma rgyud dus 'khor sdom chen /
bde mchog sdom chung sogs spros te gsang sngags kyi rgyud sde rab 'byams gsungs nas gdul bya rnams smin grol gyi lam la 'god pa'i mdzad /
chos rgyal zla bzang sham+b+ha lar byon te rtsa rgyud bsdus nas rgyud 'grel rmad du byung ba mdzad cing dus 'khor gyi blos bslang bzhengs /
de nas lha'i dbang ldan @# / /
sogs chos rgyal bdun dang /
khyad par 'jam dpal grags pa nyi ma'i shing rta sogs drang srong bye ba phrag mang po ting nge 'dzin gyis rmongs pa dang /
de las sad par byas te blos bslang gi dkyil 'khor du bcug nas thams cad rdo rje rigs gcig tu smin par mdzad pas de phyin chad kyi sham+b+ha la'i rgyal po rnams la rigs ldan du grags shing /
rtsa rgyud slar yang bsdus nas me tog 'phreng 'dzin gyi sdeb sbyor gyi lam nas drangs te bsdus rgyud mdzad /
de sras 'phags mchog phyag na padma'i rnam 'phrul rigs ldan padma dkar pos bsdus rgyud kyi 'grel chen dri med 'od mdzad cing| de nas bzung ste da lta rigs ldan stobs po che'i bar du sprul ba'i chos rgyal rnams kyis lo brgya las mi nyung bar chos bstan nas sham+b+ha la'i yul ljongs kun tu thub dbang bstan pa'i sgron me sbar bar mdzad| tsi lu ba dang /
dus zhabs che chung sogs kyi 'phags pa'i yul dang /
r+wa bro gnyis sogs chos rgyal lo paN du mas dka' ba brgya phrag gi gangs ljongs 'dir spyan drangs te bu dol gnyis sogs rjes 'brang mkhas pa rnams kyis 'phags bod skal ldan tshogs rnams dga' bde'i dpal la rol bar mdzad /
khyad par dus kyi 'khor lo'i bstan pa spel ba la zla bzang dang 'dra bar lung bstan pa chos kyi rgyal po tsong kha pa yab sras brgyud pa dang bcas pa'i bka' drin kho na la brten nas ngan rtogs bsal te rgyud don ji bzhin gsal bar mdzad pa'i thugs rje la brten nas sa steng yongs la dus kyi 'khor lo'i 'chad nyan gyi rgyal mtshan 'dzin pa'i bshes gnyen dang chos sde mang du 'phel zhing /
mdo smad kyi ljongs su lu mi pa tshal gnyis pa rgyal ba'i lung gis zin pa'i chos sde 'dir sku 'bum 'dus tshogs dad 'dun chig dril thog shing bza' paN+Di ta blo bzang dar rgyas la snyan bskul zhus te 'dus 'khor dbang chen gyi snyan gsan zhus skabs zhal nas nged na so rgas shing da skabs dgun grang dad che stabs 'bul rgyu shin tu dka' mod khyed 'dus tshogs yongs nas dus grwa 'dzug rgyu'i zhal bzhes gnang na nged kyang dka' ba dang blang gi dbang zhig 'bul thabs byed ces gsungs par kun gyis bka' bzhin sgrub par zhu nas phyag len phra zhib gyis brgyan te dbang chen rgyas par bstsal /
de skabs che shos gong ma ngag dbang bshad sgrub bstan pa'i nyi ma gdan sa'i khri ba la rgyud gtad pa dang rdor dril glegs bam sogs bstsal nas /
rje'i zhal nas da re nged kyis sku 'bum mkhan po la gzab gzab mdzes chos byas pa ma ni dgos pa khyad par can yod phyir khong la bstan pa gtad pa yin zhes gsungs /
de phral du dpon g.yog bcu drug tshags rgyab nas grwa tshang gsar @# / /
'dzugs byas phyag len ra rgya'i dus grwa ltar slab /
de nas brtsams te che shos gong mas 'du khang gsar bskrun tshar gnyis rten gsum mchod cha dgos chas cho ga'i phyag len sogs phra zhib mtha' dag dang srid kyi mdzad sgo ma lus pa pha bzang gi bu bskyangs pa bzhin mdzad /
de'i skyes phreng rjes ma'i thogs dus gzer gyi kha rlang gis grwa khang yo byad ma lus pa brlag cing nyams thag pa'i skabs /
slar yang sprul ba'i skyes mchog nyid nas kyang dus grwa'i 'du khang rten gsum yo byad sogs lan gnyis kyi bar du bka' drin bskyangs /
khyad par shing bza' rdo rje 'chang sku 'phreng rjes mar snyan bskul zhus te 'du khang gsar ba'i nang du dus 'khor dbang chen rdo rje shugs kyi rjes gnang bsdus rgyud yang snying gi lung bcas bstsal /
de skabs kyang sku gong ma'i rnam thar bzhin gnang zhing khyad par du zhal nas dus grwar sa gar mchod gar zhig byung na nged kyi gong ma'i dus grwa'i cha lag yongs su rdzogs pas na khyod kyis khur gyis zhes bka' nan cher mdzad /
che shos rin po che nas dka' spyad dang blang gi ngos nas /
rgyal dbang bcu gsum pa chen po gdan sa 'dir chibs zhal bsgyur skabs rang dgon bla ma gdan sa pa dang tshogs 'dus /
grwa tshang tshogs 'dus bcas la sngar gyi rgyu mtshan zhus par legs so phyin thogs /
gong sa rgyal ba'i dbang por snyan bskul mdzad skabs rnam grwa'i gar dpon bsod nams lags dge rgan du brten zhes bstsal /
der dge 'dun mang nas dgun dpyid gnyis kar legs par slab /
nag zla'i sgrub mchod thogs \u0f38rgyal ba'i dbang po nyid 'du khang du zhabs sor 'khod ste nyin gnyis kyi gar rgyug bzhes /
nyin gsum gyi ring la sgrub mchod kyi tshogs dbur bzhugs te byin gyis rlabs /
nyin gnyis sbar dgos kyi bka' slob dang mchong thebs kyi bdag rkyen bka' drin tshad med pas bskyangs shing /
bkas mngags pa'i bla ma dam pa rim byon rnams kyis kyang mi nyams gong 'phel du spel bar mdzad pa 'di bzhin lags la /
de lta bu'i sgrub mchod dang 'brel bar rang cag rnams kyis zla 'od 'bum gyis 'khyud pa'i 'o ma'i chu gter la 'gran bar bzod pa'i dge tshogs rgya mtsho'i mthu la brten nas thub bstan yang snying 'jam dpal snying po'i mdo sngags bstan pa'i ring lugs yar zla ltar 'phel zhing /
de 'dzin dam pa rnams kyi zhabs pad bskal brgyar brtan cing /
rnam par dkar ba'i mdzad 'phrin phyogs bcur rgyas pa dang /
phyogs bcu'i dge 'dun gyi sde dang chos sde 'dir bslab gsum rim gnyis kyi nyams len lung rtogs bstan pa'i bya ba dbyar mtsho ltar 'phel ba dang /
ljongs 'dis mtshon pa'i 'jig rten kun tu nad yams mu ge 'thab @# / /
rtsod 'khrugs long mtha' mi rgya ser sogs snyigs ma'i rgud pa mtha' dag lhag med du zhi nas chos 'byor bde skyid kyi dpal la spyod pa dang /
'brel thogs kun kyang tshe rabs kyi 'phreng bar dam pa'i chos kyi snang ba dang mi 'bral zhing /
khyad par cha bsags nor bu'i grong khyer bye ba go drug gis spras shing /
longs spyod lha dang mnyam pa /
sa padma 'dab ma brgyad kyi tshul du gnas ba'i lte bar ma la ya'i skyed tshal dang /
padma dkar po'i tshal /
yid kyi mtsho la sogs pas bskor ba'i dbus su pho brang chen po kA la pa ru rin chen sna lnga las grub cing dpag tshad bcu gnyis kyi khyon dang ldan pas nyi zla'i 'od kyang zil gyis gnon pa'i zhing der da lta sa snying sprul pa chos rgyal stobs po ches mdo sngags lam bzang gi 'od snang spros pas mnga' zhabs 'khor 'bangs mtha' dag nyin mtshan kun tu dam pa'i chos kyi dga' bdes rol ba'i gnas der skyes nas rigs ldan bla ma'i gsung gi bdud rtsis bdag rgyud smin cing /
ma 'ongs drag po 'khor lo can gyis kla klo'i dpung tshogs bcom ste dum bu bcu gnyis sa yi khyon la gsang chen chos kyi 'od dkar spros nas rdzogs ldan gsar ba'i dga' ston ngoms pa'i tshe na 'khor gyi thog mar gyur nas sku bzhi'i go 'phang 'grub pa sogs yid la re ba'i chos ldan gyi smon lam mtha' dag bgegs med bsam bzhin 'grub pa'i skyabs 'jug mkhyen brtse'i sprin dkar rol ba'i klong nas dus kun 'dor pa med par mkhyen mkhyen mkhyen lags /
ces pa 'di ni dus 'khor dge bskos dge slong blo bzang sbyin pa nas bskul ba'i ngor \u0f38chos med ban rgan 'du gsum snyoms las pa chos kyi rdo rjes dam pa'i gsung la gzhi byas skabs don gyis zur brgyan nas phral mar bris pa'o / / / /
