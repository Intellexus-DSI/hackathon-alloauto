! / /
na mo gu ru many+dzu g+ho ShA ya /
kun gyi ma 'dris mdza' bshes te / /
bla na med pa'i grogs kyi phul / /
phongs pa rnams kyi gnyen gcig pu / /
zla med ston pa der phyag 'tshal / /
de yi bstan pa gcig pu nyid / /
'gro ba'i nyer 'tshor mthong gyur pa / /
de yis rang gi slob ma la / /
brtse ba'i bsam pas 'di skad gleng / /
skye dgu rnams kyi phan bde'i gter / /
rgyal ba rnams kyi dam pa'i chos / /
yongs su 'dzin la ma zhum pa / /
bu khyod ring du rgyal gyur cig /
blo ldan khyod kyis thub bstan nyi ma'i 'od / /
gang dang bral ba'i mtha' 'khob mun gling du / /
thub pa'i brtul zhugs dri med 'dzin pa yi / /
shAkya'i sras kyis gang bar byas zhes grags / /
tshul de gsal bar byed pa'i 'phrin yig ni / /
don bzang tshogs 'bru bzang po skyes dang bcas / /
nyid kyi drin gyis khyim nas mngon byung ba / /
'ga' yis bdag gi gam du phyin par byas / /
de tshe bdag yid shing bal ni / /
nyid kyi kun spyod skyon med pa'i / /
dri yi bzhon pas dbang byas pas / /
phyogs der kun tu song bar gyur / /
rgyal ba'i gsung rab ma lus sde snod gsum / /
de phyir bstan pa'i snying po bslab pa gsum / /
de dag thog ma tshul khrims bslab pa ste / /
de yi gnas @# / /
ni 'dul ba yin par gsungs / /
de phyir legs par gsungs pa'i dam pa'i chos / /
'dul ba'i tshul la mang po bkod pa la / /
bstan pa'i go rim shes pa'i mkhas pa rnams / /
ci yi phyir na dga' ba skye mi 'gyur / /
lhag mthong shes rab bslab pa skye ba la / /
zhi gnas ting 'dzin dgos pa'i ming tsam snang / /
'di na rnam dag ting 'dzin skye ba la / /
tshul khrims bslab pa dgos pa'i gtam yang nub / /
khas len tsam la rab tu dpa' ba yis / /
dam bcas rab tu 'dor ba phal ba'i phal / /
rang gis ci tsam khas len byas pa yi / /
tshul khrims bsrung la brtson pa dam pa'i tshul / /
de ltar mthong nas nyes pa'i sgo gsum la / /
yang dang yang du rtog pa'i shes bzhin dang / /
dran dang bag yod ngo tsha khrel yod kyi / /
log pa'i lam du zhugs pa'i dbang po'i rta / /
'bad pas 'dul bar byed pa de yi yid / /
dge ba'i dmigs pa gang gang 'dod de la / /
de lta de ltar rab tu gnas par gyur / /
de phyir tshul khrims ting 'dzin rgyu ru bsngags / /
'chal khrims dri ma'i rnyog pa dang bral zhing / /
dge ba'i dmigs pa rnams la mi g.yo9n / /
de la bdag med de nyid rab tu gsal / /
dwangs shing mi g.yo'i chu la zla gzugs bzhin / /
de ltar bslab pa gsum gyi lam gyi gnad / /
yongs su rdzogs par shes pa sde snod gsum / /
shes pa nyid la rag las de yi phyir / /
mkhas pa bsten nas sde snod gsum la bslab / /
bslabs pa'i dgos pa sgrub pa nyid yin zhes / /
smra ba'i dam pas lan cig min par gsung / /
de phyir ji tsam shes pa de tsam nas / /
phyi bshol mi bya 'phral la lag tu blang / /
de dag ni tshul khrims lam gyi rtsa bar 'gyur ba'i rgyu mtshan mdo tsam bkod pa yin pas de dag la gces par bzung nas yang dang yang du chod mdzod / /
khyod kyis mtha' 'khob mi bzad pa der / /
rab tu byung ba mang po'i sde gtsugs shing 'dul ba'i bshad pa yang byed par yod gda' ba shin du legs pa yin / /
sdom pa len pa la gtso bor byas nas bsrung ba dang /
phyir 'chos pa'i lag len ma tshugs na / /
tshul khrims dag po 'ong thabs med pas /
da der nyes pa rnams ngo shes par byas nas legs par bsrung ba cig dang /
mi shes pa la sogs pa'i rgyu bzhis bcas pa'i mtshams las 'das na /
bshags bsdams byed pa'i phyir bcos kyi lag len cig ci nas kyang tshugs pa gyis la ltung ba byung ba la ji mi snyam par 'jog par ma byed pas nam byung res kyis phyir bcos gyis dang /
ngo tsha khrel yod dran shes bzhin sogs skyes nas tshul khrims yongs su dag par 'gyur ba yin /
de la yang spyir dge ba dang mi dge ba las phan yon 'byung bar gsungs pa rnams grong kha 'dings pa lta bu dang /
nyes dmigs 'byung bar gsungs pa rnams bsdigs bskur ba lta bur mi 'dzin par gting thag pa nas nges pa 'drongs pa zhig dang /
khyad par du tshul khrims bsrungs pa dang ma bsrungs pa'i phan yon dang nyes dmigs mang du bsgoms nas nges pa rnyed pa zhig dgos pa yin /
de ltar ma byas na gzhan ngo 'am rnyed bkur gyi phyir du bsrung ba zhig 'ong bas gnad du mi 'gro / /
de ji lta ba bzhin du sgrub pa'i gegs ni tshe 'di'i bya ba lhur len pa yin la /
de yang tshe 'dir ring du sdod par mthong ba las yin zhing @# / /
de'i gnyen por gang las kyang 'chi ba dran pa zab pa yin pas 'chi ba yang yang du bsgom dgos pa lags /
mdog na las 'bras mi slu ba thams cad mkhyen pa'i khyad chos yin pas /
dran pa nyer gzhag /
las brgya pa /
rtogs brjod brgya pa /
mdzangs blun /
lung gi rgyud gling rnams dang /
gzhan yang mdo dang bstan bcos mang du bltas nas las 'bras la nges pa ci brtan byas te /
ngan pa'i las sngar bsags pa rnams stobs bzhis 'dag nges su sbyong ba dang /
gsar du 'jug pa'i sgo rnams 'phro chod nges su sdom pa dang /
bzang po'i las sngar byas rnams smon lam rlabs po ches rgya cher spel ba dang /
sngar ma skyes pa rnams phyogs re tsam gyis cho ga shes mi byas bar sgo sna tshogs nas bskyed dgos pa yin /
de dag ci 'dra zhig byed kyang dngos sam cha mthun tsam yin kyang bla'i /
byang chub kyi sems shig gis zin par byas nas byed pa gnad du che ba lags /
rgyal bas mdo rgyud du mar bsngags pa'i stong pa nyid kyi lta ba ni mtshan mar 'dzin pa'i dmigs gtad thams cad 'jig pas /
yod pa dang med pa'i mtha' spong la /
las dang 'bras bu la nges pa gting nas rnyed pa'i grogs byas nas /
dge mi dge phra mo nas 'dor len byed pas yod pa dang chad pa'i mtha' spong ba zhig yin na / /
sems can phal cher yang na ni stong pa gshis la grub pa'i rtag pa dang /
yang na ni kun rdzob kyi rnam gzhag thams cad 'jig pa'i chad par 'dzin pa zhig 'ong bas shin du rtogs par dka' zhing /
rtogs na'ang ston pa'i snod du gyur pa shin tu nyung /
de bas na gnas 'di la mos pa ni /
de rtogs pa'i rgyu bsag sbyang dang /
smon lam mang du bya zhing de la mkhas pa'i bshes gnyen bsten pa dang /
de'i gzhung la 'dris par bya zhing /
cung zad tsam la chog tshod mi gzung bar so sor rtog pa'i shes rab kyis dpyad pa zhib par bya ste 'tshol dgos pa yin /
de ltar na bshad ma thag pa rnams kyi don sgom pa dang 'chad nyan spel mar mdzad na go pa'i nges pa cher 'gro ba dang /
nyon mongs kyi gnyen por 'gro ba gnyis ka 'ong ba lags pas de bzhin du bgyid par zhu /
gcig tu bde gshegs bstan la gus /
rnam dpyod nus pa mi dman zhing / /
skyes bu chen po'i rjes su slob / /
blo ldan ngag dbang grags pa khyod / /
kho bos smras pa'i rjes su zhugs shig dang /
tshe rabs kun tu spyod dang smon lam kun / /
mtshungs par spyad de nam zhig sangs rgyas tshe / /
bdud rtsi'i bgo bsha' thog mar sbyin par bya / /
zhes pa 'di ni yang dag pa'i dge ba'i bshes gnyen tsha kho ba mkhas chen ngag dbang grags pas /
shar rgyal mo rong du sngon med pa'i rab tu byung ba'i sde khyad par can btsugs nas phrin yig springs byung ba'i lan du mang du thos pa'i dge slong blo bzang grags pa'i dpal gyis /
e'i sa phyogs dben gnas te'u ra nas springs pa dge legs su gyur cig /
