nub pa rig 'dzin grags kyis mdzad pa'i zhen pa bzhi bral bzhugs /
na mo gu ru /
rje btsun po sa skya ba'i zhal nas /
mya ngan las 'das pa'i bde ba chen po mchog don du gnyer bar 'dod pa rnams kyis zhen pa bzhi dang bral dgos te /
'di la zhen pa bzhi ni /
tshe 'di la zhen pa /
khams gsum 'khor ba la zhen pa /
bdag gi don la zhen pa /
dngos po dang mtshan ma la zhen pa'o / /
de' gnyin po'ang bzhi ste /
zhen pa dang po'i gnyen par 'chi ba mi rtag par bsgom pa /
gnyis pa'i gnyen por 'khor ba'i nyes dmigs dran pa /
gsum pa'i gnyen por byang chub kyi sems dran pa /
bzhi pa'i gnyen por chos thams cad rmi lam sgyu ma lta bur bdag med pa dran pa'o / /
de ltar dran zhing goms par byas pa'i 'bras bu bzhi 'byung ste /
chos chos su 'gro ba /
chos lam du 'gro ba /
lam 'khrul ba sel ba /
de ltar shes shing goms pa'i '+p+ras bu 'khrul ba ye shes phun sum tshogs pa'i sangs rgyas 'byung ngo / /
de la dang po tshe 'di la zhen pa'i gnyen po 'chi ba mi rtag pa dran pa ni /
nam 'chi cha med par bsam /
'chi rkyen mang bar bsam /
'chi ba la cis kyang ma phan par rgyas par bsam mo / /
de ltar bsam pa gcig skyes nas snying nas chos gcig byed 'dod 'ong ste /
de dus na chos su 'gro ba yin no / /
de nas khams gsum 'khor ba la zhen pa'i gnyen por 'khor ba'i nyas dmigs dran pa ni /
de ltar tshe 'di la nyes pa da ltar 'dug kyang /
gzhan 'khor los bsgyur ba dang /
tshangs pa dang brgya byin la sogs pa kun bde ba mchog yin nam snyam na /
ma yin te /
de rnams kyang sdug bsngal gyi rang bzhan las ma 'das pa ste /
de rnams kyi tshe dang longs spyod bskal pa du mar gnas shing rgyas kyang mthar 'chi zhing 'jig ste /
gnar med pa'i sems can dmyal bar skye ba'i nyen yod pas na /
de thams cad kyang sdug bsngal gyi rang bzhin las ma 'das snyam du bsam zhing goms pa na /
chos lam du 'gro ba gcig yod de /
khams gsum sdug bsngal gyi rang bzhin las ma 'das par 'dug pas /
mya ngan las 'das pa'i bde ba cig rang dgos snyam pa'i blo skye zhing /
lam thams cad de'i don du bsgrub pa gcig 'ong ngo / /
de ltar rgyud la skyes kyang byang chub kya sems dang ma ldan pas bdag gcig bu bde ba don du gnyer na /
dgra bcom pa'am /
rang sangs rgyas su 'gyur bas na bdag gi don la zhen pa'i gnyen por byang chub kyi sems dran pa ni /
de ltar khams gsum sdug bsngal gyi rang bzhin 'di las bdag gcig pu grol bas mi phan te /
sems can 'di rnams re re nas bdag gi pha dang ma ma byas pa med pas 'di rnams kyis mya ngan las 'das pa'i bde ba'i mchog thob na /
bdag bskal pa nas bskal pa'i bar du dmyal ba'i sems can du skyes kyang sla'i snyam pa'i blo goms shing skyes tsam na /
lam gyi 'khrul ba dang po bdag gi don la zhen pa sel ba yin no / /
de ltar skyes shing goms kyang bden 'dzin dang bcas par gyur na thams cad mkhyen pa mi thob pas dngos po dang mtshan mar zhen pa'i gnyen por chos thams cad bdag med par dran dgos te /
de yang chos thams cad cir yang ma grub pa'i rang bzhin yin pa la bden 'dzin byung na bdag lta yin la /
stong par zhen pa chad lta yin la /
chos thams cad rmi lam lta bur yid la bya'o / /
de yang bdag gi rmi lam dang snang ba bsres shing sgom pas snang ba yang mi bden /
mi bden bzhin du snang ba yin snyam du yang yang dran zhing bsgoms pa na /
lam gyi 'khrul pa gnyis pa dngos po dang mtshan mar zhen pa sel ba yin no| |de ltar 'khrul pa thams cad bsal zhing mthar phyin pa na 'khrul pa ye shes su 'char bzhes bya ba 'bras bu rdzogs pa'i sangs rgyas sku dang ye shes la sogs pa yon tan bsam gyis mi khyab pa'i bde ba'i mchog 'byung bar 'gyur ro / /
zhes pa rnal 'byor gyi dbang phyug grags pa rgyal mtshan gyi gsung zhen pa bzhi bral gyi gdams pa ithi / / / /
