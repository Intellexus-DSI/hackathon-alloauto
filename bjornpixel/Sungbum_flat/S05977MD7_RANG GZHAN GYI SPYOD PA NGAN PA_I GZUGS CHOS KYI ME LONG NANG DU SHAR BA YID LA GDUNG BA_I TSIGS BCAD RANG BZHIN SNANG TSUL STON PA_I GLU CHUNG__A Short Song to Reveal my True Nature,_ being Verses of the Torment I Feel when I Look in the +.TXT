@# / /
mai tri na ma /
gang la brten na srid pa'i 'jigs pa kun / /
'dab brgya'i gnyen gyis reg pa'i ba mo bzhin / /
ma lus drungs nas 'byin pa skyabs kyi phul / /
rgyal tshab dam pa brtse ba'i spyan gyis gzigs / /
thog med dus nas 'khor ba'i gnas 'di ru / /
skye 'chi'i 'khor lo rgyun mi 'chad du bskor / /
nyon mongs sdug bsngal brgya phrag zhags pas bcings / /
kye ma kyi hud 'di 'dra'i gnas skabs gyur / /
da res sdug bsngal ngal 'tsho'i rten thob kyang / /
las kyi dbang gis snyigs ma'i dus 'dir skyes / /
nag phyogs spyod pa'i phyogs ni stobs ldan zhing / /
dam pa'i rjes 'gro nyin mo'i skar ma 'dra / /
dam pa rnams kyis dka' bas bsgrubs pa yi / /
legs bshad bdud rtsi'i mgron du gnyer na yang / /
'jig rten rjes mthun blun po'i tshogs rnams kyis / /
kha zas tsam gyi ched du spong ba mthong / /
zhi bar gdams na ji snyam med par gnas / /
bsdigs shing smras na zhe sdang khong khro ldang / /
kha rog 'dug na yal bar 'dor zhes smra / /
kye ma nga ni bdag gis ci zhig bya / /
dam chos ma bshad dpe mkhyud skyon can zer / /
legs par bshad na de don nyams mi len / /
'chad nyan gzugs brnyan tsam gyis ci zhig bya / /
de'i phyir bdag rgyud mya ngan gdung ba 'phel / /
'di nang 'khri ba chod pa'i brtson 'grus kyis / /
chos bzhin bsgrubs na skye bo kun dang 'gal / /
rnyed bkur don gnyer tshogs dang lhan cig tu / /
mthun par spyad na gtan gyi 'dun ma 'jig /
ji ltar byas kyang chos dang chos min dag /
'gal ba med par bsgrub pa ma shes pas / /
kye ma bdag snying mya ngan gzer bus thebs / /
bstan pa'i gzugs brnyan tsam la skyabs bcas nas / /
brgya phrag dbang bskur 'bul ba'i brje tshong sogs / /
ji tsam byas kyang ngan 'gro'i sgrub thabs su / /
legs par gsungs bzhin go bas gting nas skyo / /
'dod chags rgya mtsho'i rlabs bzhin kun tu 'khrug /
zhe sdang bskal pa'i me bzhin rab tu 'bar / /
mi shes rmongs pa'i gti mug mun ltar 'thibs / /
phrag dog rlung dmar 'tshubs pas phyogs kun khyab / /
nga rgyal brnyas pa'i sems kyis shes rgyud rengs / /
sngon du ngo bstod gcam bu kha gsag can / /
lkog tu mi snyan nyes pa du ma gleng / /
rdzun dang g.yo sgyu'i spyod tshul lhur len pa'i / /
snyigs dus skye bo'i nang du skyes @# / /
pas 'gyod / /
'gyod kyang sngon gyi las ngan 'bras bur zad / /
de'i phyir rang gi sngon byas las rnams la / /
yid chad mya ngan drag pos snying la zin / /
gang gi sgra yang skal par rnyed dka' ba'i / /
chos mthun gtam gyis snyan par smras na yang / /
tshe 'di don gnyer skye bo'i tshogs rnams ni / /
'di yis gtam gzhan gleng ba'i skabs phrogs ces / /
bzhin bsdus ci yang mi smra'i brtul zhugs 'dzin / /
rang dang rjes mthun blun po'i tshogs nang du / /
bag med ci dgar spyod la bag phebs shing / /
dug gsum gtam gyi sbyor ba mang po la / /
blun po lce bde log pa'i shes rab rgyas / /
dge ba'i bshes dang dam pa'i grogs rnams la / /
ngo tshas 'byol zhing dug bzhin 'gal bar 'dzin / /
mi dge'i lam bkag yang dag lam bzang la / /
blo ldan 'god pa dge ba'i grogs po nyid / /
de'i phyir brtse bas yang yang ma gdams na / /
phyin ci log gi spyod tshul 'gog pa dka' / /
'on kyang ding sang phal cher skye bo 'di / /
yang yang smras na gting nas yid sun te / /
tha mar mi bzad dgra bo bzhin du blta / /
lag len mi byed mkhas pa'i go rgya yang / /
chus khyer 'ga' zhig skom nas shi ba bzhin / /
chos rgyus mkhan yang ngan 'gror skyes nyen gda'o / /
tshul 'di blo bzang chos kyi rgyal mtshan gyis / /
bdag dang gzhan gyi spyod pa ngan pa'i gzugs / /
chos kyi me long nang du shar ba na / /
yid la gdung ba skyes te tshig 'di smras / /
rang bzhin snang tshul ston pa'i glu chung 'di / /
rang gi sems la phog na e ma ho / /
gzhan gyi thugs la phog na bzod par gsol / /
dge bas thogs med dga' ldan 'jug gyur cig /
ces pa 'di yang chos smra ba'i btsun pa blo bzang chos kyi rgyal mtshan gyis smras pa skye bo mtha' dag la phan pa rgya chen por gyur cig / / /
