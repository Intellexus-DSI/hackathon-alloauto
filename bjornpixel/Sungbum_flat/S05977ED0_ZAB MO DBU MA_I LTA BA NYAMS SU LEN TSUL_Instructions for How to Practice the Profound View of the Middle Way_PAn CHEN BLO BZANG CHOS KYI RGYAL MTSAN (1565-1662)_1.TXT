@# / /
bla ma dang yi dam 'jam pa'i dbyangs dbyer ma mchis pa la phyag 'tshal lo / /
rje btsun 'jam pa'i dbyangs kyis chos kyi rgyal po tsong kha pa chen po la dngos su stsal ba'i zab mo dbu ma'i lta ba nyams su len pa'i tshul la gnyis /
sngon 'gro dang /
dngos gzhi'o / /
dang po skyabs 'gro sems bskyed tshad med bzhi bsgom pa sngon du btang /
rang nyid rje btsun 'jam pa'i dbyangs su gsal ba'i spyi gtsug tu byin rlabs nye brgyud kyi bla ma rnams mtho brtsegs su bsgoms pa la ye shes pa bcug /
bsag sbyang gi gnad bsdus pa'i @# / /
yan lag bdun pa phul /
byin rlabs nye brgyud nas 'byung ba bzhin gsol ba 'debs pa gdung shugs drag pos rgyud dang 'dres nges pa bya'o / /
gnyis pa ni /
gsung rab tshad ldan rnams su bshad pa'i rim pa'i dbang du byas na /
thog mar chos kyi bdag med gtan la phab /
de rjes gang zag gi bdag med gtan la phab kyang /
bsgom pa'i tshe /
dang por gang zag gi bdag med bsgom /
de rjes chos kyi bdag med bsgom dgos te /
ting nge 'dzin gyi rgyal por /
ji ltar khyod kyis bdag gi 'du shes ni / /
shes pa de bzhin kun la blos sbyar bya /
zhes gsungs pa'i phyir /
des na de la gnyis /
gang zag gi bdag med bsgom tshul dang /
chos kyi bdag med bsgom tshul lo / /
dang po ni /
rgyal ba'i gsung rab rnams su rigs pa'i rnam grangs mtha' yas pa'i sgo nas bdag med gnyis bsgom tshul gsungs kyang /
rje bla mas lam rim che chung du /
gcig du bral gyi sgo nas gtan la 'bebs par gsungs pa yin te /
de ltar gtan la phab pas las dang po ba rnams kyi blo yl du 'char sla ba yin pa'i phyir /
de la gnad bzhi ste /
dgag bya'i snang tshul nges pa'i gnad /
khyab pa nges pa'i gnad /
bden pa'i gcig bral nges pa'i gnad /
bden pa'i du bral nges pa'i gnad do / /
dang po ni /
dgag bya'i snang tshul nges dgos te /
chos gang dang gang yin pa de bden par grub pa'i don spyi blo yul du ma shar na /
chos de dang de bden par grub pas stongs pa'i don spyi blo yul du mi 'char ba'i phyir te /
spyod 'jug las /
btags pa'i dngos la ma reg par / /
de yi dngos med 'dzin ma yin /
zhes gsungs pa'i phyir /
des na thog mar nga'o snyam du 'dzin pa'i blo la gsum yod de /
ming tsam brda' tsam rtog pas btags tsam gyis khyad par du byas pa'i nga'o snyam du 'dzin pa'i blo zhig dang /
rang bzhin gyis grub pas khyad par du byas pa'i nga'o snyam du 'dzin pa'i blo zhig dang /
de gnyis gang gis kyang khyad par du ma byas pa'i nga'o snyam du 'dzin pa'i blo zhig dang gsum yod /
dang po ni /
dbu ma'i lta ba rnyed pa'i gang zag ma gtogs /
gzhan gyi rgyud la mi 'byung /
gnyis pa ni ngar 'dzin lhan skyes nga'i 'dzin tshul yin zhing /
gsum pa ni so so skye bo tha mal pa'i rgyud kyi nga 'jog byed kyi tha snyad pa'i tshad ma zhig la byed /
de'i nang nas ngar 'dzin lhan skyes kyis nga'i 'dzin tshul gsal bar bshad na /
rang cag rnams gnyid mthug po log bzhin pa'i gnas skabs tshun chad na /
nga nga snyam du snying gi dkyil na lhang lhang 'char ba yod cing /
khyad par du rang gis nyes pa ma byas pa la /
gzhan gyis khyod kyis nyes pa 'di dang 'di lta bu zhig byas so zhes bsnyon btsugs pa na /
ngas nyes pa de lta bu ma byas pa la /
'dis nga la bsnyon 'di lta bu 'dzugs pa /
nga nga snyam du 'dzin @# / /
pa snying gi dkyil na lhang lhang 'char ba yod pas /
de lta bu'i tshe /
ngar 'dzin lhan skyes kyis nga'i 'dzin tshul gsal bar yod pas /
blo ma mo ngar 'dzin lhan skyes kyi steng du rgyun chags su bzhag /
blo'i cha shas phra mo zhig gis ngar 'dzin lhan skyes kyis nga gang du bzung /
tshul ji ltar bzung snyam du brtag par bya'o / /
de'i tshe ngar 'dzin lhan skyes kyis nga gang du bzung na /
rang gi lus sems gnyis sam /
phung po lnga las don gzhan du gyur par min la /
lus sems gnyis re re ba dang /
gzugs kyi phung po la sogs pa'i phung po lnga re re ba'i steng du min kyang /
lus sems gnyis tshogs tsam pa'am phung po lnga tshogs tsam pa'i spam me ba de'i steng du rtog pas btags tsam min par /
dang po nyid nas grub grub par bzung ba de /
ngar 'dzin lhan skyes kyis nga'i 'dzin tshul yin pas /
tshul 'di nyid gzhan gyis bshad pa'i tshig spyi tsam min par /
rang rgyud la bkar te rjen cer gyis nges par byed pa ni /
gnad dang po dgag bya'i snang tshul nges pa'i gnad do / /
gnyis pa khyab pa nges pa'i gnad ni tshig gsal las /
bdag tu bzung ba'i yul de yang phung po'i rang bzhin can nam /
phung po las don gzhan du gyur grang /
zhes khyab pa nges pa'i gnad gsungs pa 'di nyid rang rgyud la bkar nas nges par byed pa ste /
nga yang nga'o snyam du snying gi dkyil nas 'char ba'i blos bzung ba ltar gyi nga de /
phung po lnga'i steng du grub na /
phung po lnga'i steng du de dang gcig tu grub bam /
de'i steng du de dang tha dad du grub /
grub tshul de las gzhan pa'i phung po lnga'i steng du grub tshul phung gsum pa gtan nas mi srid par thag chod par nges pa ni /
khyab pa nges pa'i gnad do / /
gsum pa ni /
ngar 'dzin lhan skyes kyis bzung ba ltar gyi nga de phung po lnga'i steng du phung po lnga dang gcig tu grub bo snyam na /
de ltar ma grub ste /
de lta grub na bdag khas len pa don med du thal ba dang /
bdag du mar thal ba dang /
bdag skye 'jig byed par thal ba'i nyes pa rnams su 'gyur ba'i phyir /
dang po ma grub na /
ngar 'dzin lhan skyes kyis bzung ba ltar gyi nga de phung po lnga'i steng du phung po lnga dang gcig tu grub na bdag khas blangs pa don med du thal ba'i skyon yod de /
spyir na nga'am bdag de phung po lnga'i nye bar len pa po dang /
phung po lnga po de bdag gi nye bar blang bya yin la /
ngar 'dzin lhan skyes kyis bzung ba ltar gyi nga de phung po lnga'i steng du phung po lnga dang gcig tu grub na /
de rang bzhin gyis grub pa'i gcig tu 'gyur /
de ltar na de cha med kyi gcig tu 'gyur pas /
des na cha med la nye ba len pa po dang /
nye bar blang bya'i rnam gzhag mi 'thad pa'i phyir /
de'i phyir na de ltar bzung ba ltar gyi nga de phung po lnga'i steng du gcig tu ma grub snyam du bsam mo / /
rtags gnyis pa ma grub na /
ngar 'dzin lhan skyes @# / /
kyis bzung ba ltar gyi nga de phung po lnga'i steng du phung po lnga dang gcig tu grub na /
bdag du mar thal ba'i skyon yod de /
gang zag gcig la phung po rigs mi 'dra ba lnga yod pa ltar du /
nga yang rgyud tha dad pa lngar thal ba dang /
yang na gang zag gcig gi rgyud kyis bsdus pa'i nga gcig yin pa bzhin du phung po lnga yang gcig tu thal bar 'gyur ba'i phyir /
des na /
de ltar bzung ba ltar gyi nga de phung po lnga'i steng du phung po lnga dang gcig tu ma grub snyam du bsam mo / /
rtags gsum pa ma grub na /
ngar 'dzin lhan skyes kyis bzung ba ltar gyi nga de skye 'jig byed par thal /
de phung po lnga dang gcig gang zhig /
phung po lnga po de skye 'jig byed pa'i phyir /
'dod na nga tsam skye 'jig byed pa la nyes pa med kyang /
ngar 'dzin lhan skyes kyis bzung ba ltar gyi nga de skye 'jig byed na /
de rang bzhin gyis grub pa'i skye 'jig byed par song bas /
des na de ltar bzung ba ltar gyi nga de skye 'jig byed pa'i /
skad cig snga phyi'i cha so so ba de rnams gcig yin nam tha dad yin /
dang po ltar na tshe snga phyi'i nga dang tshe 'di'i nga gsum po cha med gcig yin par thal /
de gsum rang bzhin gyis grub pa'i gcig yin pa'i phyir /
gnyis pa ltar na /
spyir tha dad tsam la 'brel med tha dad kyis ma khyab kyang /
de ltar bzung ba ltar gyi nga de skye 'jig byed pa'i skad cig snga phyi'i cha so so ba de rnams tha dad yin na /
'brel med tha dad du song bas /
nga de'i tshe de'i dus na rgyal po nga las nu zhes bya bar gyur to / /
zhes skye ba dran pa'i rnam gzhag gsungs pa mi 'thad par thal /
tshe snga phyi'i nga dang tshe 'di'i nga gsum 'brel med tha dad yin pa'i phyir /
dper na lhas byin gyi rgyud la nga de'i tshe de'i dus na mchod sbyin du gyur to /
zhes skye ba dran pa mi 'byung ba bzhin no / /
gzhan yang /
de ltar bzung ba ltar gyi nga de skye 'jig byed pa'i skad cig snga phyi'i cha so so ba de rnams tha dad yin na /
rang bzhin gyis grub pa'i tha dad du 'gyur bas /
de ltar na 'brel med tha dad du 'gyur /
de ltar na las ma byas pa dang phrad pa dang /
byas pa chud zos pa'i nyes pa rnams su 'gyur ba'i phyir /
des na de ltar bzung ba ltar gyi nga de phung po lnga'i steng du phung po lnga dang gcig tu ma grub snyam du bsam mo / /
bzhi pa ni /
ngar 'dzin lhan skyes kyis bzun ba ltar gyi nga de phung po lnga'i steng du phung po lnga dang gcig tu ma grub kyang /
de'i steng du de dang tha dad du grub bo snyam na /
de ltar bzung ba ltar gyi nga de phung po lnga dang 'brel med don gzhan yin par thal /
de phung po lnga'i steng du phung po lnga dang rang bzhin gyis grub pa'i tha dad yin pa'i phyir /
'dod mi nus te /
gzugs kyi phung po la sogs pa'i phung po lnga re re nas bsal ba'i 'og tu de 'dra'i nga de bstan du yod dgos pa las de ltar @# / /
du med pa'i phyir /
gzhan yang /
nga tsam phung po lnga 'dus byas su mtshon pa'i mtshan nyid ma yin par thal /
nga phung gnyis 'brel med tha dad yin pa'i phyir /
'dod na /
de 'dus byas ma yin par thal /
'dod pa'i phyir /
'dod mi nus te /
nga tsam zhig /
skye ba thams cad du 'jug par gsungs pa'i phyir /
gzhan yang phung po lnga tshogs tsam pa la brten nas nga'o snyam pa'i blo skye ba mi 'thad par thal /
nga phung gnyis 'brel med tha dad yin pa'i phyir /
des na /
de ltar bzung ba ltar gyi nga phung po lnga'i steng du phung po lnga dang tha dad du ma grub snyam du bsam mo /
de ltar gnad bzhis dpyad pa byas pa la brten nas /
de ltar bzung ba ltar gyi nga de rdul tsam yang med par nges pa na /
dbu ma'i lta ba dang por rnyed pa dang /
rig shes rjes dpag gis stong nyid rtogs pa zhes bya zhing /
de yang tshe rabs snga ma rnams su stong nyid bsgom pa'i dge rtsa sman pa zhig yin na /
de lta bu'i stong nyid rtogs pa na dbul pos gter rnyed lta bu'i dga' spro dpag tu med pa skye bar 'gyur te /
'jug pa las /
so so'i skye bo'i dus na'ang stong pa nyid thos nas / /
nang du rab tu dga' ba yang dang yang du 'byung /
zhes gsungs pa'i phyir /
tshe rabs snga ma nas stong nyid bsgom pa la ma 'dris pa zhig yin na /
skrag pa skye bar 'gyur te /
tshe rabs dpag tu med pa nas ngar 'dzin lhan skyes kyis bzung ba ltar gyi nga de phung po lnga'i steng du dang po nas grub grub par bzung ba de bkag pa na skrag pa chen po skye ba yin pa'i phyir /
de ltar gnad bzhi'i dpyad pa byas pa la brten nas /
ngar 'dzin lhan skyes kyis bzung ba ltar gyi nga bkag tsam gyi med dgag de nyid nges pa'i nges shes rgyun skyong ba ni /
mnyam gzhag nam mkha' lta bu'i lta ba skyong tshul dang /
mnyam gzhag de las langs nas bltas pa na /
ming tsam brda' tsam gyis khyad par du byas pa'i phung po lnga'i steng du nga bsnyon med du 'char zhing /
des mtshon nas 'khor 'das kyis bsdus pa'i chos thams cad sgyu ma lta bu'i rnam rol tu blta ba ni /
rjes thob sgyu ma lta bu'i rnal 'byor yin no / /
gnyis pa ni /
shing rta'i yan lag tshogs tsam gyi steng du rtog pas btags tsam ma yin par /
shing rta 'dzin pa'i rtog pa la /
gang la yang bltos med kyi shing rta zhig yod par snang zhing 'dzin pa de /
shing rta rang bzhin gyis grub pa'i snang tshul dang 'dzin tshul yin la /
des na de 'dra'i blos bzung ba ltar gyi shing rta de chos can /
shing rta'i yan lag tshogs tsam gyi steng du ma grub par thal /
de'i steng du gcig tu yang ma grub /
de'i steng du du mar yang ma grub pa'i phyir /
khyab ste /
grub na gcig dang du ma gang rung du grub dgos pa'i phyir snyam du bden med la nges shes 'dren cing /
des mtshon nas 'dus byas dang 'dus ma byas kyi chos @# / /
thams cad dang /
gzugs nas rnam mkhyen gyi bar gyi chos thams cad gcig du bral gyi sgo nas bden med du nges par bya zhing /
de ltar nges par byas pa la brten nas /
rang bzhin gyis grub pa bkag tsam gyi med dgag de nyid la mnyam par bzhag pa'i mnyam gzhag nam mkha' lta bu'i rnal 'byor dang /
de las langs pa'i rjes thob tu 'dus byas 'dus ma byas la sogs pa 'khor 'das kyi chos rnams ming rkyang btags yod brdzun pa bden stong sgyu ma lta bu'i rnam rol du blta ba'i rjes thob sgyu ma'i rnal 'byor gnyis /
res 'jog tu nyams su blangs pa la brten nas thar pa'i sa bon brtan par byed cing /
de nyid thabs byang chub kyi sems kyis zin par byas nas zung 'brel du bsgoms pas /
myur du rdzogs pa'i sangs rgyas kyi go 'phang dam pa thob par 'gyur ro / /
zhes pa sde snod 'dzin pa 'ga' la zin thun du bshad pa /
slar rang gi mig sngar phab ste dag par bgyis pa 'di yang chos smra ba'i dge slong blo bzang chos kyi rgyal mtshan gyis sbyar ba'o / / / /
