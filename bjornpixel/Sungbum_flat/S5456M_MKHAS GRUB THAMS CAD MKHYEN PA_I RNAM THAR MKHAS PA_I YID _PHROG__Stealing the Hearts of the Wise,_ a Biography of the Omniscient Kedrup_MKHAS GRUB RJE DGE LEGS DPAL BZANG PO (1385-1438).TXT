/
@# / /
mkhas grub thams cad mkhyen pa'i rnam thar mkhas pa'i yid 'phrog ces bya ba bzhugs so / /
@# / /
oM bde legs su gyur cig /
mkhyen pa shes bya kun tu song yang 'gro bas dpag par mi nus shing / /
brtse ba thugs kyi gter du sbas kyang srid pa nyi bzhin lhang nger gsal / /
mdzad pa lus can kun la snyoms kyang bdud sde'i snying la 'jigs pa bskyed / /
phun tshogs yon tan dpal gyis mtho ba'i 'jam dbyangs de yis 'gro kun skyongs / /
rgyal ba kun gyi mkhyen brtse dri med nor bu'i dkyil 'khor rab rgyas pa / /
blo bzang thugs kyi dag pa'i mkha' la rnam par bkod pa'i dpal ldan pas / /
grags pa'i 'od dkar phyogs kun khyab pa khyod kyi 'phrin las bzang po yi / /
dpal gyis 'gro 'dir lam mchog gsal mdzad gang der gus pas phyag bgyid do / /
rdo rje 'chang gis mngon par dbang bskur dus kyi 'khor los lung bstan pa / /
blo bzang mchog de'i legs par bshad pa'i bang mdzod kun la dbang bsgyur bas / /
dge legs rgyun mi 'chad pa'i gter gyur dpal ldan mkhas pa kun gyi mgor / /
bzang po'i zhabs pad ngal bso mdzad pas bdag la blo gros mchog stsol mdzod / /
de la 'dir rgyal ba gnyis pa shar tsong kha ba chen po'i sras kyi thu bo rnams kyi nang nas mchog tu gyur pa khams gsum chos kyi rgyal po mkhas grub thams cad mkhyen pa dge legs dpal bzang po'i rnam par thar pa rgya mtsho lta bu nas cha shas tsam zhig dad pa'i sgo nas brjod pa ni /
de yang sangs rgyas snang ba mtha' yas ngo bo chos kyi sku las g.yo ba med kyang /
snying rje chen pos ma dag pa'i 'jig rten gyi khams rnams @# / /
su gang la gang 'dul gyis sku'i rnam par sprul pa dpag tu med pa ji ltar nam mkha'i lam nas zla ba'i dkyil 'khor gcig nyid kyis sa steng gi snod tha dad pa dag gi nang du cig car rang gi gzugs brnyan ston pa bzhin du 'bad rtsol med par ston la /
khyad par bskal bzang sangs rgyas bzhi pa shAkya thub pa'i bstan pa 'dir rgya bod gnyis ka la bka' drin che ba slob dpon pad+ma sam+b+ha ba /
jo bo a ti sha sogs rnam par sprul pa bsam gyis mi khyab pas mtha' dag brjod par ga la nus /
'on kyang mkhas grub chen po 'di nyid sku skye ba gcig nas gcig tu bar ma chad par rim bzhin brgyud pa'i thog ma ni /
! thub pa'i dbang po'i nyan thos kun gyi mchog gi gtso bor gyur pa 'phags pa gnas brtan chen po rab 'byor yin cing /
de nas rim pa ltar byang phyogs sam+b+ha lar rigs ldan 'jam dpal grags pa /
rgya gar shar phyogs su 'khrungs pa rang rgyud shing rta'i srol 'byed slob dpon chen po legs ldan 'byed /
slar yang yul der 'khrungs pa a b+h+ya ka ra zhes rje btsun rdo rje rnal 'byor mas rjes su bzung ba'i mkhas grub chen po /
rta nag phur lhas kyi khug pa zhig tu 'khrungs pas 'gos khug pa lhas bcas su grags pa'i lo ts+tsha ba chen po 'gos le dbang phyug rgya mtsho /
'jam mgon 'khon rigs sa skya'i gdung dri ma med par 'khrungs shing /
bod gangs can kyi ljongs na rig gnas kun la mkhas pa'i yang rtser gyur pa'i paN+Di ta kun dga' rgyal mtshan /
tshod 'dus zhwa lu'i bya 'dabs su sngags 'chang zhig gi sras su 'khrungs pa'i gsang sngags rnying ma'i grub thob g.yung ston rdo rje dpal ba rnams su sku'i skye ba bzhes so / /
mkhas grub rnal 'byor gyi dbang phyug rgyal ba g.yung ston rdo rjes de ma thag pa'i sku'i skye ba bdag gi bla ma mdo sngags bstan pa'i mnga' bdag mkhas shing grub pa'i dbang phyug thams cad mkhyen pa dge legs dpal bzang po 'di nyid ni /
li yul lcang ra smug bo nas 'ongs pa'i se'i rigs kyi sngags 'chang zhig ngam ring rgyab mkhar du chags pa'i brgyud pa rim pa du ma zhig 'das pa'i 'og tu gdung ma nyams par 'khrungs pa yab kun dga' bkra shis dpal bzang dang /
yum ru 'dren rgyal mo gnyis kyi sras su khro bo zhes pa shing mo glang gi lo la /
la stod byang gi sa'i cha pho brang dkar po bde ldan du sku bltams so / /
de ltar rigs brgyud phun sum tshogs pa'i yab yum de gnyis la /
bar pa ba so chos kyi rgyal mtshan dang /
tha chung bsod nams bkra shis te sras gsum mnga' ba las /
rje 'di nyid che ba yin /
'khrungs ma thag nas gur mgon lcam dral sogs sku tshe snga ma rnams nas rje 'di nyid la lus dang grib ma bzhin du 'grogs pa'i bstan srung rnams kyis bar chad las dngos su bskyab cing /
zhal gzigs te 'phrin las tshul bzhin du bsgrub par zhal gyis bzhes /
gzhon nu nyid nas byis pa tha mal pa'i spyod pa las ring du 'das shing /
sngon gnas rjes su dran pa'i gsung mang du byon /
mkhas grub lha'i dbang po sogs dam pa brgyud mar byon pa'i sprul pa yin par skye bo yongs la grags pas gzhon nu'i skabs nas mkhas grub chos rje zhes pa'i mtshan thogs /
sku tshe sngon ma'i bag chags sad @# / /
pa'i rgyus gzhung la thos ba tshol ba la byang chub sems dpa' rtag tu ngu sher phyin gyi don tshol ba la ris pa ltar ngam ring dang sa skya sogs su phebs nas /
sde snod 'dzin pa'i mkhas pa mang po'i dbus su mtshan nyid theg pa'i gzhung lugs la gsan sbyong yang dag par gnang /
mkhyen rab thogs pa med pa'i blo gros kyi rtsal dang ldan pas mkhas pa rnams kyi yid phrogs te phyogs las rnam par rgyal ba'i grags pa thob /
mkhas grub seng ge rgyal mtshan dpal bzang pos mkhan po dang /
rgyal ba yon tan 'od kyis slob dpon mdzad nas tshig snga ma dge tshul gyi sdom pa yang dag par bzhes te /
mtshan mkhas grub dge legs dpal bzang por gsol /
ngam ring du bo dong paN chen 'jigs bral phyogs las rnam rgyal gyis rigs gter nang 'gal gyi phung po 'di /
ngas mgon sa mthar chags su dgag pa byed pa yin pas /
khyed sa skya pa rnams gros gyis la lan thob gsungs nas rim bzhin bkag pas /
de dus sa skya pa'i dge bshes sus kyang lan mdzad ma nus pa na /
rje 'di nyid sku shin tu gzhon par gung lo bcu drug gi skabs yin kyang ngas lan byed gsungs nas /
dngos stobs kyi rigs pa dang dri ma med pa'i lung gis dgag pa rnams pham par mdzad de /
rim bzhin yi ger bkod /
mkhas mchog bo dong paN chen pa thugs yid phrogs te phyis khong gis rje 'di la sangs rgyas bcom ldan 'das mkhas grub dge legs dpal bzang po la ched du brjod pa bung ba rnam par rtsen pa'i rgyud mang zhes bya ba'i bstod pa tshig don phun sum tshogs pa zhig kyang mdzad /
de yang sa paN gyis /
mkhas pa mkhas pa'i nang na mdzes / /
blun pos mkhas pa ji ltar 'khur / /
zhes dang /
legs bshad mkhas pa'i blo gros kyis / /
go yi blun pos de lta min /
zhes gsungs pa ltar /
blun po phrag dog dang /
zhe sdang dang /
khe 'dod dang /
grags 'dod dang /
chags sdang sogs kyis kun nas bslangs nas rtsod kyi mkhas pa rnams ni de las bzlog ste bstan pa'i dag ther gyi ched du dgag sgrub spang gsum gyi sgo nas rtsod pa chos phyogs su zhi bar byed do / /
shing mo lug gi lo smin drug zla ba'i snga dro'i cha la rje btsun mkhas pa'i dbang po red mda' pa gzhon nu blo gros kyis mkhan po /
rje dpal 'byor shes rab kyis las slob /
mnyam pa blo gros mtshungs med kyis gsang ston mdzad nas /
dad pa'i dge 'dun grangs tshang ba'i dbus su bsnyen par rdzogs pa dge slong gi sdom pa yang dag par bzhes te 'dul ba 'dzin pa'i dbus na mngon par mtho bar gyur to / /
de skabs su red mda' pa la dbu tshad 'dul ba /
mngon pa /
phar phyin sogs dka' chen rnams kyi gzhi bshad /
gzhan yang phyi mtshan nyid theg pa'i gzhung lugs mtha' yas pa dang sa lugs kyi kyai rdor bskyed rdzogs kyis mtshon /
rgyud sde bzhi'i dka' gnad rnams kyi zab khrid dang /
dbang lung sogs sngags phyogs kyi chos bka' bsam gyis mi khyab pa gsan te /
bla ma 'di nyid sku drin che shos gcig tu mdzad do / /
mnyam med nam mkha'i rnal 'byor ba la shangs lugs kyi mgon po'i chos skor yongs rdzogs gsan nas /
gtor bshad las tshogs sogs yig cha rnam par dag pa mang ba rtsams /
gzhan yang lam 'bras pa ye shes dpal ba /
byang sems kun dga' rgyal mtshan /
bud+d+ha shrI /
'jam dbyangs @# / /
rin po che /
rgyal chen mkhas grub seng ge rgyal mtshan sogs bla ma mang por dpal ldan sa skya'i ring lugs kyis gtso byas ris su ma chad pa'i grub mtha' mtha' dag gsan nas /
de yang rje 'di ba sngon slob dpon klu sgrub kyi sras rigs pa'i khu byug che bar sku'i skye ba bzhes skabs yab sras gnyis kas ma 'ongs kha ba can du thub pa'i bstan pa ming tsam gyur pa'i dus su gzhi nas gso bar smon lam lhan cig tu btab cing /
rje btsun 'jam pa'i dbyangs sogs lhag pa'i lha rnams kyis kyang smon lam 'grub par lung bstan pa'i 'bras bu dus thog tu babs pa'i steng /
rje btsun tsong kha pa chen po'i snyan pa'i grags pas rgya bod hor gsum khyab par gsan nas /
thugs kyi ba sbu g.yos pas rkyen byas /
rje btsun red mda' ba chen pos rje thams cad mkhyen pa la sna sbyor gyi zhu shog bcas bskul bas kyang mtshams sbyar te /
dgung lo nyer gsum bzhes pa'i thog rje thams cad mkhyen pa mjal bar dbus la phebs /
phebs lam du ngo mtshar ba'i spyan ltas kyang mang du byung de skabs rje rin po che se ra chos sdings su dbyar gnas mdzad nas bzhugs yod pas /
rje se ra rtser phebs pa na /
thog mar dge slong zhi dul can zhig dang mjal bar rje btsun tsong kha ba'i gzims khang gang yin zhes dri ba gnang bas /
dge slong des lan mi smra bar nang du phyin nas /
spos reng gcig spar nas byung ste /
gzims khang ser po'i mdun du slebs pa na phyag gsum btsal nas phyag gnyis kyis spos reng bzung ste /
don gyi slad du mtshan nas smos te bdag gi mkhan po rin po che blo bzang grags pa'i zhal snga nas bzhugs pa'i gtsug lag khang 'di'o zhes spos ring btsugs pa dang /
'dul ba nas bshad pa'i dge slong gi rtags cha lugs rnams legs par tshang /
spyod lam dul ba gzigs pa dang /
bdag nyid na bza' pu thung ma bzhes pa sogs mi chen gyi cha lugs dang ldan zhing /
sngar mkhas pa sus kyang 'gran pa'i zla dang bral ba'i stabs thugs nga rgyal ba'i rnam pa can yod pas 'tsher ngor 'khrungs te dpa' zhum par gyur /
de nas rje bla ma dang mjal ma thag thugs la gnam sa ngo ma shes pa 'khrungs /
rje btsun re mda' ba chen pos dpon slob tu mtshams sbyor ba'i phyag rtags nan can yod pa de rje'i phyag tu phul nas /
rgyan drug mchog gnyis kyi gzhung gi rtsa ba'i dgongs pa la rgya gar gyi mkhas pa dag gis kyang /
dbyis phyin pa'i dgongs 'grel du ma song pa 'ga' re snang na /
bod kyi blos byas kyi grub mtha' 'di rnams dgongs 'grel du ci la mchis /
gsung rab dgongs 'grel dang bcas pa'i don ma lus pa nyams su len na ji lta bu lags sogs kyi dri ba dang /
yang gzhung rnams kyi dka' ba'i gnad la dogs pa shar tshul rnams gus pa dang bcas te thogs pa med par zhus pas /
rje nyid zhal shin tu nas 'dzum zhing bzhed chung dang sprags nas da ci gda' zhes yang yang gsungs shing /
shin tu dgyes par gyur /
zhu ba rnams rdzogs pa dang /
khyod kyis go ba 'di 'dra dang /
dogs pa 'di lta bu 'char ba'i rgyu ci yin zhes bka' gnang ba la /
gzhung lugs ram 'byams la thos pa dang /
bla ma yi dam dbyer med la gsol ba 'debs pa la 'bad pa bgyid lags zhus pas /
rje'i zhal nas 'o de ka yin /
dad la yang @# / /
de ka las byed rgyu med na'ang /
rje btsun 'jam pa'i dbyangs kyi thugs rje las snyed pa'i gdams pa rnams khyod la ston pa yin pas /
de re lam la rmi ltas ji ltar byung zhes gsungs pa la /
snye thang du slebs pa'i tho rang bdag mun khrod gcig tu chud nas mgo 'khor te yun ring song 'dug pa la /
shar phyogs nas ral gri'i dkyil 'khor brgya phrag bcus bskor ba'i yu ba nang la bstan /
ral gri'i rtse re re la nyi ma brgya re shar nas 'dug pa'i ral gri'i dkyil 'khor de lta bur 'ja' tshon sna lnga'i dra bas spras pa'i dkyil na rje btsun 'jam pa'i dbyangs sku mdog dmar ser ral gri dang glegs bam 'dzin pa /
rin po che'i rgyan bsam gyis mi khyab pas spras pa /
gzhon nu'i tshul can ral pa'i thor tshugs la mu tig gi se mo do nyi khris bcings pa shin tu dwangs shing yid du 'ong ba /
rab tu mdzes shing mig gi bdud rtsi blta bas chog mi shes pa zhig dgyes bzhin du byon te bdag la thim pa dang /
nyi ma'i dkyil 'khor de shar ma thag tu mun pa de thams cad sangs /
'od zer gyi dra bas phyogs bcu'i 'jig rten gyi khams thams cad ma lus pa khyab song bas /
bdag la bde ba'i nyams khyad par can zhig skyes byung ba rmis lags zhus pas /
khyod kyis bla ma dang yi dam dbyer med du mthong ba legs /
de ka don la'ang gnas mod /
gzhan blo dman pa'i gang zag 'ga' zhig gis bla ma dang yi dam tha dad du mthong ba yin /
sngags mtshan nyid kyi lus yongs su rdzogs pa'i bshes gnyen mtshan nyid dang ldan pa dang /
mchog thun mong gi dngos grub ster ba'i yi dam la mi 'bad par /
gzhi rtsa med pa'i phyogs re'i rtsa dang rlung dang /
gcod dang /
man ngag ltar snang tsam la brten nas /
rang nyid rdo rje 'chang du re ba tsho snying re rje /
khyed sngags kyi ched du bya ba'i gdul bya rin po che lta bu'i snod ldan bstan pa thams cad gru bzhi lam gyis 'khyer shes pa zhig 'ong ba 'dug gsungs /
yang khyed yi dam gang la byed kyi yod gsungs par /
'jam dbyangs smra seng dang gshed dmar la byed kyi yod lags zhus pas /
bka' las /
spyir dmar nag 'jigs gsum gang la yi dam byas kyang rje btsun gyis rjes su 'dzin mod /
'on kyang /
nged kyi brgyud pa 'di la rje btsun 'jam dbyangs kyi byin gyis brlabs pa yin pas de shes dgos pa yin /
yi dam kyang dpal rdo rje 'jigs byed la byed dgos te 'di la rgyu dus 'bras dus gnyis ka'i skabs su 'jam dpal gyi zhal dngos su yong ba yin pas dgos pa khyad par can zhig yod pa yin /
gzhan rnams kyis 'di'i gnad gtan nas ma go bar 'dug /
'jam dbyangs zhi khro sbrags sgrub ces rje btsun 'jam dbyangs kyis dngos su gsungs pa'i gnad khyad par can thun mong ma yin zhing / /
zhan la gtan nas med pa'i legs bshad rgya bod kyi mkhas pa sus kyang ma mthong zhing /
rje btsun gyis kho bo kho na ched du bya ba'i gdul byar gzigs nas gsungs pa'i zhal 'phreng 'di lta bu khyod la ston pa yin gsungs nas /
zhu ma dgos par rje rang gi phyag gis dkyil 'khor bris thig mdzad nas /
dpal rdo rje 'jigs byed bcu gsum ma'i dbang dang /
rgyud rtog pa bdun pa dang /
rtog pa gsum pa dang /
rgya 'grel dang /
bod 'grel @# / /
mang po dang /
bskyed rdzogs kyi zab khrid sogs dpal rdo rje 'jigs byed kyi chos skor cha lag dang bcas pa yongs su rdzogs pa dgyes bzhin du gnang /
de nas bzung ste yi dam rdo rje 'jigs byed kyi bdag 'jug chag chen du mdzad de dus rgyal tshab dar ma rin chen /
'dul 'dzin grags pa rgyal mtshan /
rtogs ldan 'jam dkar ba /
rje 'jam dbyangs rgya mtsho rnams la yang mdo sngags kyi chos mang du gsan /
slar yang rje thams cad mkhyen pa la zla ba bcu'i ring la nyin mo lam rim dang dbu ma /
mngon pa dang tshad ma sogs mtshan nyid dang /
gsang 'dus kyai rdor bde mchog dus 'khor sogs bla med kyi dbang dang /
rgyud sde 'og ma gsum gyi dbang rjes gnang sogs dang /
mdo rgyud dgongs 'grel dang bcas pa'i gzhung rnams kyi don la zhib bshad /
mtshan mo bskyed rdzogs kyi dka' gnad ches shin tu zab pa rnams la mdzub khrid bcas zab pa dang rgya che ba'i chos tshul bum pa gang byo gsan nas /
rje bla ma'i thun mong ma yin pa'i gsang ba'i rnam thar dang sngags kyi gdams pa mang po lkog chos su gnang nas /
da khyed la man ngag rnams rdzogs par bshad yod pas nga'i sngags kyi yig cha 'di rnams kyi dka' gnad rnams la zin bris thob la /
rang yang nyams su long /
snod ldan gyi gdul bya re gnyis tsam byung na de rnams la shod /
nga'i mdo sngags kyi yig cha'i dgongs pa 'grel ba'i bstan bcos rnam par dag pa rtsom la khyad par du nga'i sngags kyi bstan pa 'di rnams rgyas par gyis shig gsungs nas bstan pa thams cad yongs su gtad do / /
de nas rje rin po che'i gsung gi dka' ba'i gnad 'ga' zhig la zin bris mdzad nas gtsang la phebs /
nyang stod lcang ra'i gdan sa mdzad cing 'phrin las shin tu che bas mkhas grub lcang ra dka' bcu ba zhes snyan grags kyis khyab /
dgon pa ri bo mdangs chen btab ste rdo rje 'jigs byed kyi sku shin tu che zhing byin rlabs kyi gzi 'od 'bar ba gtso bor bzhugs pa'i 'khor du mgon po phyag drug pa /
dam can chos rgyal /
gnod sbyin k+She tra pA la sogs kyis bskor ba'i mgon khang khyad du 'phags pa bzhengs /
rab gnas skabs ye shes sems dpa' dngos su thim pa'i gzigs snang sogs byung ba'i rnam thar blo'i r+wa ba las 'das so / /
de nas shar rgyal mkhar rtse ba chos rgyal rab brtan kun bzang pas sbyin bdag mdzad nas mchod yon gnyis kyis chos sde chen po dpal 'khor bde chen btab ste /
nor bu dga' ldan pa /
rgyang ro lha khang pa /
zhi gnas pa /
grang mo che ba /
las grub pa /
gser khang gong 'og / /
dge lugs kyi grwa tshang mang po btsugs /
sde snod 'dzin pa rnams me tog la bung ba bzhin 'khor te /
gtsang phyogs su rje thams cad mkhyen pa'i bstan pa gsal ba'i snang byed nyid du gyur /
de skabs 'gro mgon chos rgyal dang /
gong ma sa chen bzhin du mchod yon gnyis po lha dang bcas pas shis pa brjod pa'i gnas su gyur kyang /
bar chad kyi rnam pa mngon par gyur te bdag po rab brtan pas mkhyen bzhin du na len+d+ra nas kun mkhyen rong po gdan drangs /
rtsod pa mdzad par dril bsgrags /
rje 'dis kyang zhal gyis bzhes /
de lta bu'i gtam phyogs kun tu grags pa las /
dbus gtsang gi mkhas pa mang po dpang por lhags bka' bstan bcos /
@# / /
mang po yang dbang por btsugs te tshes grangs dus btab pa'i tshe /
bdag po rab brtan pa dang /
rong ston shAkya rgyal mtshan pa gnyis thugs 'gyur nas 'byol thabs mdzad pa na /
'jigs med smra ba'i seng ge mkhas grub chen po 'dis 'di skad ces /
theg mchog rigs kyi nus pa mi dman tshogs gnyis rin chen khams las grub / /
rnam dpyod mgyogs 'gro'i rta ljang gyis drangs shes bya'i mkha' la thegs med cing / /
gsung rab rgya mtsho'i gos can ma lus rigs pa'i zer gyis snang byed pa / /
sngon med nam mkha'i nor bu de dang me khyer lhan cig ji ltar bgrod / /
'on kyang rong skyes shAkya yi / /
bstan la sdang ba'i yid ldan zhing / /
gshen rabs gzhung lugs rgyal mtshan 'dzin / /
byis pa mkhas par rlom pa gang / /
ring na gnas tshe kho bo dang / /
lhan cig brgal lan bya'o zhes / /
gya gyu'i yid ldan drang srong gi /
dmod pa'i tshig bzhin yang yang bsgrags / /
de nas nam zhig 'dir phyin tshe / /
zhum pa bzhin dang skrag pa bzhin / /
gnong ba bzhin dang 'gyod pa bzhin / /
skyabs med bzhin du skyabs 'tshol byed / /
dpal ldan zla ba'i 'od dkar la / /
glags 'tshol 'dod pa'i mun can de / /
kho bo'i rigs tshul rdo rje yis / /
gzhom par bya zhes mngon du smras / /
bla ma'i legs bshad nyin byed zer / /
sgrib byed phrag dog rkang 'thung rgyas / /
nyes bshad nags tshal 'khrigs pa khyod / /
da lta thal bar bya zhes smra / /
de tshe skrag pa'i yid ldan des / /
de dag bdag gis ma bkag ces / /
gtol med gyur pa'i tshig smra zhing / /
rdzun gyi khung bur yang yang bros / /
khrel yod ngo tsha'i gos dang bral / /
sdom pa'i ska rigs lhod pa can / /
blun mang slob ma'i tshig ngan gyi / /
yol bas bsgrib pa'i phag tu 'chel / /
phyogs 'dir mkhas pa'i bka' mchid dag /
bya bar 'os pa min zhes pa'i / /
sbyin bdag tshig la skyabs bcas nas / /
bdag la bka' drin che zhes smras / /
lung rigs rlabs 'phreng rol pa can / /
sde chen rgya mtsho so so nas / /
mkhas pa gdongs can du ma dag /
gnas 'dir dbang por lhags pa yang / /
de yis gang la mgon bcas pa / /
de nyid tshig gis rang rang gi /
chu gter gnas su bskrad byas nas / /
rgol ba'i dkyil 'khor rdzogs ma gyur / /
'di ltar mngon du ma nus pa'i / /
zhum tshig smras pa dran byos la / /
phyi nas mkhas pa'i legs bshad la / /
lkog tu ngan smras ma byed ces / /
bdag gis gdams shing tshar bcad nas / /
bden min smra ba lhur len cing / /
ngo tshas gtol med gyur de dag /
lug bong bzhin du mkhas rnams sgrogs / /
bde gshegs bstan pa gangs ri'i sul na gnas / /
gzhung lugs 'bum phrag ral pa'i khur gyis brjid / /
rigs pa'i mche sder mi bzad stobs ldan pa / /
mkhas mchog gdong lnga'i dbang po kho bo tsam / /
dri med rigs pa'i gad rgyangs gcig gis kyang / /
dregs ldan phas rgol glang po stong gi snying / /
lkog mar 'byin pa'i 'jigs ster dge legs dpal / /
bzang po las gzhan smra ba'i seng ge gang / /
zhes mi 'jigs pa'i gsung byon pa dpal 'khor chos sde'i rgyal sgo la glan no / /
de ltar bdag po rab brtan pa'i sgo gsum gyi rnam 'gyur rnams legs bshad dngos su 'doms pa'i yul min par dgod nas /
snum zad mar me lta bu'i bstan pa 'di / /
kho bo'i legs bshad go cha blo gros @# / /
kyis / /
rdzogs ldan bzhin du bya bar nus na yang / /
skal ngan rnams kyis sa 'og gter bzhin sbas / /
de ni dus la bsdad pa med pa dang / /
lang tsho'i dpal yang ston ka'i sprin ltar g.yo / /
skye bo phal cher skal ba med mthong nas / /
mang thos bdag ni gcig pur chos don sems /
zhes rang gi rtogs pa brjod nas /
dben gnas ri bo mdangs chen nyid du phyag pheb ste thugs dam nyag gcig tu gzhol bar mdzad do / /
de'i tshe bdag po chen po nyid rje 'di phyogs gzhan du phebs dogs nas nye gnas sogs la lkog tu gser gyi bya dga' ster ba sogs thabs sna tshogs kyi sgo nas /
tshur phebs e thub gzigs kyang /
mche ba mi bzad sbar mo'i shugs 'chang ba / /
gangs ri 'dzin pa'i gdong lnga'i dbang po ni / /
lcags kyis bcings nas btsog chus 'tsho ba yi / /
sgo khyer byed 'dod mkhas pa'i bzhad gad yin / /
gsungs nas ma phebs /
gnas 'dir gsung rab kyi rtsom pa'ang mang du mdzad cing /
'di dang lhan ba so dang /
bye gling sogs su bzhugs nas mos ldan gyi gdul bya mang po la chos mang du gsungs /
nyid dgung lo zhe drug tu phebs pa lcags mo phag gi lo la /
rgyal tshab dar ma rin chen gnas rnying du phebs skabs /
nyid kyis mjal bar phebs pa na /
seng ge'i khri chen po la bkur ba'i zhal ta spyi bor nod de /
rgyal tshab rin po che dang lhan rgyas su dbus la gdan bteg /
skyid shed du byon pa'i tshe /
chos rgyal dpon po sku mched kyis rje tsong kha pa dang /
rgyal tshab rje gnyis la gus 'dud byed pa ji lta ba bzhin du /
rje 'di la'ang mos pa chen pos zhabs spyi bor blangs /
'bras spungs dang se rar phebs dus 'bras spungs kyi slob dpon rnams kyis 'jam dbyangs chos rje'i drung du /
da lam rgyal tshab rin po che'i zhabs phyir mkhas grub chos rje phebs 'dug pa /
nged dpon slob kyis phyag byed dgos sam zhus pas /
'jam dbyangs chos rje'i zhal nas /
khyed rnams ji ltar mdzad pa yin /
kho bo ni zhabs spyi bo'i gtsug tu len na gsungs /
der 'bras spungs kyi slob dpon thams cad kyis phebs bsu dang /
sgo gsum gus pas phyag mdzad cing bzhugs ring la chos kyi bka' mchid kyang mang du mdzad /
mtshungs med chos rje gung ru ba rgyal mtshan dpal bzang pos thog drangs /
ser ba rnams kyis kyang de bzhin mdzad de /
ser 'bras gnyis kar chos kyi char phab /
dga' ldan shar nas gnas brtan chen po rin rgyal bas /
'phrang nyags su phebs bsu la byon nas dar chen yug gcig gi phyag rten dang bcas te phyag phul /
dge 'dun rnams kyis kyang rgyal ba gnyis pa shar tsong kha pa blo bzang grags pa'i dpal gyi gdan sa chen po 'brog ri bo che dga' ldan rnam par rgyal ba'i gling du seng ge sa bteg pa'i bzhugs gdan gser khri chen po'i steng du zhwa ser cod pan 'chang ba'i mkhas mang rab byung bye ba phrag brgya'i gtsug rgyan du spyan drangs te /
rgyal ba gnyis pa'i mdo sngags kyi bstan pa rin po che mi nyams par skyong ba'i rgyal tshab dam par mnga' gsol te bstan pa'i bdag por bzhugs so / /
de'i tshe rgyal ba tsong kha pa chen po la sangs rgyas byang sems rgya bod kyi paN grub mang pos bskor ba zhal gzigs shing /
khyad par yi dam rdo rje 'jigs byed kyis zhal dngos su bstan nas /
bla ma rdo rje 'chang @# / /
chen po'i sngags mtshan nyid kyi lus yongs su rdzogs par byed pa la khyod rang bsngags so gsungs pa dang /
ye shes mgon po phyag drug pa /
gur zhal gnyis /
dam can chos rgyal sogs bstan bsrung rnams kyis kyang dbyangs gcig mgrin gcig tu gangs khrod 'di na chos kyi dung 'bud pa la khyed las lhag pa ma mchis so gsungs 'phrin las thogs pa med par sgrub par khas blangs /
de nas rgyal tshab rin po che rgyal mkhar rtser thugs dam zab mo la bzhugs /
rje 'dis tshogs pa dang gnyug mar gnas pa rnams la gang 'tsham gyi chos 'khor bskor /
gong ma grags pa rgyal mtshan jo mjal la phebs pa'i zhabs phyir dbus gtsang gi dge bshes drag rim rnams 'khrid par mdzad pa dang /
mjal dus rgyal ba tsong kha pa chen po'i legs bshad rnams kyi sgra bsgrags pas mkhas pa thams cad dpa' zhum par gyur /
de ltar rje 'di la dbus gtsang khams gsum gyi gdul bya rnams nyi zer la rdul 'khrigs pa bzhin 'khor te /
rgyal ba gnyis pa'i gsung rab kyi sgra chen po bsgrags pas /
dkar po sde rigs thams cad dar chen 'phyar zhing /
nag phyogs rnams ming gi lhag ma tsam du gyur /
snyan pa 'di las dang spyir yang bla ma 'di'i yon tan dan nas bdag po rab brtan pa thugs 'gyod pa chen po skyes par grags /
gzhan yang bla ma 'di'i sku che ba'i yon tan ni 'khrungs rabs kyi dbang du byas na yang srid rim bzhin brgyud par rab 'byor tshun gang du gsal ba ltar 'dir smos ma dgos la /
thugs brgyud gcig pa dus mtshungs su 'byung ba rags rim zur tsam ni /
rje tsong kha pa chen po 'od bsrung gi skabs su /
bla ma 'di 'od bsrung gi dge tshul padma'i ngang tshul du gyur pa'i 'bras rtags su /
sku tshe 'dir yang rje bla ma dag zhing la phebs grub pa'i skabs lta ba'i gnad la dogs pa phran bu byung ba na /
rje bla ma la gsol ba btab pas mnal lam du rjes dkon mchog brtsegs pa'i 'od bsrung gi le'u gsal bar gsungs pas rten cing 'brel par 'byung ba'i zab mo'i don la nges shes gting tshugs pa rnyed de /
lta ngan gyi dri ma mtha' dag bsal ba nas /
chos nyid stong pa nyid kyi don mngon du gyur pa dang /
rje rin po che mgon po klu sgrub kyi dus su rigs pa'i khu byug tu gyur nas yab sras smon lam lhan cig tu btab tshul sngar bshad pa ltar gyi 'bras rtags su sku tshe 'dir mjal nas thub pa'i bstan pa gzhi nas gsos pa dang /
rje la dpal dus kyi 'khor los zla ba bzang po khyed kyis rigs ldan gyi rgyal po padma dkar po dang 'jam dpal grags pa rjes su bzung zhig /
khyad par 'jam dpal grags pa rjes su bzung zhig /
ces lung bstan pa'i zla ba bzang po rje dang /
padma dkar po rgyal tshab rje /
'jam dpal grags pa bla ma 'di yin zhes chos ldan rab 'byor pa gsung ba ltar dang /
rje rang gis kyang 'jam dpal grags pa'i skye bar zhal gyis bzhes tshul /
bka' 'bum las /
rigs ldan grags pa dus kyi mthar yang ni / /
ngur smrig 'dzin pa'i zlos gar ci yang mdzad / /
ces gsungs /
yang rjes khyod 'gos lo ts+tsha ba'i skyab yin pas /
gsang 'dus 'phags lugs la mkhas pa yongs gsung ba dang /
gzhan yang mkhas grub ched ldan gyi gsung 'ga' zhig @# / /
las /
slob dpon padma sam+b+ha ba /
jo bo rje /
chos rgyal dwags po lha rje sogs su'ang sprul pa mdzad par bshad yod pas /
so so skye bo rnams kyis dpag par dka' ba'i gnas lags so / /
lha dang bla ma'i gzigs snang gi dbang du byas na /
rje btsun 'jam dbyangs /
lha mo dbyangs can ma /
bcom ldan 'das dpal 'khor lo sdom pa /
gsang 'dus lha sum cu rtsa gnyis /
bcom ldan 'das kyai rdor /
dus kyi 'khor lo'i lha tshogs /
yi dam rdo rje 'jigs byed /
mgon po phyag drug pa /
gur mgon /
zhal phyag bzhi pa /
dam can gshin rje'i rgyal po sogs kyi sku'i snang ba mngon sum du bstan cing /
chos skyong gi bzhon pa phag gis skad 'don pa mchod g.yog pas tshor ba sogs chos skyong rnams kyang bran du khol ba'i rtags phyag phyi rnams kyis dngos su mthong zhes grags /
khyad par rje btsun blo bzang grags pa dag pa'i zhing du phebs nas kyang /
dngos dang rmi lam ci rigs par gzigs nas /
gsung gi snang ba yang yang stsal ba sogs brjod kyis mi lang ngo / /
bstan bcos la 'byams bshad mdzad pa'i dbang du byas na /
thogs med sku mched chos mngon pa 'chad pa la zhugs pa lta bu'i mkhas pa rnams yid 'phrogs te /
de skabs kyi dbus gtsang gi bshes gnyen phal che bas bla ma 'di nyid kyi zhabs la ma gtugs pa'am gus pas ma mchod pa med cing slob ma'ang grangs kyis mi zin /
nyis kyi sku gsung thugs las 'khrungs pa'i sras kyi gtso bor gyur pa ni /
chos rje blo gros chos skyong /
zhwa lu legs pa rgyal mtshan /
rje shes rab seng ge /
mkhan chen bsod nams mchog grub /
kun mkhyen 'phags pa 'od /
gsang sngags mkhar pa chos ldan rab 'byor /
rje rang gi gcung po ba so chos kyi rgyal mtshan /
lha'i btsun pa rin chen rgya mtsho blo gros /
spyan snga blo gros rgyal mtshan /
tsha kho ba chos kyi grags pa /
chos rje don grub dpal ba /
zhang zhung ba chos dbang grags pa /
gnas brtan chos skyong ba sogs te zur tsam mo / /
mkhas pa'i mdun sar rtsod pa mdzad pa'i dbang du byas na /
phyogs glang chos grags mu stegs kyi ston pa 'dul ba la chas pa lta bu ste /
paN chen 'jigs med grags pa lta bu yang dngos stobs kyi rigs pas tshar bcad /
kun mkhyen rong po'ang rtsod pa byed 'phro la bshol nas ma nus pa sogs nyid kyi mdun sa ra gangs can gyi mkhas par grags pa thams cad dpa' zhum ste bag 'khum par gyur pas /
sus kyang 'gran du med pa'i smra ba'i khyu mchog chen po lags so / /
rtsom pa snyan ngag sdeb sbyor spel ba'i dbang du byas na /
mkhas mchog dpa' bo bcom ldan 'das kyi yon tan brjod pa la zhugs pa lta bu ste /
nyid kyi bka' 'bum las /
rab byed 'di yang gangs ri'i khrod 'di na / /
snyan ngag dbang po kun gyi mgo bo la / /
tshig gi gom pa 'god mkhas dge legs dpal / /
zhes gsungs shing /
nyid kyi snyan ngag gi ya mtshan gzigs pa'i mkhas pa rnams nga rgyal chag ces grags /
bstan bcos gsung 'bum yang po ti bcu phrag brgal ba mchis pa las /
kho bos thos pa rags rim thor bkod pa la /
rgyal ba tsong kha pa chen po'i rnam par thar pa thun mong ba dad pa'i 'jug ngogs /
thun mong ma yin pa gsang ba'i rnam par thar pa rin po che'i snye ma /
rnam thar bstod pa dang pa'i @# / /
rol mtsho /
dpal ldan sa gsum ma /
rnam dag gangs ri ma /
rje btsun re mda' ba sras kyi thu bo bdun dang bcas pa la bstod pa mi mjed ma /
rgyal tshab dar ma rin chen la bstod pa changs dbyangs ma /
kun mkhyen shes rab dpal bzang la bstod pa byin rlabs kyi 'dod 'jo /
'dul 'dzin grags pa rgyal mtshan la bstod pa mi mjed ma /
tshwa kho dbon po ngag dbang grags pa la bstod pa tshogs gnyis cha shas ma /
snying po den gsum gyi rgyud 'debs /
gsang 'dus lha so gnyis la bstod pa /
bde mchog yab yum la bstod pa /
'jam dbyangs smra seng la bstod pa /
de nyid kyi dkyil 'khor dang bcas pa la bstod pa /
'jam dbyangs la bstod pa le tshan gsum dang /
de la smon lam du gsol ba shis pa brjod pa /
mi g.yo ba'i bstod pa /
skyes bu gsum gyi lam rnam par dag pa bya dka'i mdzes rgyan /
sgra rgyan dpe rab tu gsal ba tshig gi 'dod 'jo /
smra ba rnam nges rab dga'i 'jug pa /
rang gi rtogs pa brjod pa gtam du bsnyad pa /
rtogs pa dang ldan pa rnams la gtam du bya ba gzugs brnyan gsal ba'i me long /
kun mkhyen rong pos rtsod pa byol ba'i che mdzad pa'i tshigs bcad /
sngags kyi bslab bya bsdus pa thun gyi nyams len /
dkyil 'khor nyin zhag gcig la thun bzhir bsgom pa'i dris lan /
snang thang du phul ba'i tshig mang thos ma dang nam mkha' bkra shis la gnang ba'i chab shog bshes gnyen sher bzang dang gu ga khri lcam drung bdag me ba /
bshes gnyen thar rgyan /
byang pa rnam rgyal dpal bzang /
rin spungs nor bzang /
dge bshes sangs dpal rnams la gnang ba'i chab shog le tshan re re /
kon ting go'u shrIs gsang 'dus lus dkyil la lan btab pa'i yang lan /
ngor lan gnam lcags 'khor lo /
rje tsong kha pa la phul ba'i chab shog /
shA kya'i rgyal por gser gyi maN+Dal phul ba'i zhal byang smon lam ma lus chos kun ma /
lta ba'i dogs gced lta ngan mun sel /
stong bdun bskal bzang mig 'byed /
sdom gsum rnam gzhag thub bstan byi dor /
phar phyin gyi rnam bshad /
rnam 'grel TIka chen rigs pa'i rgya mtsho dang /
de'i TIka chung rig pa'i snying po /
tshad ma yid kyi mun sel /
tshad 'bras kyi bshad chen mo sngags rim lhan thabs rnal 'byor rol pa'i dga' ston /
rgyud sde spyi rnam /
dpal gsang ba 'dus pa'i mngon dkyil gyi lhan thabs /
zhi rgyas kyi sbyin sreg /
bskyed rim dngos grub rgya mtsho /
nyid kyi gsung ji lta bar rje chos ldan rab 'byor gyis zin bris su btab pa'i gsang ba 'dus pa'i rdzogs rim lam gyi dmigs phyed cing go bde bar bkod pa /
dpal 'khor lo bde mchog lU i pa'i lugs kyi dkyil chog bde chen rol mtsho /
dpal rdo rje 'jigs byed kyi bskyed rdzogs rtsom 'phro can nyid kyi gsung bzhin mkhas grub blo gros chos skyong gis kha bkang ba /
'jigs byed kyi rgyud rtog pa gsum pa'i rgya cher 'grel pa khams gsum las rnam par rgyal ba'i nyi 'od /
'phrul 'khor gyi sbas don yig chung ha la'i li 'dab /
drag po'i man ngag yang chung zin bris su bkod pa /
gshin rje nag po'i 'khor lo'i blte ba tshul gyi man ngag zin bris /
dam can chos kyi rgyal po phyi nang gsang gsum gyi sgrub thabs /
myur mdzad ye shes mgon po'i sgrub thabs /
gtor chog /
de'i rnam bshad /
be'u bum @# / /
bsnyen sgrub las gsum rnam gzhag sogs mgon po'i chos skor ches shin tu zab pa du ma /
brtag gnyis TIk chen /
snying po kyai rdo rje'i sgrub thabs /
dkyil chog mchod phreng smon lam shis brjod dang bcas pa'i cho ga cha lag tshang ba /
dpal dus kyi 'khor lo'i mngon dkyil /
dus 'khor gyi TIka chen /
de kho na nyid snang ba'i stod cha de'i smad cha dang smon lam shis brjod /
nyid kyi gsung rgyun ji lta bar rje blo gros chos skyong gis mdzad pa /
dus 'khor lugs kyi bstan rtsis rnams sogs gsung rab de thams cad kyang rje btsun 'jam dpal dpa' bo ngur smrig gar rol shar tsong kha pa blo bzang grags pa'i dpal gyi dgongs pa sha stag las gzhan du ma mchis so / /
gzhan yang ri bo dga' ldan du mtshan nyid kyi bshad grwa btsugs pa dang /
rje bla ma'i dngul gdung rin po che'i dbu thog tu gser gyi rgya phibs bkal ba dang /
rgyal tshab thams cad mkhyen pa'i sku gdung po ta la nas dga' ldan du gdan drangs te zhugs la phul nas rje'i dngul gdung rin po che'i gzhogs g.yas su bzhugs su gsol ba sogs lugs gnyis rnam dkar gyi mdzad pa bsam gyis mi khyab pas so / /
mdor na rgyal ba tsong kha pa'i thugs sras mkhas grub thams cad mkhyen pa dge legs dpal bzang po 'di nyid sku tshe dpag tu med pa'i snga rol du sa bcu yongs su rdzogs par mdzad de /
sangs rgyas snang ba mtha' yas su mngon par rdzogs par sangs rgyas su zin na'ang /
sngon gyi thugs bskyed dang dam chos 'dzin pa'i smon lam rlabs po che'i mthu legs par grub pas /
ma dag pa'i 'jig rten gyi khams rnams su gang la gang 'dul gyi sprul pa bsam gyis mi khyab cing /
brjod kyis mi langs la /
khyad par 'jam mgon chos kyi rgyal po thams cad mkhyen pa shar tsong kha pa blo bzang grags pa'i dpal gyi mdo sngags kyi bstan pa bla na med pa 'di nyid mi nyams shing che cher dar rgyas su bya ba'i ched du bsam bzhin bod gangs can gyi ljongs 'dir sku'i skye ba bzhes nas gzhon nu nyid nas rje bla ma dang mjal te zab pa dang rgya che ba'i dam pa'i chos kyi gdams pa yongs su rdzogs par gsan nas /
dben gnas ri bo mdangs can segs su sgrub pa yang dag par mdzad /
de nas dgung lo zhe drug gi thog rje thams cad mkhyen pa'i gdan sar phebs nas lo brgyad kyi bar du 'chad rtsod rtsom gsum gyi dus 'da' bar mdzad de /
skal ldan gyi gdul bya mtha' dag thar pa dang thams cad mkhyen pa'i lam la bkod pas bka' drin gzhal du ma mchis /
de yang thams cad mkhyen pa dge 'dun grub kyis /
rje 'di la bstod pa las /
bla ma mchog dang rgyal ba'i gsung gi mdzod / /
mtha' dag bzung nas tshul bzhin bsgrub pa dang / /
de don gzhan la legs par 'doms pa la / /
mi 'jigs spobs pa brnyes la gsol ba 'debs / /
zhes dang /
yang de ltar gsung rab spyi dang rgyud sde la / /
thos bsam mthar son sgrub pa snying por mdzad / /
rgyal ba dgyes pa'i lam der 'gro kun 'khrid / /
phan mdzad khyod la gus pas gsol ba 'debs / /
zhes gsungs so / /
de ltar thub pa'i bstan pa'i yang snying chos kyi rgyal po tsong kha pa chen po'i bstan pa rin po che mi nub pa'i rgyal mtshan btsugs te /
gdul bya rtag 'dzin can rnams @# / /
la mi rtag pa mtshon byed du re zhig dag pa'i zhing du 'byon par dgongs pa gtad de /
rje btsun bla ma blo bzang grags pa'i dpal / /
mos gus snying nas yid kyis gsol ba 'debs / /
mgon khyod gang du bzhugs pa'i zhing khams der bdag kyang myur du 'ong bar byin gyis rlobs / /
zhes gdungs dbyangs kyis rje bla ma la gsol ba btab pas /
bla mas zhal dngos su bstan nas /
skye ba de khas khyod kyis bstan 'gro'i bya ba byed dgos rnams rdzogs pa yin /
mkha' spyod du yong ba'i 'dun pa khyod rang la 'dug pa ltar byas chog gsungs pa'i bka'i snang ba stsal /
de nas mkhas grub rin po che 'di nyid dgung lo lnga bcu nga bzhir phebs pa sa pho rta'i lo hor gyi zla ba gnyis pa'i nyi shu gcig gi snga dro'i cha la rje btsun tsong kha pa chen po'i drung nas dam can chos rgyal phebs shing /
gzhan yang dpa' bo mkha' 'gro du ma'i bsu ba dang bcas dga' ldan chos kyi pho brang du rgyal ba tsong kha pa chen po'i zhabs drung du gshegs so / /
de'i tshe las dag pa 'ga' re'i mthong snang la dga' ldan du byon pa dang /
kha cig gis rgya nag ri bo rtse lngar phebs pa dang /
la las bde ba can sogs su phebs pa sogs mthong snang kyang sna tshogs byung bar grags /
de ltar sku tshe mthar ma phyin pa'i tshul dang /
bka' chos 'chad 'phro bshol zhing /
bstan bcos 'ga' zhig rtsom 'phror 'jog pa rnams ni /
rjes 'jug mkhas pa mang po'i 'phrin las kyi bgo skal du 'jog pa dang /
rang nyid kyang sngon gyi thugs bskyed dang /
smon lam rlabs che ba brtan pas 'gyur ba med par bsam bzhin du slar yang sprul pa'i sku myur du phebs nas rgyal ba tsong kha pa'i bstan pa slar yang ches cher gsal bar mdzad pa'i rten 'brel gyi khyad par sogs dgongs bzhed bla na med pa yin snyam du sems shing /
sku'i skye ba 'di nyid tsam du ma zad yang srid phyi ma rnams su'ang zhwa ser cod pan 'dzin pa mnyam med ri bo dga' ldan pa'i bstan pa 'di la /
rje 'di las bka' drin lhag pa mi dgos shing mnyam pa tsam yang mi 'byung bar kho bo mgrin pa cung zad bteg nas lan cig min par smra'o / /
de nas rje 'di nyid kyi zham ring ba rnams dang mkhas grub bu chen mang pos dgangs pa zab mo rdzogs thabs su sku gsung thugs rten mang du bzhengs shing /
dge 'dun gyi bsnyen bkur sogs bsam las 'das par mdzad /
khyad par sku gdung zhugs su phul nas zhun thag las grub pa'i rten mang du phebs pa rnams nang du bzhugs pa dngul gyi rnam rgyal mchod rten khyad par du 'phags pa bzhengs te /
rje bdag nyid chen po'i sku gdung rin po che'i g.yon 'gram du gdul bya'i bsod nams kyi zhing dam par bzhugs su gsol /
gzhan yang zhVa lu ba legs pa rgyal mtshan dge ldan gyi khri la spyan drangs te /
rgyal tshab tu mnga' gsol /
khri rin po ches thog drangs g.yag sde ba blo gros chos skyong sogs bu slob thams cad kyis rje btsun thams cad mkhyen pa tsong kha pa blo bzang grags pa /
rgyal tshab chos rje dar ma rin chen /
mkhas shing grub pa mchog pa rnyes dge legs dpal bzang po ste /
rje yab sras gsum gyi mdzad pa'i rgyun rnams mi nyams par gong 'phel du mdzad @# / /
pa 'di ga lags so / /
de ltar sangs rgyas snang ba mtha' yas kyi rnam sprul mkhas grub chos kyi rgyal po thams cad mkhyen pa dge legs dpal bzang po'i rnam par thar pa mdor bsdus kyi tshul du bkod pa mkhas pa'i yid 'phrog ces bya ba 'di ni /
gzhon nu nyid nas rje yab sras la dad stobs dang ldan pa rjes 'jug gi tha shal sVa sti'i ming can gyis dam pa 'ga'i gsung la brten nas sbyar ba 'dis kyang tshe rabs thams cad du rje yab sras kyis rjes su 'dzin par gyur i cig /
sarba mang+ga laM / /
