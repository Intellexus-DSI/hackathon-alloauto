@# / /
na mo gu ru a mi tA b+hA ya /
mtshan tsam thos pas 'tsho ba'i dgra'i / /
mche ba ri mo'i gnas 'god pa / /
bde ba can gyi ston pa la / /
btud nas tshe dbang mdor bsdus bri / /
tshe bum tshe ril tshe chang rnams phyag len ltar bshams /
bdag bskyed tshe bum mdun bskyed rnams tshe dpag med du bskyed /
ye shes pa gzhug /
rgyas gdab /
mchod bstod bzlas pa gtor ma phul /
tshe ril nad bzhi brgya rtsa bzhi'i gnyen por gyur pa'i sman sna bzhi brgya rtsa bzhi 'dus pa'i bdag nyid bskyed rim la brten nas tshe spel ba'i dam rdzas dang /
tshe chang sha lnga bdud rtsi lnga sbyangs rtogs sbar gsum byas pa'i bdud rtsi dang /
phyogs bcu'i sangs rgyas thams cad kyi thugs ka nas ye shes kyi bdud rtsi bkug pa dang lhan cig pa 'chi ba med pa'i byang chub kyi sems kyi bdud rtsi rdzogs rim la brten nas tshe spel ba'i dam rdzas mchog tu bsams te /
gzungs ring thung ci rigs brgya rtsa bzlas nas bsgrub /
slob ma khrus byas /
mdun du 'dug /
maN+Dal phul la /
chos 'di'i che ba dang brgyud pa'i lo rgyus rgyas bsdus ci rigs brjod /
kun mkhyen ye shes phung po can /
zhes sogs kyis gsol ba lan gsum gdab /
dal 'byor don che rnyed dka' 'chi ba mi rtag pa /
ngan song gsum gyi sdug bsngal /
las rgyu 'bras /
'khor ba spyi'i sdug bsngal /
byams snying rje byang chub kyi sems bsgom tshul sogs rgyas bsdus ci rigs pa brjod /
don snying por dril na /
sems can thams cad kyi don du myur ba myur bar yang dag par rdzogs pa'i sangs rgyas kyi go 'phang thob par bya /
de'i phyir du tshe dbang zhu snyam pa'i 'dun pa dang /
de'i ngang nas @# / /
'dug gnas 'di nyid kyang tha mal pa'i rnam pa can ma yin pa bde ba can lta bu'i rin po che sna tshogs las grub pa'i rang bzhin can gyi dbus su tshe bum 'di nyid kyang phyi bum pa la nang gzhal yas khang gru bzhi sgo bzhi pa /
phyi bltas nang gsal ba /
nang bltas phyi gsal ba /
rdo rje'i ra ba me ri dang bcas pa'i dbus su rma byas bteg pa'i khri'i steng du /
padma dang zla ba'i gdan la bcom ldan 'das tshe dpag med sku mdog dmar po dgyes pa'i 'dzum dang ldan pa /
zhal gcig phyag gnyis ting nge 'dzin gyi phyag rgya'i steng na tshe'i bdud rtsis gang ba'i bum pa bsnams pa /
dbu skra ral pa'i thor tsugs can /
dbu rgyan la sogs pa'i rin po che'i rgyan brgyad kyis brgyan pa /
dar la'i stod g.yogs dang smad g.yogs gsol ba /
mtshan bzang po sum cu rtsa gnyis dang /
dpe byad bzang po brgyad cus brgyan pa /
longs spyod rdzogs pa'i sku can /
'od kyi dkyil 'khor rab tu 'bar ba'i dbus na bzhugs pa /
de'i steng gi nam mkha'i mthongs su chos sku snang ba mtha' yas nas rtsa ba'i bla ma'i bar gyi tshe dbang brgyud pa'i bla ma rnams mtho brtsegs su bzhugs par gsal thob la /
de rnams kyi mdun du dkon mchog gsum la skyabs su song nas sdig pa bshags shing /
dge ba la yi rang ba'i sgo nas sems can thams cad kyi don du sangs rgyas kyi go 'phang thob par bya /
de'i phyir du byang chub sems dpa'i sdom pa bzung la sangs rgyas ma thob kyi bar du bsrung snyam pa'i sgo nas 'di'i rjes zlos mdzod /
dkon mchog gsum la bdag skyabs mchi /
zhes sogs lan gsum brjod /
de nas badzra a mr-i tas slob ma'i bgegs bsangs /
swa b+hA was sbyangs /
stong pa'i ngang las slob ma cho ga gsum gyis tshe dpag med du bskyed /
sgo gsum byin gyis brlabs /
mdun bskyed kyi tshe dpag med kyi phyag gi bum pa las 'od zer dmar po rtse mo lcags kyu lta bu khams gsum khyab par 'phros pas /
khyed rang rnams la gnod cing 'tshe bar byed pa'i 'chi bdag sogs gnod byed gdon bgegs 'byung po rnams la phog pas /
de dag gi lag nas slob ma rnams kyi tshe dang bsod nams dbang thang la sogs pa brkus phrogs khyer nas yod pa thams cad bkug ste tshe dpag med kyi sku'i cha dang phyag gi bum par thim /
thim pa las kyang 'chi med tshe'i bdud rtsi'i rgyun babs /
khyed rang rnams kyi spyi bo tshangs pa'i bu ga nas zhugs /
lus kyi nang thams cad khrig mer gyis gang bas /
tshe yar ba nyams pa grum pa 'thor ba rnams sor chud /
'chi ba med pa tshe'i dngos grub thob /
'chi ba med pa tshe'i rig 'dzin thob snyam pa'i mos pa mdzod /
ces brda sprad cing /
slob dpon gyis kyang de ltar@# / /
bsgoms nas a ma ra Ni brjod cing dril bu gsil /
spro na skal ldan rigs kyi bu 'di rnams kyi tshe mi gzhig pa'i rdo rjer gyur cig /
mi nub pa'i rgyal mtshan du gyur cig /
mi 'gyur ba'i g.yung drung du gyur cig /
ces shis pa ci rigs brjod cing me tog gtor /
'di ni tshe dang bsod nams yar ba 'gugs pa zhes bya'o / /
slar yang tshe dpag med kyi phyag gi bum pa las 'od zer lcags kyu lta bu 'phros pas| 'byung ba nam mkha' dang /
rlung dang /
me dang /
chu dang /
sa ste 'byung ba lha'i rigs dang rigs can thams cad kyi bcud dang bkrag mdangs rnams dang /
khams gsum gyi sems can gyi mdog dang stobs dang tshe dang bsod nams thams cad dang /
dus dang dus ma yin pa'i 'chi bdag 'joms par byed pa'i sngags dang ting nge 'dzin dang /
sman la sogs pa dang /
'chi med rig 'dzin brnyes pa rnams kyi 'chi med tshe'i ye shes dang /
grub pa thob pa rnams kyi nyams rtogs dang /
paN+Di ta la sogs pa rnams kyi shes rab dang /
bkra shis kyi rtags brgyad dang /
rgyal srid rin po che sna bdun dang /
nyi ma dang zla ba dang gza' dang rgyu skar la sogs pa'i gzi brjid dang /
sman dang 'bras bu dang rtsi bcud dang lo tog la sogs pa'i nus pa dang ro bcud yon tan thams cad 'chi med tshe'i bdud rtsi sku lnga pa'i snam par bkug /
mdun bskyed kyi X /
'di ni tshe dang stobs dang bsod nams nyams pa gso ba yin la /
rgyas par byed na 'byung ba bzhi re re nas bral te bya'o / /
slar yang bcom ldan 'das kyi phyag gi bum pa las 'od zer dmar po lcags kyu lta bu 'phros pas /
bde ba can nas mgon po tshe dpag med tshe dbang brgyud pa'i bla ma dang bcas pa dang /
sangs rgyas byang sems thams cad kyi sku gsung thugs kyi byin rlabs rnams /
'chi med tshe'i bdud rtsi dkar dmar mthing gsum gyi rnam par spyan drangs /
mdun bskyed kyi tshe dpag med kyi spyi bo mgrin pa thugs ka gsum du thim /
thim pa las kyang 'chi med tshe'i bdud rtsi dkar dmar mthing gsum gyi rgyun babs /
slob ma rnams kyi spyi bo mgrin pa snying ga gsum du thim /
lus kyi nang thams cad khrig mer gyis gang /
tshe thog ma med pa nas gzhan gyi srog bcad pa sogs sgo gsum gyi sdig sgrib nyams chags thams cad sbyangs /
sgo gsum rdo rje gsum gyi bdag nyid du gyur pa'i sgo nas 'chi ba med pa tshe'i dngos grub X /
'chi ba med pa tshe'i rig 'dzin X /
'di ni dam tshig dang sdom pa nyams pa gso ba dang /
sku gsung thugs kyi rjes gnang gi sgo nas tshe bsring bar byed pa'o / /
de nas tshe bstim pa la /
brgya rtsa sogs byed dgos byung tshe /
mdun bskyed las mar me gcig las gnyis chad kyi tshul du tshe dbang re re'i mjug tu bstim pa yin cing /
lan re @# / /
tsam la bla ma'i thugs ka'i hUM gi 'od zer gyis mdun bskyed kyi tshe dpag med slob ma'i spyi bor spyan drangs /
de la tshe khrid brgyud pa'i gsol 'debs sam byin gyis rlobs shig ces bka' bsgo byas pas /
tshe dbang brgyud pa'i bla ma rnams tshe dpag med la thim /
de nyid kyi sku'i cha dang tshe'i bum pa las tshe'i bdud rtsi'i rgyun babs /
slob ma rnams kyi spyi bo tshangs pa'i bu ga nas zhugs /
lus kyi nang thams cad mer gyis gang bas /
tshe thung 'gyur gyi sdig sgrib thams cad dud khu dang sol khu'i rnam pas dbang po'i sgo thams cad nas nag ldur gyis song /
lus shel gong g.ya' dag pa ltar gyur /
mthar spyi bo'i tshe dpag med de nyid tshe'i bdud rtsi'i rnam par zhu ste spyi bo nas thim pas lus kyi zungs dang sems kyi rten du gyur /
khyed rang rnams kyi lus ngag yid gsum dang /
mgon po tshe dpag med kyi sku gsung thugs dbyer mi phyed par gyur te /
'chi med tshe'i rig pa 'dzin pa'i dngos grub thob pa'i mos pa mdzod /
ces brda' sprad la tshe bum mgo thog tu bzhag /
grub rgyal lugs kyi brgyud pa rgyas pa'am /
nye brgyud byed na thun mong ma yin pa'i tshe khrid brgyud pa ltar /
chos sku snang ba mtha' yas /
rje btsun 'jam pa'i dbyangs /
chos kyi rgyal po tsong kha pa /
rtogs ldan 'jam dpal rgya mtsho /
paN chen chos kyi rgyal mtshan /
rje btsun chos kyi rdo rje /
rgyal ba blo bzang don grub /
rtsa ba'i bla ma mkhas grub sangs rgyas ye shes kyi bar gyi mtshan nas smos pa'i bka' bsgo byas te /
oM su pra tiShTHas brtan par bya /
tshe ril dang /
tshe chang sbyin /
slar yang tshe spel ba'i phyir shis pa brjod /
me tog gi char dbab par bya'o / /
smras pa /
lus can rnams la rang srog las / /
gces pa'i dngos po gzhan yod min / /
de phyir de nyid dkar phyogs kyi / /
zla ltar sgrub byed 'di na ko /
de las 'ongs pa'i rnam dkar ni / /
bsil 'od kyis bye ku mu da / /
'bar ba'i mdangs 'dras yid can kun / /
'chi bdag g.yul las rgyal gyur cig /
ces pa 'di ni gzhan don la mngon par gzhol ba'i dam pa'i gdung rigs dang sku'i skye ba nye bar bzung ba gzhon nur gyur pa rnams dang /
dge ba'i bshes gnyen gsar bu ba 'ga' zhig la yang phan par bsams te /
dge slong rgyal khams pa blo bzang chos kyi rgyal mtshan gyis myang stod rig pa'i 'byung gnas kyi sa'i char bkod pa'i yi ge pa ni dge tshul blo bzang phun tshogs so / / / /
