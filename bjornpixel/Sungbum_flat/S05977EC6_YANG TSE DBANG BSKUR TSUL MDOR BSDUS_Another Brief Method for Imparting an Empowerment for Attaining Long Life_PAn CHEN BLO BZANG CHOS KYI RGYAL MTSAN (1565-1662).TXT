@# / /
oM swa sti /
bla ma mchog dang tshe dpag med / /
dbyer med zhabs la gus btud nas / /
tshe dbang bskur tshul mdor bsdus pa / /
'chi bdag 'joms pa'i dpa' bo bri / /
'dir tshe dbang mdor bsdus byed par 'dod pas /
tshe bum /
tshe chang /
tshe ril /
mchod gtor rnams lag len bzhin bshams /
bdag mdun @# / /
tshe chang tshe ril rnams legs par bsgrubs /
slob ma khrus byas /
maN+Dal phul /
gsol ba btab /
byang sdom bzung /
slob ma bsangs sbyangs /
tshe dpag med du bskyed /
de nas dngos gzhi ni /
rang tshe dpag med du gsal ba'i thugs ka las 'od zer 'phros /
tshe bum tshe dpag med du gsal ba'i thugs kar phog pas /
bcom ldan 'das kyi phyag gi tshe'i bum pa las /
'od zer dmar po lcags kyu lta bu 'phros /
rang dang gzhan la gnod cing 'tshe bar byed pa'i gdon bgegs 'byung po 'chi bdag gshin rje sogs la phog pas /
de dag gi lag nas rang gzhan gyi tshe dang bsod nams /
dbang thang sogs brkus pa /
phrogs pa /
khyer ba thams cad 'chi med tshe'i bdud rtsi dmar po'i rnam par bkug ste /
mdun bskyed kyi tshe dpag med kyi sku'i cha dang /
phyag gi bum par thim /
thim pa las kyang bdud rtsi'i rgyun babs /
slob ma rnams kyi spyi bo nas zhugs /
lus kyi nang thams cad mer gyis gang bas /
tshe yar ba /
nyams pa /
'thor ba rnams sor chud /
'chi ba med pa tshe'i dngos grub thob par gyur /
de ltar thob snyam pa'i mos pa mdzod /
ces a ma ma Ni brjod /
dril bu gsil /
de ni tshe yar ba 'gugs pa'o / /
de nas tshe dang bsod nams stobs nyams pa gso ba ni /
slar yang mgon po tshe dpag med kyi sku'i cha dang /
phyag gi bum pa las 'od zer dmar po 'phros /
nam mkha' /
rlung| me| chu| sa ste 'byung ba lnga dang /
de'i rigs can rnams kyi nus pa dang /
yon tan rnams dang /
rigs drug sems can thams cad kyi tshe dang bsod nams thams cad dang /
'chi bdag 'joms pa'i gsang sngags rig sngags /
gzungs sngags /
phyag rgya /
ting nge 'dzin la sogs pa'i nus pa dang /
sman dang /
rtsi bcud 'bras bu la sogs pa'i yon tan dang| nus pa thams cad tshe'i bdud rtsi'i rnam par spyan drangs /
bcom ldan 'das kyi phyag gi bum par thim /
zhes pa nas /
gang bas tshe dang bsod nams /
stobs nyams pa rnams gsos /
'chi ba med pa tshe'i dngos grub thob par gyur sogs gong bzhin /
de nas /
dam tshig dang sdom pa nyams pa gsos nas /
tshe spel ba ni /
slar yang /
'phros /
sangs rgyas byang sems dpa' bo mkha' 'gro nyan rang /
chos bsrung thams cad dang /
khyad par tshe dpag med /
tshe dbang /
tshe khrid brgyud pa'i bla ma dang bcas pa thams cad kyi sku gsung thugs kyi byin rlabs thams cad /
'chi med tshe'i bdud rtsi'i rnam par spyan drangs /
ces pa nas /
gang bas lus ngag yid gsum la brten pa'i tshe thung 'gyur gyi sdig sgrib dam tshig nyams chags thams cad dag /
'chi ba med pa tshe'i dngos grub thob par gyur sogs gong bzhin /
de nas /
tshe bstim pa ni /
mdun bskyed kyi tshe dpag med @# / /
khyed rang rnams kyi spyi bor byon pa la /
ngas gsol ba btab pas /
'chi med tshe'i dngos grub stsal /
mthar tshe dpag med de khyed rang rnams kyi spyi bo nas thim pas /
'chi med tshe'i dngos grub thob pa'i mos pa mdzod /
ces brda' sprad /
tshe bum mgo bor bzhag la /
bka' bsgo byas bstim /
tshe chang tshe ril sbyin pa dang /
shis brjod bya'o / /
smras pa /
tshig bsdus don tshang tshe yi dbang / /
'chi bdag 'joms pa'i dpa' bo 'di / /
chos mthun rnam par g.yeng ba yi / /
go sa yangs por bsgrub pa'i phyir / /
blo bzang mkhas btsun zhes bya ba'i / /
dam pas nan gyis bskul ba'i ngor / /
phyogs bral myul ba'i bya bral ba / /
blo bzang chos kyi rgyal mtshan gyis / /
mchong rgyas ri bo sde chen gyi / /
chos grwa chen por bkod pa'o / / / /
