@# / /
na mo gu ru badzra b+hai ra wA ya /
khyab bdag 'jam pa'i rdo rje gshin rje'i gshed / /
mgon de dgyes pa kun bskyed mkha' 'gro'i gtso / /
zung 'jug go 'phang mngon gyur lA li ta / /
gsol ba 'debs so dngos grub rnam gnyis stsol / /
grub mchog don yod rdo rje ye shes sbas / /
rlung sems dbang bsgyur padma badzra dang / /
mdo rgyud mnga' bdag mar me mdzad pa'i zhabs / /
gsol ba / /
mthu stobs dbang phyug r+wa lo rdo rje grags / /
'jig rten mig gyur chos rab de sras mchog /
dpal ldan ye shes seng ge 'bum seng zhabs / /
gsol ba / /
bdud bzhi'i g.yul bzlog rje btsun r+wa lo dang / /
kun mkhyen shes rab seng ge ye shes dpal / /
don gnyis lhun gyis grub pa'i rin po che / /
gsol ba / /
rgyal ba gnyis pa blo bzang grags pa'i dpal / /
mkhas grub dam pa chos kyi rgyal mtshan dang / /
rdo rje'i sku brnyes chos kyi rdo rje'i zhabs / /
gsol ba / /
sku gsum mngon gyur rgyal ba dben sa pa / /
lung rtogs mnga' bdag sangs rgyas ye shes zhabs / /
bka' drin mnyam med rtsa ba'i bla ma la / /
gsol ba / /
rgyal ba kun gyi yab gcig 'jam pa'i dbyangs / /
ma rungs gdul dka' mtha' dag 'dul ba'i phyir / /
'jigs byed khro bo chen po'i skur ston pa / /
gsol ba / /
de ltar bstod pas byang chub snying po'i bar / /
'gal rkyen bdud sde'i g.yul las rnam rgyal te / /
zhi rgyas dbang drag grub chen brgyad la sogs / /
dngos grub kun gyis rtag tu 'byor gyur cig /
mdor na deng nas tshe rabs thams cad du / /
'jam dpal dpa' bos dgyes shing rjes bzung ste / /
rim gnyis lam gyi rtogs pa mthar phyin nas / /
sku gsum go 'phang bde blag thob gyur cig /
ces dpal rdo rje 'jigs byed kyi dbang gi nye brgyud la gsol ba 'debs pa 'di yang /
'brong rtse nas mi'i dbang po 'jig rten dbang phyug gis bskul ba la brten nas /
gshin rje'i gshed kyi rnal 'byor pa blo bzang chos kyi rgyal mtshan gyis sbyar ba dge'o / / / /
