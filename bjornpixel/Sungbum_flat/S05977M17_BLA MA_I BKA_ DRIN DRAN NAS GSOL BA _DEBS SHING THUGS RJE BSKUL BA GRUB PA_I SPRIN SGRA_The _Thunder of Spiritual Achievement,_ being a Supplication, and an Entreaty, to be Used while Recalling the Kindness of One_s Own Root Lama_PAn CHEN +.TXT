@# / /
na mo gu ru many+dzu g+ho ShA ya /
rab 'byams rgyal ba'i dkyil 'khor kun gyi / /
khyab bdag dpal ldan rdo rje sems dpa' / /
snyigs dus mgon med 'gro ba'i don du / /
gang 'dul ji bzhin ngur smrig gar gyis / /
rnam rol bka' drin gsum ldan bla ma / /
rje btsun blo bzang chos kyi rgyal mtshan / /
snying nas bka' drin dran pa'i yid kyis / /
gdung ba'i dbyangs kyis gsol ba 'debs so / /
tshad med thugs rje'i spyan gyis gzigs la / /
bdag dang mar gyur sems can thams cad / /
deng nas byang chub ma thob bar du / /
skad cig tsam yang 'bral ba med dang / /
rjes su zungs la mchog dang thun mong / /
byin rlabs bdud rtsis tshim par mdzod cig /
'das pa'i sangs rgyas mang pos spangs shing / /
da lta phyogs bcu'i 'jig rten khams na / /
'tsho zhing gzhes pa'i sangs rgyas rnams kyis / /
gdul bar ma nus mgon skyabs med pa'i / /
bdag cag snyigs ma'i 'gro ba dag la / /
@# / /
kun mkhyen rgyal ba'i mdzad pa bsgrub pa'i / /
rje btsun blo bzang chos kyi rgyal mtshan / /
bka' drin dran pas gsol ba 'debs so / /
thugs rjes zung la byin gyis rlobs shig /
deng nas byang chub snying po'i bar du / /
khyod min re sa'i skyabs gzhan med pas / /
'bral med spyi gtsug nyi zla'i steng dang / /
snying gi padmo'i ze'u 'brur bzhugs la / /
mchog dang thun mong dngos grub kun stsol / /
stong gsum mi mjed zhing gi ston pa / /
'dren pa mnyam med zas gtsang sras po / /
bcu gnyis mdzad pas rnam par rol cing / /
zhing brgya phun tshogs 'od kyis 'gengs pa / /
skal med bdag gis mngon sum ma mthong / /
thub pa'i nyi ma dus kyis nub nas / /
mtshan tsam lhag mar lus pa'i dus 'dir / /
bdag cag mgon med 'gro ba rnams la / /
rgyal bas gsungs pa'i chos tshul kun gyi / /
snying po ma lus gcig tu dril nas / /
legs par 'doms pas rgyal ba kun las / /
lhag pa'i drin can rtsa ba'i bla ma / /
rje btsun blo bzang chos kyi rgyal mtshan / /
yengs med dran pas gsol ba 'debs so / /
thugs rje chen po'i sprin phung bkrigs la / /
byin rlabs bdud rtsi'i char rgyun phob cig /
byams pa 'jam dbyangs spyan ras gzigs sogs / /
sa bcu'i dbang phyug rgyal sras rnams dang / /
mchog zung rab 'byor 'od srungs la sogs / /
'phags mchog rnams dang bgro zhing mol ba'i / /
dga' ston chen po mngon sum ma mthong / /
mda' bsnun zhabs sogs grub mchog rnams dang / /
'dzam gling mdzes byed rgyan drug mchog gnyis / /
lnga brgya'i gtsug rgyan jo bo yab sras / /
blo bzang rgyal ba gnyis pa'i zhabs sogs / /
mkhas shing grub pa'i dam pa rnams kyis / /
rang rang gdul bya smin par mdzad nas / /
dag pa'i zhing du gshegs pa'i dus 'dir / /
dmigs bus dor ba'i long ba'i tshogs dang / /
rngon pas gtsas pa'i ri dwags lta bur / /
nyam thag mgon med bdag cag rnams la / /
dus gsum bde gshegs sras bcas kun gyi / /
thugs kyi bcud bsdus zab mo'i gdams pa / /
sdug bsngal nad kun sel ba'i sman chen / /
ma rig mun pa 'joms pa'i sgron me / /
phan bde'i mchog stsol yid bzhin nor bu / /
dam chos bdud rtsi'i char chen phab nas / /
dmu rgod bdag rgyud tha rgod gyong po / /
ji bzhin 'dul mdzad thams cad mkhyen pa / /
bka' drin zla med skyabs gsum kun 'dus / /
rje btsun blo bzang chos kyi rgyal mtshan / /
snying nas dran pas gsol ba 'debs so / /
bdag dang ma rgan sems can rnams kyi / /
'di dang bar do phyi ma'i 'jigs pa / /
ma lus da lta myur du skyobs mdzod / /
chos brgyad 'byung po'i gdon gyis zin nas / /
tshe 'di don med stong log byed dus / /
rnyed dka' don che nam mkha'i glog 'drar / /
'doms pa'i gsung gi lcags kyu rnon pos / /
yang dag snying po len par bskul ba'i / /
bka' drin mnyam med @# / /
'gro ba'i bla ma / /
rje btsun blo bzang chos kyi rgyal mtshan / /
rtse gcig mos pas gsol ba 'debs so / /
deng nas sangs rgyas ma thob bar du / /
'bral med thugs rjes byin gyis rlobs shig /
nyon mongs dug gsum chang gis myos shing / /
las ngan rlung shugs drag pos 'das pas / /
'jigs rung ngan 'gro'i g.yang sa chen por / /
bag med gom pa 'dor bar phyogs tshe / /
thugs rje nyin mor byed pa'i 'od kyis / /
bde 'gro'i lam bzang gsal bar ston pa'i / /
bka' drin 'khor med bslu med skyabs mgon / /
rje btsun blo bzang chos kyi rgyal mtshan / /
snying gi khong nas bka' drin dran pas / /
gsol ba 'debs so byin gyis rlobs shig /
mtha' med 'khor ba'i rgya mtsho chen por / /
las dang nyon mongs rba glong 'khrug cing / /
sdug bsngal chu srin mang pos gzir ba'i / /
skyabs mgon med pa'i 'gro ba ma lus / /
bslab gsum rnam dag gru rdzings brtan pos / /
thar pa dam pa'i gling du 'khrid pa'i / /
ded dpon bzang po drin can bla ma / /
rje btsun blo bzang chos kyi rgyal mtshan / /
gdung ba'i dbyangs kyis gsol ba 'debs so / /
rgyun chad med par byin gyis rlobs shig /
khrel med rang bde 'dod pa'i sems kyis / /
myang 'das dman pa'i phyogs su zhen che / /
byams dang snying rje byang chub sems kyi / /
rin chen shing rta bzang por bskyon nas / /
sku gsum nor bu'i gling du 'dren pa / /
gzhal bar dka' ba'i drin can bla ma / /
rje btsun blo bzang chos kyi rgyal mtshan / /
snying nas dran pas gsol ba 'debs so / /
rtse gcig gsol ba btab pa'i mod la / /
thugs rje'i rgya mtsho ches cher g.yos nas / /
byin rlabs bdud rtsis tshim par mdzod cig /
mi 'dod rgud pa kun gyi 'byung gnas / /
ma rig dug chus myos pa'i mun nag /
lung dang rigs pa'i 'od zer stong gis / /
gsal bar mdzad pa bstan pa'i sgron me / /
rje btsun blo bzang chos kyi rgyal mtshan / /
bka' drin chen po rjes su dran pas / /
gsol ba 'debs so byin gyis rlobs shig /
sgyu mas rmongs par byas pa'i 'khrul 'khor / /
'khrul ba'i rnam shes drug gi yul snang / /
ming tsam las gzhan grub pa med pa'i / /
bden gnyis gnas tshul ji bzhin ston pa / /
rmongs pa'i mun sel drin can bla ma / /
rje btsun blo bzang chos kyi rgyal mtshan / /
gsol ba 'debs so byin gyis rlobs shig /
chos rnams kun gyi gdod ma'i gnas lugs / /
smra bsam brjod pa'i yul las 'das pa'i / /
chos nyid de bzhin nyid kyi rang bzhin / /
mngon sum rjen par gsal bar ston pa'i / /
chos kyi rgyal po dpal ldan bla ma / /
rje btsun blo bzang chos kyi rgyal mtshan / /
bka' drin dran pas gsol ba 'debs so / /
bdag 'dzin 'gong po rtsad nas thon cing / /
bdag med gnas lugs mngon sum 'gyur bar / /
da lta nyid du byin gyis rlobs shig /
dad brtson dam tshig ldan pa rnams la / /
grangs med gsum la bltos pa med par / /
sku @# / /
gsum go 'phang skad cig nyid la / /
stsol mdzad khyab bdag rdo rje 'chang dbang / /
rje btsun blo bzang chos kyi rgyal mtshan / /
bka' drin chen po rgyun chad med par / /
dran pa'i yid kyis gsol ba 'debs so / /
zung 'jug rdo rje 'dzin pa'i go 'phang / /
myur du thob par byin gyis rlobs shig /
gzhan gyis brjod min bde chen lhan skyes / /
gang du yang ni rnyed pa min pa / /
khyod zhabs bsten cing khyod gsung thos pas /
mngon sum 'gyur mdzad bka' drin zla med / /
rje btsun blo bzang chos kyi rgyal mtshan / /
bka' drin chen po snying nas dran pas / /
sgo gsum dang bas gsol ba 'debs so / /
sgrib bral bde stong dbyer med lhan skyes / /
myur du skye bar byin gyis rlobs shig /
dus gsum sangs rgyas kun gyi ngo bo / /
lung rtogs dam chos bdud rtsi'i 'byung gnas / /
'phags chogs dge 'dun kun gyi gtsug rgyan / /
mkha' 'gro chos skyong yongs kyi mnga' bdag /
bslu med gtan gyi skyabs gnas mthar thug /
rje btsun blo bzang chos kyi rgyal mtshan / /
gsol ba 'debs so byin gyis rlobs la / /
srid zhi'i 'jigs pa kun las skyobs shig /
ngan song 'jigs las sgrol ba'i dpa' bo / /
sdug bsngal rgya mtsho sgrol ba'i gru rdzings / /
mtho ris thar par 'dren pa'i ded dpon / /
blang dor gsal bar ston pa'i nyi ma / /
gti mug mun pa sel ba'i sgron me / /
dug gsum nad kun 'joms pa'i sman pa / /
rje btsun blo bzang chos kyi rgyal mtshan / /
snying nas dran pas gsol ba 'debs so / /
'bral med thugs rjes byin gyis rlobs shig /
snyigs ma'i dus kyi sangs rgyas gnyis pa / /
thub dbang bstan pa 'dzin pa'i gtso bo / /
bdag gi 'di phyi'i re sa skyabs gnas / /
chos kun thams cad mkhyen cing gzigs pa / /
rje btsun blo bzang chos kyi rgyal mtshan / /
sgo gsum gus pas gsol ba 'debs so / /
dus 'di nas bzung byang chub bar du / /
khyod min re sa'i skyabs gzhan med pas / /
shi'am gson nam skyid rung sdug rung / /
dus dang gnas skabs ji ltar gyur kyang / /
skyabs gnas kun 'dus rje btsun bla ma / /
blo bzang chos kyi rgyal mtshan mkhyen no / /
mkhyen brtse nus pa'i mthu dpung bskyed pa / /
thun mong mchog gi dngos grub ma lus / /
'bad rtsol med par lhun gyis grub par / /
rje btsun bla mas byin gyis rlobs shig /
'di ltar bskrun pa'i dge tshogs rgya mtshos / /
'di nas sangs rgyas ma thob bar du / /
blo bzang chos kyi rgyal mtshan 'dzin pas / /
dgyes bzhin rjes su 'dzin par gyur cig /
deng nas khyod mnyes kho na bsgrub cing / /
rgyal ba kun gyi lung dang rtogs pa'i / /
chos tshul ma lus legs par bzung nas / /
bla med byang chub thob par gyur cig /
khyad par blo bzang chos kyi rgyal mtshan / /
stobs bcu mnga' ba'i go 'phang brnyes tshe / /
phyag tshab sras kyi thu bor gyur nas / /
bstan dang 'gro ba'i dpal du gyur cig @# / /
ces bla ma'i bka' drin dran nas gsol ba 'debs shing thugs rje bskul ba grub pa'i sprin sgra zhes bya ba 'di ni chos brgyad kyi 'ching ba spangs te /
'khrul med kyi lam la bsgrub pa snying por byed pa rnams kyi rgyan du gyur pa /
rang gi slob ma gnas bcu rab 'byams pa dge 'dun rgyal mtshan dang /
dad pa phun sum tshogs pa'i 'byor ldan /
gu shri sa chen chos rje gnyis kyis lus longs spyod thams cad bltos med du phul nas /
bla ma'i bka' drin rjes su dran zhing /
thugs rje bskul ba ming spel dang bcas pa rgyas pa zhig dgos ces yang yang nan gyis bskul ba la brten nas /
bla ma dam pa'i bka' 'bangs tha chung /
mdo rgyud man ngag 'dzin pa'i rgyal khams pa dge slong blo bzang chos kyi rgyal mtshan gyis brda' dang tshig sbyor sogs kyis ma bcings par /
kun gyis go bde bar mdo rgyud mkhas grub dam pa rnams kyi bka' srol bzhin /
ra sa 'phrul snang shAkya'i rgyal po'i pho brang du sbyar ba'i yi ge pa ni dge tshul blo bzang dar rgyas so / /
! /
de yang /
ming spel gyi mtshams 'dir /
rang gang mos kyi rtsa ba'i bla ma'i mtshan bcug pas kyang legs par 'gyur ro / /
bskul ba po'i 'dod pas ming spel 'di ltar byas pa la /
mdo rgyud rnams dang grub pa'i dbang po rnams kyi rnam thar ma mthong ba 'ga' zhig gis mthong na /
'o na ta zhes sdig rkyen du 'gyur nyen che bas /
dad ldan phan tshun ma gtogs /
skal med rnams la gsang na dge 'am snyam mo / / / /
