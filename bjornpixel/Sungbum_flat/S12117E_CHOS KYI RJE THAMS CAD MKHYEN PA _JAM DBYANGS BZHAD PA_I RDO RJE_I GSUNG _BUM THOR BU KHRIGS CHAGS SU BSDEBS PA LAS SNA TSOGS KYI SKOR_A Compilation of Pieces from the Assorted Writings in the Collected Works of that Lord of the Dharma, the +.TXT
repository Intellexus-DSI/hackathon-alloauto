@# / /
chos kyi rje thams cad mkhyen pa 'jam dbyangs bzhad pa'i rdo rje'i gsung 'bum thor bu khrigs chags su bsdebs pa las sna tshogs kyi skor bzhugs so / /
@# / /
dz+nyA pra sa n+na ka ya ni khi laM ga m+b+hi raH ba ti swa ra ta raH tsi t+ta yoH ka ru Na pra dza thaH ma ny+dzu shrI pra sa da A ku ruH @# / /
mkhyen rab ma lus 'dus pa'i sku / /
zab ldan dbyangs ni phul du byung / /
thugs kyi brtse bas skye dgu bsrungs / /
'jam dpal bka' drin kun tu mdzod / /
'byor bas mi snyem rgud pas zhum pa min / /
gnyen la mi chags dgra la sdang min par / /
thams cad ro mnyam chen por ro gcig tu / /
legs zhugs sa thob 'gro ba'i gnyen rnams rgyal / /
@## / /
ro mnyam gyur kyang chos bzhin nyon mngos bsgrubs pa min / /
kun la mkhas kyang lta ngan rgyu bcas rnam par nyams / /
rtse gcig bsam gtan grub kyang kun la rab tu dpyod / /
thugs ni dri mas dman kyang bla na rab mtho rgyal gyur cig ! /
'dir smras pa /
snga ma'i ngag 'gros 'khyog po'i mkhar ba tsam / /
skyabs su bsten pa'i tshig gi wu ba'i phreng / /
rnam par brtags dka'i yi ge'i dri ma rnams / /
gzhan gyis bskul tshe dag par byas so lo / /
phal cher legs bshad rin chen sa le sbram / /
'ga' zhig nyes bshad lcags kyi phye ma rnams / /
'dres pa mchan gyi phran bus phye na yang / /
phrag dog ma lags gzhan la phan phyir bkod / /
sbyangs pa'i dbang phyogs sa 'dzin phrag pa las / /
rnam dpyod gzhon nu'i 'od dkar ches dkrigs pas / /
mkhas rloms rgyu skar khengs pa phrog nus kyi / /
'chad rtsod rtsom pa'i kun da khongs nas 'dzum / /
zhes pa'ang 'di zhus dag bgyid pa'i tshe smra'o / / / /
'dus pa'i dbang dang bskyed rim gyi zur 'debs zab mo 'ga'i brjed byang bzhugs so / / / /
klu byang ba'i dkyil chog las /
dang por sa ni sbyangs pa dang / /
de nas sa yongs 'dzin pa dang / /
phyis ni bgegs rnams nyer zhi dang / /
thod le kor gyi thig gdab dang / /
de nas sa lha sogs lhag par / /
gnas dang de nas gsol btab dang / /
phyis nas slob ma lha gnas dang / /
nam mkhar thig ni gdab pa dang / /
tshon sna lnga yi chog dang / /
tshon rtsi rnams ni 'gyed pa dang / /
lha rnams spyan drangs nyid dang ni / /
de nas slob ma gzhug pa dang / /
khrus kyi dkyil 'khor cho ga dang /
de nas sangs rgyas dbang bskur dang / /
de nas phyag mtshan dbang bskur dang / /
bla ma lha la yon gnyis dang / /
rjes su gnang ba sbyin pa dang / /
de nas gshegs gsol chog dang / /
dkyil 'khor las byed phur bu dang / /
skud pa bsdu ba nyid dang ste / /
rab bshad chog nyi shu yin / /
ces dang /
'dul 'dzin pa'i rgyud phyi ma'i Tik+ka las /
de'i tshul yang bla ma'i man ngag gis slob ma'i chog sngon du 'gro ba dang bcas pas lha de nyid kyi phreng ba mog la bcings pa dang /
gdong g.yogs dkrol te dkyil 'khor bstan pa dang /
bum pa la mi bskyod par gyur pa'i khrus bya zhing dbang bskur ba dang /
dbu rgyan la rin 'byung bsgom pas dbang bskur ba dang /
rdo rje la 'od dpag med sgom pas dbang bskur ba @# / /
dang| dril bu la don grub bsgom pas dbang bskur ba dang /
spyi bor rnam par snang mdzad bsgom pas dbang bskur ba dang /
rigs lnga'i dam tshig sbyin pa dang /
slob dpon gyi dbang bskur ba byas nas slob med la dkyil 'khor gyi de kho na nyid dang /
lha'i de kho na nyid bstan te brtul zhugs dang shAkya thub pas lung bstan pa dang /
rdo rje 'dzin pas dbugs dbyung ba dang rjes su gnang ba la sogs te /
bum pa'i dbang dgu pos rdo rje 'chang chen pos sprul pa'i dkyil 'khor du rig pa'i dbang bskur ba ni bum pa'i dbang gi chog yin no / /
'dir me tog phreng ba nas bzung ste rjes gnang gi bar la dbang dgu zhes gsungs shing /
dgu'i ngos 'dzin gsal bar ma gsungs so / /
rim lda'i rim pa gsum pa las /
de'i 'og tu phreng ba dang /
chu dang /
rdzogs pa'i sangs rgyas dang /
rdo rje dril bu sbyin pa dang /
me long dang /
ming dang /
slob dpon dang /
rjes su gnang ba dang bcas pa ste /
de dag dang bcas par gsang ba'i dbang bskur ba thob nas zhes gsungs pa'i don ni bum dbang dgu po dang bcas pa'i gsang dbang bskur ba thob nas zhes pa'i don yin pas na me tog phreng ba dang /
mi bskyod pa chu'i dbang dang /
rdzogs pa'i sangs rgyas te rin 'byung cod pan gyi dbang dang /
'od dpag med rdo rje'i dbang dang /
don grub dril bu'i dbang dang /
me long gi dbang dang /
rnam snang ming gi dbang dang /
rdo rje slob dpon gyi dbang dang /
rjes su gnang ba'i dbang ste dgu'o / /
'di rnams ni dbang dgu ngos bzung ba yin gyi /
de las gzhan brtul zhugs lung bstan dbugs dbyung sogs kyang dgos so / /
zhes dang /
rgyud chen brtsen 'grus 'phags kyi rtsa rgyud Tik+ka las /
rang gi gzang gzhan mi dmigs pa'i dang las hUM las byung ba'i rdo rje sngon po rtse lnga pa nor bu la o yig gis mtshan zhing /
bu ga yi ge phaT ser pos bkag pa /
yum gyi gsang gnas mi dmigs pa'i ngang las AH las byung ba'i padma dmar po 'dab ma brgyad pa ze'u 'bru la AH sa mtshan pa /
bu ga yi ge phaT ser pos bkag pa rdo rje dang padma 'i nang 'od zer lngas khyab pa ste gang ba sgom par bya zhing /
rin 'byung gi nga rgyal gyis rjes chags dang /
gtso bo'i nga rgyal gyis hUM glur blangs shing snyoms 'jug gi las la gnas par byed pa dang phaT ngag tu brjod pa'i sgo nas spyi bo nas byang chub kyi sems rdo rje nor bu'i rtse'i bar du phab pa las mcheg tu dga' ba'i bde ba skyes pa na don grub kyi nga rgyal gyis mchod pa dang /
phaT ces brjod de phaT kyi yi ge'i gzugs bsal nas thig le yum gyi padmar yid kyis phyung ste /
dkyil 'khor rgyal mchog gi rten dang brten pa'i dkyil 'khor bskyed pa yin no / /
des gzhan rnams la'ang shes par bya'o / /
zhes so / /
dus 'khor lugs kyi dbang grangs ni /
'grel chen las| de bzhin du bdin rten pa ba dbang ni tu dad cod paN dang /
dar dbyangs dang /
rdo rje dang /
dril bu dang /
brtul zhugs chen po dang /
ming dang /
rjes su gnang ba ste bdun dang /
de bzhin du gong ma ni bum pa dang /
gsang ba @# / /
dang /
seng ral ye shes dang /
'jig rten pa'i dbang bcu gcig pa ni bzhi pa ste /
zhes dang /
mdor byas las /
rta babs ka par chad pa /
bum pa ka pa rdo rje che / /
bre'i phreng bya ni rim bzhin gnas / /
zhes dang /
lter 'og khro bo dang 'dra ma dpal thim ris /
ste 'og khro bo shin tu bcas / /
rang bzhin gyi ni snang ba nyid / /
rnam shes phung por gzhug pa ste / /
rnam shes kyang ni 'od gsal pa'o / /
mya ngan 'das bcas kun stong dang / /
chos kyi skur yang bshad pa yin / /
brtan par bya ba'i don du ni / /
gsang sngags 'di ni brjod par bya / /
oM shU n+ya ta dz+nyA na b+dz+ra swa d+hA wa adma ko nya haM /
'di ni don dam dkyil 'khor te / /
snang ba med cing mtshan nyid med / /
don dam bden pa zhes bya la / /
de bzhin gshegs pa kun gyi gnas / /
'od gsal bar ni zhugs nas ni / /
ldang ba yang ni bstan par bya / /
sngags kyi sku yi sbyor ba yis / /
lha yi gzugs la dmigs par bya / /
nam mkha'i dbyings kyi dbus gnas par / /
nyi ma'i dkyil 'khor sgom par bya / /
padma'i steng du srags chen po / /
yi ge gsum yang bsam par bya / /
sngags dang padma nyi ma dag /
zla ba'i dkyil 'khor la zhugs pas / /
zla ba'i dkyil 'khor kun rdzogs pa / /
byang chub sems su rnam par brtag /
rgyu dang mi rgyu thams cad kyang / /
de nyid du ni rnam bas ma zhing /
zhes dang /
dang po'i mgon po ni /
de nas yig gsum las byung ba'i / /
kun zla ba dkar dang mtshungs / /
dang po'i mgon po bsam nas kyang / /
shin tu sbyor ba bsam par bya / /
mi bskyod pa ni rjes zhugs pas / /
zhal gsum phyag drug 'bang ba dang / /
in+d+ra ni la'i 'od 'bar ba'i / /
rdo rje sems dpal rnam par bsgom / /
zhes dang /
'di ltar na mi bskyed pa dang po'i mgon po tshur zhugs pa ltar snang yang /
rje yab sras kyis gzhi la mi mthun pas phar zhugs dgos gsungs la /
de ltar na /
mi bskyod par ni rjes zhugs pas / /
zer ram dpyad /
de ltar 'du byas rnal 'byor pas / /
rdo rje padma yang dag brtsam zhes dang /
rdo rje dang padma byin rlabs rjes chags kyi yan lag rjes su /
rdo rje 'dzin pa'i nga rgyal legs 'chang zhing / /
hUM gi glu yis kyang ni rab bskyod cing / /
rang gi byang chub sems nyid phyung ba'i tshe / /
der ni phaT kyi gsang sngags brjod par bya / /
phyung nas sngags pas slar yang ni / /
phyogs bcung bzhugs pa'i sangs rgyas rnams / /
byang chub sems kyis mchod nas ni / /
gsang sngags 'di ni brjod par bya / /
mchod sngags gsungs so /
dkyil 'khor rgyal mchog skabs sbyan ma'i mdzad pa /
phyogs bcu dag tu gzigs nas ni / /
gdon dang nang gdon 'jigs pa rnams / /
thugs rje chen po /
zhi mdzad de / /
zhes dang /
ma mA ki'i mdzad pa /
bgegs chen 'jigs pas gzir pa rnams / /
thugs rje chen pos bsrung bar mdzad / /
ces dang /
gos dkar mo'i mdzad pa /
gdon gyis nyen pa zhi mdzad de / /
zhes dang /
sgrol ma'i mdzad pa /
sems can thams cad dbang mdzad de / /
zhes @# / /
dang| rnal 'byor bas ni rim gnyis par / /
rdo rje gzugs la sogs pa dbyung / /
zhes dang /
sgrol ma'i phyag mtshan skabs su /
sna tshogs rdo rje 'khor lo dang / /
ut+pal dkar po g.yas pa na / /
zhes dang| ma mA ki'i skabs /
rdo rje 'khor lo de bzhin du / /
ut+pal sdo dmar g.yas pa la / /
zhes dang /
rim gsum shar gyi snam bu ru / /
brtul zhugs can gyis dbyung ba ni /
me th+li'i saM bo na las byung ba / /
byams pas yi snying po gnyis / /
oM gyis bon nas byung ba / /
phyag na rdo rje mkha' snying bo / /
lho yi phyogs kyi snam bu la / /
go rim bzhin du dgod par bya / /
zhes sogs dang /
sems dpa' de dag gi mdzad pa /
'di dag skye mched rnam sbyong zhing / /
lha yi mig sogs stsol ba'o / /
sems can skye mched sbyang nas su / /
slar byed nas ni stan la bzhugs / /
zhes dang /
khro bo'i mdzad pa ya mA n+ta krita kyi /
dbang po la sogs tshogs bcas rnams / /
mi zad bgegs kyang skrag par byed / /
ces dang /
bra dz+nyA ta krita kyi /
mi zad bgegs ni skrag par mdzad / /
ces dang /
rta mgrin gyi /
phyogs bcu dag tu gzigs nas ni / /
klu rnams skrag par mdzad nas kyang / /
zhes dang /
mthar byed kyi mdzad pa dpe 'dir mi snang yang chad dam brtags /
mi g.yo ba'i /
yams segs 'jigs pa'i gdon bcom ste / /
zhes dang /
'dod rgyal gyi /
bden bral bgegs ni 'jig pa'o / /
zhes dang /
dbyug sdon gyi /
yams kyi 'jigs pa bsal nas ni / /
zhes dang /
stobs chen gyi /
mkha' 'gro la sogs 'jigs pa 'joms / /
zhes dang /
gtsug tor 'khor sgyur gyi phyag mtshan dang mdzad pa ni /
g.yas dang g.yon gyi phyag gnyis kyis / /
sbyi bor gtsug tor 'dzin par mdzad / /
rdo rje padma g.yas dag la / /
sdigs mdzub ral gri g.yon dag la / /
'tshe ba thams cad rnam 'jigs shing / /
zhes dang /
gnod mdzes kyi ni /
rgyu pa dang ni gnas pa'i dug /
kA la kun da sogs kun dang / /
bgegs kyi dbang po kun bcom ste / /
thams cad zhi bar mdzad nas ni / /
ma lus bka' ni rdzogs byas nas / /
zhes dang /
lha ni sum cu gnyis rang bzhin / /
dkyil 'khor thams cad bskyed nas ni / /
'khor lo'i dbus na gnas gyur /
nas| |de nas phra mo'i sbyor ba brtsams / /
sna yi rtse mor yungs kar bsam / /
'gro dang mi 'gro yungs kar la / /
gsang ba'i sngags kyi brtag pa yis / /
ye shes mchog gi gnas bsgom mo / /
rin chen kha dog sna lnga ba / /
yungs kar gyi ni 'bru tshad tsam / /
sna yi rtse mor nan tan tu / /
rnal 'byor rigs pas rtag sgom mo / /
rin chen brtan par gyur nas spro / /
brtan par ma gyur de mi spro / /
sangs rgyas 'bar ba'i 'od mnyam pa'i shi /
rab mchog sbrin ni sgro bar bya / /
slong mo za zhing mi bzal ste / /
ma bslang ba la'ang chags mi bya / /
'dod pa kun la longs sbyod cing / /
sngags kyi yan lag mnyams ba zlas / /
brjod nas rdo rje spro ba ni / /
rdzogs pas yang dag bsdub bya / /
@# / /
'di ni sangs rgyas thams cad kyi / /
don dam pa yi bzlas par bshad / /
ces dang /
mi bskyod pa la sogs pa yis / /
de bzhin gshegs pa bstod par mdzad / /
ces dang /
de nas 'khor lo sangs rgyas kyi ni bstod gsol las / /
mchog tu gsang ba'i ji bzhin dang sbyad nas / /
rang gi 'khor lo la ni 'khor lo gzhugs / /
mgon po bde ba chen po gcig bu bzhugs / /
da ltar rnal 'byor bzhi bzhed rnal 'byor ba / /
hUM gi snying po'i 'jig rten rab tu bsgom / /
de byung 'gro ba rdo rje sems dpar bsam / /
langs nas 'gro ba ji bzhin sbyad bar bya / /
sngags pa'i ting 'dzin dmigs pa'i tshe / /
gang tshe lus ni skam gyur na / /
lus ngag yid ni chim byed pa'i / /
sbyor ba 'di ni bsgom bar bya / /
mtho gang tsam gyi dpag pa ru / /
spyi bor dkyil 'khor sgom par bya / /
bdud rtsi lnga ni nges 'bab pa'i / /
oM ni de ru brtag par bya / /
rdo rje sbyor ba de yis ni / /
skad cig gis ni gzi can 'gyur / /
lus ngag yid ni bde pa dag /
thob 'gyur 'di la the tshom med / /
de ltar slob pa'i sngags pa yis / /
sbyangs dang de bzhin rtogs ba bya / /
lkog ma snying kha legs sbyangs shing / /
de bzhin gshegs rnams tshim par bya / /
zhes dang /
lte ba'i dkyil 'khor phyin 'og tu / /
kha sbyar ba yi sbyor ba yis / /
gsang ba'i padma las byung ba'i / /
thal ba'i mthar ni rnam par brtag /
rims nad med cing nad kyang med / /
dug la sogs pas mi 'chi la / /
de ni dus min 'chi mi 'gyur / /
'tshe ba thams cad rnam 'jigs pa'o / /
zhes so / /
dge legs 'phel / / / /
bla ma dang 'jam dpal gshin rje'i gshed dbyer med pa'i khams gsum chos kyi rgyal bo tsong kha pa yab sras brgyud pa dang bcas pa'i zhabs la dus thams cad du gus pa chen pos phyag 'tshal zhing skyabs su mchi'o / /
rjes su bzung du gsol /
mtshan gyis rmongs pa'i mun sel 'jam dpal dbyangs / /
'chi bdag mthar byed rdo rje 'jigs mdzad zhabs / /
bshes gnyen rnam rol rgyal btsong kha pa /
rnam gsum dbyer med zhabs la gus phyag 'tshal / /
'jam dbyangs bla ma'i bzhed gzhung shing rta che / /
srol bcas skyong mdzad mkhas grub zung 'brel ba'i / /
brgyud pa'i bla ma gser ri'i phreng mdzes ltar / /
khyad 'phags rnam par brjid ldan rnams la 'dud / /
dus mtha' 'dir yang chos srid rdzogs ldan du / /
'god la ma lus rgyal ba'i mdzad 'phrin can / /
rgyal ba'i tog gyur blo bzang rgya mtsho yi / /
zhabs sen dbang rgyal spyi bor len la spro / /
zur phud dbang sngon 'od ris bor nas 'dir / /
mi yi gang mdzad blo gros rgyas mtsho'i zhabs / /
yab sras zung dang khyad par snyan brgyud gter / /
dkon mchog yang 'phel gcig tu thub bstan srog /
dkyil 'khor bdag po'i zhal bla drong du cha'i / /
byin rlabs mkha' khyab tshad ma'i lam las 'ongs / /
yid ches brong rnyed snyan brgyud bzhi ldan chos / /
skal bas thob de skal ldan don du 'bri / /
de la 'dir dpal rdo rje 'jigs byed chen pos rgyal ba tsong kha pa la dngos su gnang /
rdzogs par @# / /
thugs nyams su bstar ba'i byin rlabs kyi tshan kha shin tu che ba'i rdo rje 'jigs byed kyi skyed rim gyi nyams khrid zin bris bgyid pa la gnyis /
bla ma'i brgyud rim dang /
gdams pa dngos so / /
dang po ni /
thun mong pa ring brgyud ni grags bar zad la /
thun mong ma yin pa'am /
nye brgyud ni /
'jam dbyangs ba so ba chen pos mdzad pa'i 'jigs byed kyi rdzogs rim bde chen 'jug ngogs las /
de yang bdag cag gi dpal ldan bla ma dam pa rje btsun chos kyi rgyal po tsong kha pa de nyid rje btsun 'jam dbyangs kyis dge ba'i bshes gnyen mdzad de /
thugs brtse ba chen pos chos kyi tshul rnams legs par ston par mdzad cing /
khyad par du'ang rje btsun nyid rdo rje 'jigs byed kyi skur bsgyur nas /
rdo rje 'jigs byed kyi dkyil 'khor du dbang bskur zhing /
lam gyi gnang rnams mtshang ba med bar gsan nye thugs la mngon du mdzad pas /
zhes gsungs pa ltar /
gsang ba'i rnam thar gnyis dang /
'khrul 'khor rnam bshad dang /
de'i yig chung skor /
gung ru rgyal mtshan bzang pos mdzad pa'i 'dun legs ma'i Tik+ka /
rje sher 'byung gi 'jigs byed rdzogs rim sogs las kyang mthun par 'byung zhing /
rje btsun nyid ces pa dang /
mngon sum du /
dngos su zhes pas ni /
lha de'i sgrul pa tsam dang /
nyams snang tsam yin pa sogs bcad nas gsang bdag gis dkyil 'khor bdag po la dngos su gsan pa dang khyad par med par rje 'dis kyang lha de dag las dngos su gsan par ston pas nye brgyud nges can du yod /
rje des mkhas grub thams cad mkhyen ba dang /
rje sher seng gnyis la /
de gnyis las grub dbang 'dul nag pa dpal ldan bzang po /
de nas de dbon 'jam dbyangs dge 'dun 'phel ba /
rdo rje 'chang bkra shis 'phags pa /
'dul nag sprul sku paN chen bsam grub rgya mtsho /
rgyud ba rnam gnyis kyi snyan brgyud chu bo zung 'brel brgyud chen brtson 'grus 'phags /
mkhas grub rdo rje bzang po /
'dul nag yang sprul rdo rje 'chang sangs rgyas rgya mtsho /
rgyud chen dkon mchog rgya mtsho /
rigs dang dkyil 'khor kun gyi bdag po rdo rje 'chang dkon mchog yar 'phel nal snga nas /
rje de'i dgung lo don dgu bzhes dus srad rin chen rtse nas chos 'di'i rim gnyis kyi nyams khrid zla gcig gi bar smin rgyas bdag 'jam dbyangs bzhad rdor gyis zhus so / /
gzhan yang rdo rje 'chang khri rin po ches 'di'i bshad pa sogs dang /
'jam dbyangs bla ma sku skye rin po che nas dben sa lugs kyi khrid sogs legs par zhus so / /
gnyis pa ni /
de ltar brgyud pa dag las /
'dir ni rdo rje 'chang dkon mchog mtshan can gyi gsung bzhin khrid dmigs tsam brjod bar bya'o / /
de yang mkhas grub chos kyi rgyal pos bskyong rim khyad par can bsgom tshul ni /
sbyangs gzhi dang sbyor ba rdzogs rim gyi smin byed du ma zad /
gzhan yang tshe rabs thams cad du lhag pa'i lhas rjes su 'dzin pa dang /
bdud dang bar chad kyi dbang du mi 'gyur ba dang /
las kyi sgrib pa dag @# / /
par byed pa dang /
zhi sogs kyi las rab 'byams mtha' yas ba ji ltar 'dod pa ltar 'grub cing /
grub pa chen po brgyad la sogs pa dag kyang 'grub pa sogs phan yon bsam gyis mi khyab pa dag yod de /
de ltar phan yon mthong bas dradma pa'i mi ldog pa'i dang pas brtson pa chen po bskyed de /
lha'i rnal 'byor mthar dbyung bar bya'o / /
zhes dang /
rje bdag nyid chen pos kyang de ltar gsung bas gnad chen po bla na med pa'o / /
rten gyi gang zag ni dbang thob cing dam tshig sogs bsrung ba dang /
khyad par snying rje che ba gcig gis /
gnas rgyud rtog bdun las /
de la thog mar sngags pas yid du 'ong ba'i gnas gang yang rung bar gnas la dgos pa thams cad bsgrub par bya'o / /
de la gnas gsungs pa ni /
dur khrod dam /
chu klung gi 'gram mam /
shing gcig gam /
bzhi mdo 'am /
ri'i rtse'am /
khang stong dam /
ma mo'i khyim mam /
lha'i khang ba'am /
'thab mo'i gnas sam /
grong khyer ram /
nags khrod dam /
grong bar la sogs pa'i gnas su sngags pa gnas te /
zhes dang /
la lI tas /
dang bor dur khrod chu 'gram mam / /
shing gcig gam ni mtshan phyed nas / /
bzhi mdo'am ni ri bo yi / /
rtse mo dang ni khang stong gnas / /
ma mo'i khyim mam phog mdzes / /
lha yi khang ba dag tu dang / /
'thab mo'i sa dang grong khyer stong / /
yid du 'ong ba'i gnas dag tu / /
'bol ba'i stan sogs la 'dug nas / /
thang ka la sogs gzugs bzhag bsgom / /
zhes gsungs pa ltar /
gnas der slob dpon shrI b+ha tras /
dang po kho nar bdag med pa bsgom pas nang gi khrus byas /
zhes gsungs pa ltar nang gi khrus dang /
slob dpon zhi ba ye shes kyis dang bor khrus byas zhes gsungs pa ltar /
phyi'i khrus byas /
maN+Dal byi dor byas me tog gcal du bkram /
bris sku bshams /
bsam gtan gyi stegs bu dang ldan ba'i stan bde ba la kha lhor phyogs pa'am phyogs par mos /
ro gdan la 'dug par mos nas dus thog mar mtshan phyed du byas nas skra bsil ba 'am /
gon skra 'am mos pa gang rigs kyi sgos /
bdud rtsi ril bu 'am nang mchod byin gyis brlabs bas kha dag bar byas nas nyams su len no / / / /
rmad byung dkon ba'i gsang sngags zab mo'i lam / /
mchog tu gces par 'os pa'i snyan brgyud chos / /
bshad sgrub sgo nas yar gyi zla tshes bzhin / /
'phel mdzad khyab bdag bla ma'i zhabs la 'dud / /
'khrul ba'i rnyog bral 'chi med rdzing las 'khrungs / /
ngan rtog thun gsum mun pa'i gegs dang bral / /
zab chos sin+d+hu wa ra'i 'dab ma dag /
rnam dbyod smin legs 'gram chang gis phye 'di'o / /
de la 'dir dam pa gcig nas gcig tu brgyud pa'i phyag len mthong brgyud dang /
zhal shes rab mchad ba zhig rang cag gsang sngags pa rnams la nges par dgos pas /
rgyad sde rnams su lam gyi rim pa dkrugs shing mi gsal ba dang /
khyad par gsang sngags la byin rlabs kyi brgyud ba shin tu gces so / /
des na bdag gi dbal ldan bla ma dam ba /
rigs dang dkyil 'khor kun gyi khyab bdag /
rdo rje 'chang chen po dkon mchog yar 'phel gyi zhal snga nas las thos pa'i zhal shes thor bu ba 'ga' tsam @# / /
bkod na /
'dus pa'i dbang bskur ba'i dkyil 'khor la lnga bsre dgos pa klu byang gis gsungs pas /
sta gon ma byas na de mi tshang bas sta gon byed pa 'am u pa de shas dkyil 'khor sbyan drangs pa dgos /
de ni sngar rang gis sta gon dang bcas pa'i mdun bskyed bsgrubs nas /
lnga bsre tshang ba'i dkyil 'khor de la bdag 'jug gam gzhan la dbang bskur ba byas pa'i dkyil 'khor de gshegs gsol kyi skabs su mi gshegs par nam mkhar btegs nas bzhag pa zhig yin la /
de phyin chad bdag 'jug sogs kyi skabs sta gon ma byas kyang chog / / /
tshe dbang gi phyag len zin bris /
dang po spyi dang bye brag gi chos bshad nas yid 'khrul bar byas /
de nas slob ma bsang sbyangs /
lhar bskyed /
gnas gsum du yi ge bkod /
ye shes pa dgug gzhug dbang bskur rgyas gdab byed /
de nas snod rung du byas /
slar yang mdun gyi nam mkhar mgon po tshe dpag med sangs rgyas byang sems dpa' bo mkha' 'gro'i tshogs dang bcas pa spyan drangs /
mchog cing bstod /
de nas slob ma lhar gsal ba'i rags bdag tshe dpag med kyi phyag gi bum nang gi sngags phreng las 'od 'phros nas byin rlabs /
bdud rtsi nus pa sogs bkug /
bstim pas bum pa bdud rtsis bkang zhing lud nas slob ma'i lus la zhugs pa gzhung bzhin dang /
me tog mthor tshe nam mkhar bzhugs pa rnams kyis glu gar mdzad cing rol mo brdung /
me tog dang gur kum la sogs pa'i char phab pa sogs bsam zhing /
dngos su rang nyid kyis byas /
'byung ba bzhi ni tshe brtan pa sogs byed pa yin /
lha ba stim pa ni /
mdun bskyed kyi tshe bum mgong bzhag nas bka' bsgo rgyas bsdus skabs dang bstun nas sbyi po nas bstim /
snying kar ye shes sems dpa'i tshul du bzhugs nas tshe rabs kun tu lhag pa'i lha mdzad pa'i smon lam shis brjod bya /
de ka bstim pa dang /
de 'dra re chad nas bstim pa sogs skabs dang sbyor /
phyag len 'di ni paN chen rin po che'i phyag srol yin gsungs / / / /
phyag rdor u tsar gyi man ngag ni /
rdo rje sngon po rtse dgu pa steng tshangs pa'i 'jig rten nas 'og dbang chen gser gyis gzhi la thug pa /
ra rnams khong seng de las ye shes kyi me 'bar bas stong gsum thams cad mes gang nas gdon bgegs thams cad bsreg par bsam pas /
klu gdon gtso bor zhi bar bshad /
gdon bgegs 'byung bo zhi bar gtso bor byed na /
khro bo'i tshogs dpag tu med pa 'phros na nges par zhi ba yin pas /
'di ni man ngag yin par nges pa mdzod gsungs /
'byung 'dul gyis gdon thams cad 'joms par byed pa yin te /
dbang ldan ni dbang phyug chen po yin pas /
de'i 'khor la dbang phyug pa zhis gtso ba'i tshangs pa brgya phyin nas 'og klu chen brgyad sogs de'i 'khor yin pas /
drag po che ba zhig yin pas de 'dul phyir bstan pas na 'byung 'dul mthu stongs @# / /
che ba yin / / / /
spos sbyor rigs ldan mchod sbrin zhing khams kun khyab ces bya ba bzhugs so / /
oM swa sti pra dzA b+h+yaH spos sbyor 'dzam gling kun khyab la /
gur kum dang /
tsan+da na dmar po'i dang /
tsan+da na dkar po'i sbyor sde gsum las /
dang po gur kum gyi sbyor sde ni /
shug phye nyag bcu lta bu la /
gur kum bzang na bor gang dang /
'bring yin na bor do dang /
zhan na bor re gsum yang dgos la /
de la yang mang nyung tshad tsam gyis mi chog sbyor tshul gal che bas /
gur kum bzang po bor gang la /
shug pa nyin gsum bar du btsos nas shug dri thon nges byas /
dar tshags la legs par btsags /
nyag bcu la /
na khi zhag yun ring mnyes pas dri ma nyin lam bco brgyad tshor grags /
bco lnga'i bar du gnur gdags byas pas skam 'gro ba'i bar byas /
bor re gsum /
gla rtsi spus gtsang bor do /
gla sgang nyag do /
ar skya 'ba' zhig pa nyag do /
sha bo ru rta /
dri bzang /
dngul srang gang dang mnyam pa /
g+hi wang bur ma 'dra /
srang gang dang mnyam pa /
li shi de 'dra tsam /
pi la srang gang /
dri bzang yang rlung la ldang /
sug sman srang phyed /
dza ti rdog bdun /
dri bzang la mnyam /
rlung la phan zhing dri mchog /
ga pur dngul dri bzang yang bsil /
?bsod nams che /
dbang gi rdzas /
gur kum mdag bzang zho lnga| drong sman /
bi bi ling zho do /
tsan+da na dkar bo zho lnga /
dri bzang bsil /
ka ko la /
'di gnyis dri bzang zhing rlung la phan /
rdog gnyis /
bzang drug a ru ra gser mdog rdog gsum /
bsod nams che /
rud pa che ba'i thabs /
kha che 'bring bor do 'am /
rab yin na bor gang dang /
zhan na bor gsum /
shel ka ra bor gang /
rdo dregs tshon tsam /
rdzas de dag phye ma zhib btags dang dar tshags la btsags /
chang gar ma'i nang du sngon du kha che phye ma blugs la grang sbyor gyis gnu ra /
gla rtsi'i phye ma de bzhin dang /
gur kum gyi mdangs 'byin pa'i thabs /
gla rtsis klu la gnod pas spangs phyir yin /
gla rtsi med na mi dgos /
'di mang na dri bsad 'gro la /
rdo dregs dkar ser sna tshogs pa'i steng bzhar nas 'og blangs na spos me 'bar /
de nas rdzas dgos bskol na dri yal 'gro /
gzhan kun btab la mnyes shing /
chad mang nyung shug pa sbrus thub nges las mang na mi bzang /
dbang lag mang nyung bzang ngan dang bstun /
de gur kum gyi sbyor sde'o / /
tsan+da na gyi sbyor sde shug pa khal gcig la /
tsan+da na khal gcig nyag lnga /
gu gul kha la gcig ar nag nyag lnga /
gla sgang nyag lnga /
sha bo ru rta bor gang /
bzang na nyag gsum /
sug sman bor phyed de tsam ma byung na'ang rung yang cung zad dgos /
dza ti rdog po bcu /
bu ram gyi gar rdog nyag gsum /
gu gul med na tsan+da na kyi dang 'dra /
gla rtsi med nan khi khyi dang 'dra /
tsan+da na ar skya mi bzang /
'di spos dri ngar che bsod nams bzang /
ka ko la rdog gsum /
a ru ra gser mdog rdog bzhi /
bsod nams che la du ba sbom /
dbang lag bzang dan tshod dang bstun /
sbyor tshul /
sngon la gu gul zhib bar btags nas /
chang ngar mar btab nas bskol te ras tshags ngan pa la btsags /
ro ma 'ga' ma lus pa byas /
de la chang blugs nas tsan+da na btab ste khol thag chod bya byas /
@# / /
de rjes shug pa khu ba bton pa /
skam po min na tshos mi len pas skam sang gi phye ma btab pa bskol la tshos nges byas /
de rjes sman gzhan gyi phye ma btab la bskol mi rung /
dri yal 'gro bas /
sman gzhan btab nas legs par gnur la /
de'i khar shug phye skam po mang po btab pa byas na sman gyi dri thon mi 'gro /
gos mang pos bkab ste bsnyal nas zhag gcig bzhag /
dbang lag bzang na nyag bdun nam brgyad dgos /
'di'i mjug ma tshang / / / /
gang gi mdzad 'phrin grags snyan phun tshogs bla med gdugs dkar gyis / /
ma lus rab 'byams rgyal ba'i zhing rnams mdzes pa'i gzi byin gyis / /
rgyal ba'i dkyil 'khor rgya mtshor dbang bsgyur dkon mchog mtshan can zhabs / /
lha mi'i gtsug gi nor bus rab mchod de la rtag tu 'dud / /
rab yangs 'gro kun chub pa'i kun rmongs sngon gyi lha / /
rtag 'gro'i sar ldan 'bod zol ma ning ltor bzhus mes / /
srid mtsho don med bya ba'i rgya can 'di skam bar / /
rtag zhi rnam sad dga' dang bdud nyon skrag pa 'dzin / /
gang tshe 'bad pas ma bsdus thub pa'i spang rtogs kun / /
rab dga' rgyas pa'i khyod thugs 'od gsal nam mkha' cher / /
rgyu skar mu tig phreng ldan thub bstan kun+da'i gnyen / /
dngos kun legs mtshon kun 'od rdo rje'i sar phyin nges / /
mkha' yis 'khyud min mkhas btsun bzang gsum yon tan tshogs / /
zung 'jug za ma tog 'dir shong min zhing kun tu / /
ngo mtshar bkod pas spud la skal ba dman pa 'gas / /
kye hud mya ngan 'das zhes smre sngags bton nam snyam / /
srid zhi'i legs byas kun gyis mi mtshon phyir / /
khyod kyi gsang gsum sgyu 'phrul gar gyi dper / /
slar yang dkyil 'khor bdag po khyod bzhengs par / /
dgos zhes lha mis gsol ba 'debs pa bzhin / /
grangs med bskal pas phyin min rgyal ba'i sang / /
snyigs dus zla ba'i phreng ldan mang min gyi / /
go ma gcig gis gnon nges gsang rdo rje'i theg /
tshad ma bzhi ldan 'jig rten la rgyas shog /
mtha' drug tshul bzhi'i gyen 'thor mkha' la 'phyo / /
rgyan bdun bum pa brgyar skyes ri bos bskor / /
rgyal ba'i gsang gsum 'dus rtse rgyud rgyal gyi / /
rab brtan lhun bor 'gro rnams longs spyod shog /
gang na dal 'gro thur du 'bab min cing / /
'gro ba las kyis 'khor bar 'jug min pa /
de srid bcu ldan bshes gnyen nyin byed kyi / /
lhun grub bzhed pa'i snang ba 'dod 'jor shog /
'dzam gling yangs po'i lto bar grags snyan dang / /
zab rgyas chos kyi rnga chen zung bsgrags pas / /
rab 'geng srid zhi'i nyer 'tsho sre rgyud kyi / /
'dus snge mchog 'di dbyar mtsho ltar 'phel shog /
rgyal ba kun gyi yab gcig tsong kha pa'i / /
mdo sngags bshad sgrub mtshungs bral lam gsum 'bang / /
rtag par skye dgu'i sman du che ba gang / /
'phrin las nge mo mang gnyer rgyas par shog /
yang dag brjod pa bla med bkra shis dung / /
lhag bsam@# / /
dkar pas kun nas g.yas su 'khyil / /
mi shis mthar byed sgra dbyangs yongs rdzogs 'dir / /
smon bzhin 'grub par mchog gsum mthus byin rlobs / /
zhes rigs dang dkyil 'khor kun gyi khyad bdag rje dkon mchog mtshan can gyi nang rten dngul gdung rin po che bsnyan dar sgron rgyu 'bul skabs /
bstod de smon pa'i tshig rin chen phreng mdzes zhes bya ba 'di yang /
kun mkhyen khri rin po che yab sras dang rje de nyid sogs dam pa du ma'i bka' drin gyis sde snod gsum rgyud sde bzhi tha snyad rig pa sogs la'ang blo gros kyi 'jug pa brgya phrag shar ba'i dge sbyong thos ldan 'jam dbyangs bzhad pa'i rdo rje gzhan phan dbang po phyogs las rnam par rgyal ba'i sdes ston pa mngon par rdzogs par sangs rgyas pa'i dus khyad par can la sug bris bgyis pa dge legs su gyur cig / / /
na ma s+s+war swa styai /
sangs rgyas gnyis pa blo bzang grags pa yi / /
mdo sngags bstan pa'i rgyal mtshan 'dzin mdzad pa'i / /
mkhas mang rgya mtsho'i dbus na mngon mtho ba / /
dpal ldan bla ma dam par gsol ba 'debs / /
blo bzang bstan pa'i yan lag brgyad ldan chab / /
rgol ngan 'khrul ba'i rnyog pa sel mdzad pa'i / /
'khrungs rabs ke ta ka'i phreng zhabs brtan zhing / /
legs bshad gzhung brgya'i 'chad nyan 'phel bar shog /
sprul ba'i sku 'bum byang chub shing gi rtser / /
'od zer rab 'gyed 'dus sde'i gtsug lag gi /
'dir rkang pa gcig chad dam /
rgya phib bum pa brgyar skyes legs bsgrubs pa'i / /
byang phyogs skyong pa'i sbyin bdag mi yi dbang / /
btsun mo sras dang 'khor 'bangs thams cad kun / /
tshe rabs kun tu rgyal ba'i bstan pa mchog /
'dzin skyong spel la gsang bdag lta bur shog /
'gro ba'i phan bde spyi dang khyad par du / /
blo bzang mdo sngags smra ba'i dge 'dun sde / /
sprul pa'i sku 'bum 'bar ba'i byams pa gling / /
bshad sgrub phan tshun 'gran bzhin rgyas par shog /
bla ma 'jam mgon rgyal ba'i byin rlabs dang / /
yi dam rdo rje 'jigs byed mthu stobs dang / /
bstan bsrung ye shes mgon po chos rgyal mthus / /
blo bzang bstan pa dus kun rgyas gyur cig /
legs smon tsin+ta ma Ni'i phreng mdzes 'di| |rgyal ba gnyis pa'i bltams gnas sprul pa'i sku / /
'bum phrag dkrigs pa'i gan+d+ho la yi tog /
bzhengs pa'i smon lam dgos zhes mi dbang dang / /
sku 'bum 'dus sde zung gis bkas bskul tshe / /
'dus sde dgon gnas de la dga' dad pa'i / /
mang thos dge slong 'jam dbyangs bzhad pa yis / /
dga' ldan dam chos bkra shis 'khyil du bris / / / /
oM swa sti sid+d+hi /
dkon mchog gsum dang bde gshegs mched brgyad la / /
dngos bshams yid kyis sprul pa'i mchod pa'i tshogs / /
'byams klas 'gro rnams bla med byang chub la / /
tshe 'dir 'god phyir dang ba'i sems kyis 'bul / /
thub bstan spyi dang rgyal dbang @# / /
tsong kha pa'i / /
ring lugs rgyas mdzad rgyal ba'i dbang po yi / /
zhabs pad rab brtan khrims ldan mkhas mang gis / /
'dzin ma'i khyon yangs ma lus 'gengs par shog / /
dge tshogs tshogs gnyis chu gter la zhugs te / /
legs bshad bshad sgrub bstan pa'i rgyal mtshan che / /
dkon mchog mchog gi thugs rje'i grib bsil la / /
'gro kun kun mkhyen bar du dal gsor shog / / /
oM swa sti sid+d+haM /
mtshan tsam thos pas srid zhi'i 'jigs chen las / /
yongs skyob bder gshegs mched brgyad 'khor bcas la / /
dngos bshams yid sprul kun bzang mchod tshogs dang / /
mi mthun phyogs las rgyal pa'i rgyal mtshan che / /
sprin dkar thags su btags pa'i bkra shis dar / /
gser 'od rab 'bar 'brug chen 'khyud pas spras / /
g.yu 'brug nga ror dogs pa'i sgra 'byin rnga / /
lha mi'i rnam 'dren bder gshegs mched brgyad la / /
'gro rnams rdzogs pa'i byang chub thob phyir 'bul / /
blo bzang rgyal bstan chos srid zung gi rnga / /
rnam dpyod legs byas dbyug gus rtag bsnun pas / /
grags snyan dkar pos phyogs kun yongs khengs nas| |'gro kun rdzogs ldan dpal la spyod par shog / / /
oM swa sti si d+d+haM /
zab zab yon tan gter chen mchog gsum dang / /
yang yang rgyal bas cher bsngags bder gshegs brgyad / /
dung dung sems kyis thub bstan bsrung bcas la / /
lam lam bkra ba'i lha mi'i dngos sprul dang / /
dbang po'i gzhu las grub pa'i rgyal mtshan tshogs / /
bdud rtsi dar dkar yug 'khyil lha rdzas dang / /
dbyar rnga dal gyis rgod pa'i dun du b+hiH /
ma rnams don gnyis rdzogs pa'i ched du 'bul / /
'jam dbyangs bla ma rje btsun tsong kha pa'i / /
ring lugs chen por rgyal rnams dgyes bzhad che'i / /
rdo rje 'chang gi bstan pa dar drag pas / /
mkha' yis khyab bzhin 'dis kyang yongs khyab shog /
'di yang bu slob zhig gis mchod rdzas phul ba'i smon tshig tu gnang ba yin nam snyam / /
srid zhi'i brtan 'phrog dpal mo'i mdzes sdug dang / /
dri za'i bdag po'i dbyangs kyi dpal 'phrog slad / /
mes bo'i snyan tshig dbyangs can sprul pa gang / /
kho bo'i mgrin mtshor rol pa las 'di byung / /
! / /
brdas bcing ba'i gab tshig gi rgyan /
rin bral gang+gA skyes kyi gong bu che / /
mu kha la 'ongs dpal du mi 'dzin par / /
rgya ma lib mo'i gnyen po phran bu dag /
tshol ba de 'dra blo gros ldan nam ci / /
mtha' dag gzugs can rab rtog tu bsres pa /
mdo rgyud sa 'dzin ma lus 'khur ba la / /
mi ngal spro ba'i zhwa ser 'dzin pa'i mkhas / /
mkhyen yangs dus sbal gyad kyi dang tshul can / /
gcig min 'dzin ma dog por byas pa bzhin / /
dga' pa'i bsdus brjod rgyan /
gzigs yangs spyan ldan mes po'i thod las babs / /
brgyad kyi ro ldan drim kun dang spal / /
dag ngas bsgrubs pas gang+gA la zhags nas @# / /
nags dang bya rog lhan cig 'dzom la dga' / /
ngo mtshar phul byung /
yon tan phung po mkha' la mi shong zhing / /
blo gros srang gis mi theg dpal tu lci / /
de lta'i yon tan 'dom gang mi lus la / /
shong ba a ho sgyu ma min nam ci / /
rab spel /
rdul phran grangs la 'khu ba'i 'gro ba dag /
'phrin las khor yug ri bos rtag 'khyud ba / /
mes bo skyengs phyir byed pos bskrun pa 'di / /
ma byin blangs bas bshes khyod snyems mi rigs / / / /
'di ni sngon med bsdus brjod /
mun ba stug bor 'dom 'jal rang snang gis / /
me khyer srin bu kwa ye bag yod rigs / /
srid na shong min snang ba'i gter chen po / /
'char dang nub bral bcu gnyis bdag po mchis / /
'jigs rung bsdus brjod /
ro la chags nas pad mtshor rnyog pa'i tshogs / /
slong byed lag ldan tshogs kyang skad ma 'byin / /
'di na glog gi lce can sprin gyi sgra / /
shin tu bzod min rtsal ldan gdod lnga mchis / /
de ni snying la 'jam dpal nyid zhugs pas / /
mgrin pa gsung dbang 'dab brgya'i rgya grol bar / /
snyan tshig bung ba'i glu dbyangs 'tsher ba'i glu / /
dri za'i rgyud blangs 'jigs med rdo rje'o / /
zhes pa'ang 'jam dbyangs bzhad rdor gyis bris / / / /
mnyen gshin byams pa'i 'dzum gyi dkyil 'khor rgyas / /
zab rgyas bslab ston bdud rtsir 'babs nges sems / /
blo gros 'dab ma rab dga'i sbrang rgyas bar / /
legs bshad dri bsung spro bzhin mgo lcogs ldem / /
ltan sdug ba zhal ras zla ba las / /
myang yang tshim bral rab bsil legs bshad kyi / /
ga bur dog ba bran ba'i bdag blo'i mtsho / /
ma bskrun bzhin du nam mkha'i mtha' der 'phyo / /
mang du thos pa'i rin chen snod yangs rtag tu rnam par bsam pa'i mtsho / /
rab tu zab pas rgya rngam gshag kyang rnyogs pa'i rdul gyi dri mas dben / /
'chad rtsod rtsom rlabs ling ling g.yo yang snying ni ting 'dzin lam mi 'khrug /
gang la 'bad pa'i re ba mchog tu skong byed khyod ni ngo mtshar 'phred / /
'di yang rje nyid kyi phyag bris ngom las bshus / /
hUM gangs ri'i mdog can rta mchog steng na brjid / /
ru mtshon phyar zhing snyan grags tshe dpal bskyed / /
bdud rtsi bum pas ci 'dod dngos grub ster / /
lha chen spom ra'i sku la bdag bstod do / /
khyed la mchod cing bstod pas rnal 'byor bdag /
dpon slob dgon gnas mi nor bcas pa kun / /
bcol lo gtad do nyin gsum byar dang / /
mtshan gsum mel tshe rtag tu bsrung bar mdzod / /
dgra dang bgegs kyi gnod pa kun ni zhing / /
rnal 'byor bdag cag cho dang longs spyod rgyas / /
khams gsum dbang sdud stobs chen shugs ldan pa'i / /
'phrin las rnam bzhi'i dngos grub bstsal du gsol / / / /
brag dkar bsang mchod 'dod dgu'i char 'bebs zhes bya ba bzhugs so / /
na maH shrI badzra b+her wA ya /
rang yi dam gyi brgyal la gnas pas bsad rdzas mchod gtor rnams a mr-i tas bsangs /
swa b+ha was sbyangs /
stong pa nyid du gyur /
stong pa'i ngang @# / /
las rang rang gi mid yig dang po thig les brgyan pa zhu ba las byung ba'i dam rdzas spyan gzigs mchod gtor rnams kun tu bzang po'i mchod sprin gyi rang bzhin lha gnyan chen po 'khor dang bcas pa'i dbang po drug gi spyod yul du zag pa med pa'i bde ba khyad par can bskyed pas gzhi bar snang gi khyon thams cad yongs su gang bar gyur /
oM AH hUM /
zhes byin gyis brlabs /
hUM bla ma yi dam mchog gsum thugs rje dang / /
bstan srung mthu stobs rten cing 'brel 'byung mthus / /
dngos bshams yid sprul mchod pa'i sprin chen po / /
'dod dgu'i phun tshogs sa kun khyab ba gyur cig /
gar bzhugs rin chen las byung gzhal las nas / /
mthu stobs rdzu 'phrul rmad byung lha gnyan che / /
brag dkar dge bsnyen chen po 'khor bcas rnams / /
thogs med 'dir gshegs yid 'phrog gdan la bzhugs / /
dngos bshams yid sprul rol pa las byung nga'i / /
dwangs bsil mchod yon nyer spyod rol mor bcas / /
lha bsang dud sprin nam mkha'i khams kun 'gengs / /
mdzes pa'i rta mchog khyung ltar lding ba dang / /
g.yag dkar zhol chen nga ro 'brug bzhin sgrogs / /
de sogs mthun rdzas go mtshon sna tshogs 'dis / /
brag dkar dge bsnyen 'khor bcas mnyes gyur nas / /
byang chub gling gi sgom sgrub dge 'dun sde / /
srid mtha'i bar du dar zhing rgyas par mdzod / /
rgyal ba gnyis pa yab sras bka' bzhin dang / /
'jam dpal gshin rje'i gshed kyi dam tshig bzhin / /
ma g.yel mthun pa'i las sgrubs 'gal rkyen sol / /
'dod dgu'i longs spyod char bzhin 'bebs par mdzod / /
rmad byung sras bcas sogs bya /
zhes brag dkar dge bsnyen chen po'i bsang mchod 'dod dgu'i char 'bebs zhes bya ba 'di ni /
brag dkar rab 'byams pa chos 'dzin grags pas bsod nams kha btags /
dngul dong tse mang du phul nas yul lha'i gsol mchod rgyun du byas chog pa zhig dgos zhes bskul ba'i ngor /
shAkya'i dge slong 'jam dbyangs bzhad pa'i rdo rjes sbyar ba 'dis kyang bstan 'gro la dge bar gyur cig / / /
@# / /
na ma s+s+wa ra swa tyai /
sngon sbyangs rnam dkar bag chags stobs che bas / /
gzigs pa tsam gyis gzhung brgya'i tshig dang don / /
dwangs pa'i shel la sna tshogs tshon bzhin du / /
'dzin mdzad nam mkha' lhun grub zhabs la 'dud / /
legs smon nam mkha' bzhin du rgya che bas / /
mkhas grub du ma'i zhabs bsten so thar sogs / /
sngom gsum 'bad med lhun grub srung mdzad pa'i / /
btsun pa'i mchog gyur mgon la gsol ba 'debs / /
thos dang bsam pas mdo sngags gzhung lugs tshogs / /
nam mkha' lta bu'i mtha' yas legs rtogs nas / /
'chad rtsod rtsom la lhun grub thogs med pa / /
paN chen kun gzigs dam par gsol ba 'debs / /
chos kun sgyu ma ltar rtogs 'jig rten chos / /
smyon pa'i gar dang nam mkha'i dkyil bzhin du / /
spros kun stong par gzigs nas lhun grub tu / /
skye ba'i zlos gar mdzad la gsol ba 'debs / /
mgon khyod thugs la bzhed pa'i thos bsam sgom / /
gzhan don mdzad 'phrin 'khor lo bzhi ldan gyi / /
sprul pa'i rabs kyi phreng ba nyin byed bzhin / /
pa dag sogs 'dab brgya'i dpal du legs 'char shog /
tshe rabs kun tu khyed sogs dag ba'i bshes / /
rgyal dang rgyal sras mang bos rjes bzung ste / /
sgra dbyangs sras dang nor bzang kun bzang bzhin / /
bdag cag don gnyis lhun gyis grub par shog /
bla ma rgyal ba sras bcas thugs rje dang / /
rten 'byung bslu ba med pa'i bden pa dang / /
bdag cag dang mos stobs kyis bden pa'i tshig /
ji ltar smon pa bzhin du 'grub gyur cig /
ces gzhung brgya thogs med du smra ba'i paN chen nam mkha' lhun grub kyi bstod pa gsol 'debs tshogs gnyis kyi chu gter zhes bya ba 'di ni paN chen de nyid kyi slob ma dka' chen bcu phrag smra ba bstan 'dzin rgya mtshos bskul ngor /
shAkya'i dge slong many+dzu g+ho ShA has sya badzra gyis bris pa kun la phan par gyur cig /
