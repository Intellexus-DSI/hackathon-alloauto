@# /
() () /
dpal 'khor lo sdom pa'i ja mchod rdo rje'i lus kyi mchod sprin bzhugs /
! bcom ldan 'das dpal 'khor lo sdom pa lus dkyil kyi lha tshogs la ja mchod 'bul bar spro na bza' btung byin rlabs lag mchod ltar rgyas pa'am /
bsdu na /
oM AHhUM ha hoHhrIH zhes byin gyis brlabs la lus dkyil kyi lha tshogs gsal btab nas /
bdag lus yid ma lhar gsal spyi gtsug tu / /
skyabs gnas kun 'dus bla ma rdo rje 'chang / /
rgya ja 'bul lo brtse bas rjes bzungs la / /
sku gsung thugs kyis byin gyis brlab tu gsol /
snying dbus phyi nang rdo rje gdan gyi spong / /
dpyid thig ston mchog dpa' bo yab yum la / /
rgya ja 'bul lo sku gsum zung 'jug gi /
go 'phang tshe 'dir thob bar byin gyis rlobs / /
chos kyi 'khor lor spyan sogs yum chen bzhi / /
dbyer med snying po'i rnal 'byor rnam bzhi la / /
rgya ja 'bul lo ches dang longs spyod kyi / /
yon tan ma lus kun nas rgyas par mdzod / /
skra mtshams la sogs gnas dang nye gnas na / /
kun bzang la sogs dpa' bo mkha' 'gro'i gar / /
rgya ja 'bul lo drag po'i las kun sgrubs / /
thugs kyi rigs kyi pho nyas rtag skyong mdzod / /
mchan khung la sogs zhing dang 'dun rtog na / /
sgrib sel la sogs dpa' bo mkha' 'gro'i gar / /
rgya ja 'bul lo dbang gi las kun sgrubs / /
gsung gi rigs kyi pho nyas rtag skyong mdzod / /
mtshan ma la sogs 'du dang dur khrod na / /
zla 'od gzhon sogs dpa' bo mkha' 'gro'i gar / /
rgya ja 'bul lo zhi ba'i las kun sgrubs / /
sku yi rigs kyi pho tes rtag skyong mdzod / /
phyogs mtshams dur khrod kha dang dbang po'i sgor / /
ke'u ri la sogs sgo mtshams ma brgyad gar / /
rgya ja 'bul lo rab 'byams las kun sgrubs / /
bar chad bgegs dpung ming gi lhag mar mdzod / /
sred pas ma gos rang lus lha sku'i ngor / /
sbyangs rtogs spar byas bdud rtsir rol pa yis / /
mchog gi bde bas drangs pa'i lhan skyes dngos / /
spros bral stong pa'i dbyings su 'jug par shog /
skye shi bar do 'bras bu'i sku gsum du / /
'khyer ba'i thabs mkhas bcos dang bcos min lam / /
tshe 'dir mngon du gyur nas zung 'jug gi /
gdod ma'i rgyal sa myur du zin bar shog /
bza' btung gos dang yo byad gnas mal sogs / /
ji snyed 'brel pa thob tshad yid can kun / /
dman pa'i gnas su nam yang mi gzhol bar / /
mkha' spyod zhing du rig 'dzin sku thob shog /
ces ja mchod 'di yang dag ldan dpon lhas bskul ngor bde chen snying pos sbyar ba'o / /
! dad gtong rab yangs sbyin pa'i bdag po che / /
sur+ya d+h+wa dzas yon sbyar rnam dkar mthus / /
sa lam bgrod pa rab myur shing rta'i shugs / /
zung 'jug gdod ma'i rgyal sar myur 'god shog / / /
dge'o / / /
