@# / /
rje brtsun bla ma blo bzang grags pa'i dpal gyi gsang ba'i rnam thar gsol 'debs bzhugs so / /
@## / /
chos kyi rgyal po tsong kha pa la phyag 'tshal lo / /
gang gi mkhyen pa rab yangs nam mkha' la / /
ji lta ji snyed mkhyen pa'i 'od zer can / /
rgyal sras nyi ma rje btsun chos kyi rje / /
dpal ldan bla ma'i zhabs rdul spyi bos bsten / /
khyod kyi sku gsung thugs kyi yon tan rnams / /
phyogs bcur bzhugs pa'i rgyal ba sras bcas kyis / /
ma lus brjod par mi nus 'on kyang ni / /
dad pas spel la cung zad mnyan par gyis / /
yon tan rgya mtsho'i bstod tshig me tog gi /
phreng ba spel legs blo gsal mgrin pa'i rgyan / /
dad pa'i bsod nams spel ba'i rin chen 'di / /
bdag gis bsgrubs la mkhas rnams dgyes par mdzod / /
khyod kyi legs par spyad pa'i bsod nams sprin / /
gdul bya'i dge legs spel ba'i char rgyun can / /
zab dang rgya che snyan pa'i 'brug sgra sgrogs / /
dpal ldan bla ma chu 'dzin dbang po bzhin / /
ting 'dzin bye ba mang la dbang bsgyur zhing / /
legs bshad rtsom dang sgrub la mngon brtson pa / /
rnal 'byor dbang phyug sngags rig kun gyi gtso / /
dpal ldan bla ma lus can gtsug na rgyal / /
sngon tshe rdo rje gdan du rgyal ba la / /
rin chen shel gyi phreng ba brgya rtsa gcig /
legs par phul te byang chub sems bskyed nas / /
yang dag lta ba rtogs pa'i skal ldan gyur / /
dpal ldan bla ma'i zhabs la gsol ba 'deb / /
dgung lo bdun nas rje btsun gsang bdag dang / /
shing rta chen po dpal ldan mar me mdzad / /
mngon sum gzigs shing rgyun du rjes bzung bas / /
@# / /
sngags dang pha rol phyin gzhung gdams par bshar / /
dpal ldan bla ma'i zhabs la gsol ba 'debs / /
in+d+ra nI la'i mdog ltar rab sngo ba'i / /
rab mdzes 'od zer lnga yi dra ba can / /
shin tu zlu ma pa'i dbus su 'jam pa'i dbyangs / /
mngon sum gzigs pa rje btsun chos kyi rje / /
dpal ldan bla ma'i zhabs la gsol ba 'debs / /
de nas brtsams te rje btsun mkhyen pa'i gter / /
nam 'dod gzigs shing dpal ldan 'dus pa dang / /
shes rab pha rol phyin gzhung zab mo'i don / /
rgyun du gsan pa rgyal sras chos kyi rje / /
dpal ldan bla ma'i zhabs la gsol ba 'debs / /
yan lag bdun pa'i cho ga mdzad pa'i tshe / /
sangs rgyas sum cu so lnga mngon sum du / /
rang rang sku yi dbyibs dang phyag mtshan sogs / /
ji bzhin rgyun du gzigs pa chos kyi rje / /
dpal ldan bla ma'i zhabs la gsol ba 'debs / /
g.yas g.yon phyag ga chos 'chad phyag rgya can / /
bzang po'i bzhugs stangs mdzad pa'i byams mgon gyis / /
slar yang stobs bcu mnga' ba gshegs pa bzhin / /
rgyal ba'i mdzad pa bsgrub par lung bstan pa / /
dpal ldan bla ma'i zhabs la gsol ba 'debs / /
lha mi'i ston pa shAkya'i rgyal po dang / /
sman gyi bla dang 'dren pa 'od dpag med / /
'khor tshogs rgya mtsho'i dbus na ltam me ba / /
mngon sum gzigs pa rgyal sras chos kyi rje / /
dpal ldan bla ma'i zhabs la gsol ba 'debs / /
dngos grub 'byung gnas rje btsun sgrol ma dang / /
gtsug tor rnam rgyal 'phags ma 'od zer can / /
bar chad kun sel gtsug tor gdugs dkar sogs / /
lhag pa'i lha rnams yang yang gsal bar gzigs / /
dpal ldan bla ma'iX rgyal sras klu sgrub rje btsun sangs rgyas bskyangs /
'phags pa lha dang dpal ldan zla ba'i zhabs / /
rnal 'byor dbang phyug klu yi byang chub rnams / /
mngan su byon nas rgyun du rjes bzung ba / /
dpal ldan bla ma'i x sa gsum brnyes pa 'phags pa thogs med dang / /
kun mkhyen gnyis pa rgyal sras dbyig gi gnyen / /
'phags pas rjes bzung phyogs kyi glang po rnams / /
mngon sum byon nas rgyun du rjes bzung ba /
dpal ldanX smra ba'i zla ba chos kyi grags pa dang / /
yon tan 'od dang rgyal sras shAkya 'od / /
zhi ba lha dang dpal ldan a b+h+ya ya / /
mngon sum byon nas rgyun du rjes bzung ba / /
dpal ldanX in+d+ra b+hU ti dpal ldan sa ra ha / /
lU i pa dang rje btsun dril bu'i zhabs / /
nag po spyod pa padma'i ngang tshul sogs / /
mngon sum byon nas rgyun du rjes bzung ba / /
dpal ldan bla ma'iX 'di dag gzhung la brten nas rang gzhan la / /
phan pa rgya chen 'grub pa'i rten 'brel zhes / /
'jam dpal dbyangs kyis gsal bar lung bstan pa / /
gzhan don lhun gyis grub pa'i sems dpa' che / /
dpal ldanX zhi lhag zung du 'brel ba'i rnal 'byor gyi / /
ting 'dzin yar ngo'i zla ltar 'phel ba na / /
bcom ldan rdo rje 'jigs byed rab brjed pa / /
zhal phyag yongs su rdzogs pa'i sku mchog gzigs / /
dpal ldanX 'jam pa'i dbyangs dang rje btsun bla ma yi / /
thugs kar shes rab ral gri 'phrel pa las / /
@# / /
zag med bdud rtsi'i chu rgyun thugs kar zhugs / /
lhan skyes bde ba'i ting 'dzin bzang po 'khrungs / /
dpal ldan bla ma'iX bde ba can du skye ba'i smon lam dang / /
mi pham mgon gyi yang dag don bstod pa / /
don gyi ngo bo go rim 'jam dbyangs kyis / /
gsal bar gsungs nas tshig sbyor legs sbyar ba / /
dpal ldan bla ma'i zhabs laX sku gsung thugs rten rab gnas mdzad pa'i tshe / /
dam tshig pa la ye shes mngon sum zhugs / /
gang gis byin gyis brlabs pa'i lha tshogs rnams / /
skye dgu'i bsod nams zhing du legs grub pa / /
dpal ldanX rgyal sras klu sgrub yab sras gtso 'khor lnga / /
zab mo rten 'byung gtam gyi bgro ba mdzad / /
de yi nang nas dpal ldan sangs rgyas bskyangs / /
rgya dpes byin brlabs 'phags pa'i dgongs pa 'khrungs / /
dpal ldanX rgyud kyi mthar thug dpal ldan dus 'khor lo'i / /
yan lag drug gi gnad rnams dgongs pa na / /
bcom ldan dus kyi 'khor lo mngon sum gzigs / /
zla ba bzang po 'dra bar lung bstan pa / /
dpal ldanX chos 'khor lha sar cho 'phrul chen po'i dus / /
ngo mtshar bkra shis sna tshogs rgyan bkod pa'i / /
mchod pa bde ba chen por byin brlabs nas / /
phyogs bcu'i rgyal ba sras bcas mnyes par mdzad / /
dpal ldanX tha mal snod bcud snang stong sgyu ma dang / /
zab gsal gnyis su med pa'i rnal 'byor gyis / /
bde chen lha yi rnam par shar ba yi / /
sku yi rdo rje rnal 'byor chos kyi rje / /
dpal ldanX snying kha'i padmar sgo gsum rdo rje yi / /
'gyung 'jug sngags kyi gdangs su bzlas pa na / /
zhugs gnas thim pa'i 'od gsal phyag rgya che / /
gsung gi rdo rje'i rnal 'byor chos kyi rje / /
dpal ldanX lte ba'i 'khor lo'i gtum mo tsaN+Da lis / /
spyi po'i haM yig dbu mar zhu ba las / /
lhan skyes bde chen dpal la rnam rol ba / /
thuD kyi rdo rje'i rnal 'byor chos kyi rje / /
dpal ldanX phyogs bcur bzhugs pa'i rgyal ba sras bcas rnams / /
rnam dag smon pa'i dpang pong spyan drangs tshe / /
rang rang phyogs kyi de bzhin gshegs pa yi / /
sku yi bkod pas mchod pa bdag gir mdzad / /
dpal ldan bla ma'iX 'jam pa'i rdo rje'i dkyil 'khor gtso bo yis /
'jam pa'i dbyangs dang rje btsun byams pa gnyis / /
chos kyi bgro ba mdzad pa'i chus bkang ba'i / /
rin chen bum bzang ster ba gsal bar rmis / /
dpal ldanX rin chen du mas spras pa'i khri steng na / /
thams cad mkhyen pa bu ston rin chen grub / /
'dus pa rtsa ba'i rgyud kyi glegs bam ni / /
gtad nas 'di yis bdag po gyis zhes gsung / /
dpal ldanX glegs bam gtad de sngags dang phyag rgya yis / /
lan gsum dbu yi steng du byin brlabs pas / /
lho brag mar pa'i dgongs pa bsre 'pho'i gnad / /
rgyud dang 'phags pa'i man ngag yin par dgongs / /
dpal ldanX bde mchog 'khor lo'i sgrub pa mdzad pa'i tshe / /
dkyil 'khor pa rnams mngon sum gsal bar gzigs / /
phyi nang gnas gsum mkha' 'gro'i tshogs rnams kyis / /
rdo rje'i glu yi mchod pas dkyes par mdzad / /
dpal ldanX bdud dpung gzhil ba'i thugs dam mdzad pa'i tshe / /
gser sbyangs btso ma'i mdangs ltar rab gsal zhing / /
nyi ma bye ba'i 'od kyi khor yug can / /
bdud @# / /
'dul chen po'i thub pa mngon sum gzigs / /
dpal ldan bla ma'iX rje yi sku dang rgyal ba'i sku gsung thugs / /
dbyer med mdzad nas bdud sde zil mnan pas / /
bstan srung rnams kyis bdud rigs tshar bcad tshe / /
bdud kyi dmag dpung pham pa'i sgra chen grag /
dpal ldanX bstan srung rgya mtsho'i tshogs kyis mngon sum du / /
sngon tshe rdo rje 'chang gis bka' stsal bzhin / /
khyod kyi bstan pa 'dzin dang spel ba la / /
lhag par gus pa'i yid kyis tshul bzhin sgrub / /
dpal ldan bla ma'i zhabs laX dga' ldan gnas su mi pham chos rje'i drung / /
rgyal ba'i sras po 'jam dpal snying po zhes / /
'jam pa'i dbyangs dang gsang ba'i bdag po yis / /
gsal bar lung bstan rje btsun chos kyi rje / /
dpal ldanX de ltar dang ba'i yid kyis gsol btab pas / /
mkha' mnyam 'gro ba'i sdug bsngal sel byed cing / /
skye dang skye bar rje btsun bla ma yis / /
rje bzung dam chos 'dzin par byin gyis rlobs / /
bde chen lhan skyes ye shes 'char bar mdzod / /
dngos 'dzin khrul pa'i dri ma bsal tu gsol / /
sems nyid the tshom dra ba bcad du gsol / /
myur du khyed rang lta bur byin gyis rlobs / /
thos bsam sgom pa'i shes rab spel du gsol / /
'chad rtsod rtsom pa'i blo gros rgyas par mdzod / /
mchog dang thun mong dngos grub stsal du gsol / /
myur du khyed rang lta bur byin gyis rlobs / /
kun bzang mchod sprin nam mkha' mnyam pa dbul / /
thog med nas bsags sdig ltung so sor bshags / /
rgyal sras kun gyi dge la yi rang zhing / /
mya ngan mi 'da' tshes 'khor bskor bar bskul / /
'di ltar bgyis pa'i bsod nams rgya mtsho des / /
'gro kun ting 'dzin dpal la rnam rol zhing / /
legs tshogs yar ngo'i zla ltar 'phel ba dang / /
kun mkhyen rgyal pa'i bstan pa rgyas par shog /
ces bsod nams chen po'i dpal gyis mtho ba drung grags pa dpal bzang po sku mched kyi gsung gis bsgrul ba bzhin gzhung lugs 'bum phrag du ma la blo'i 'od 'phro ba rigs pa smra ba shAkya'i dge slong bkra shis dpal ldan gyis dpal ldan 'bras spungs chos kyi sde chen por sbyar ba'o / / / /
bkra shis / /
