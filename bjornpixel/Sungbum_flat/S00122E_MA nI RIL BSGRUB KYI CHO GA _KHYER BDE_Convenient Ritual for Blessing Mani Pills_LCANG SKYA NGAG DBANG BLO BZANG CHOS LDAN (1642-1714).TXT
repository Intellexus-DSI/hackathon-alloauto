@# / /
ma Ni ril bsgrub kyi cho ga 'khyer bde bzhugs b+h+yo / /
@# / /
bla ma dang 'phags pa spyan ras gzigs dbyer ma mchis pa'i zhabs la phyag 'tshal lo / /
'dir ma Ni ril sgrub bya tshul lag du blang bde bar dgod pa la /
sngon 'gro dngos gzhi rjes gsum las /
dang po ni /
ril bu'i rgyu la /
sangs rgyas kyi 'phel gdung /
mkhas grub kyi bla ma mtshan nyid dang ldan pa dam pa gong ma rnams kyi gdung rus /
bla ma dang dge 'dun gyi sde khyad par can gyis bsgrub pa'i ma Ni ril bu /
dam pa gong ma'i dbu skra na bza' lta bu nus ldan srog pa'i phye ma rnams zhib mor bdar ba / /
dri bzang gi chu gtsang la sbyangs te /
de bsres pa'i dri bzang gi chus zhib chen lta bu'i rtsam pa sprus de /
ril bu che chung 'tshams pa legs par bsgril pa mtshal gyi na bza' gsol te /
ril chags legs par byas pa skam thag chod des bum pa bzang po gas chags sogs kyi skyon med pa shin du gtsang ba /
bsang bdug legs par byas pa'i nang du sum gnyis tsam gang ba blug /
kha gos dar sna lnga'am dmar ser gyis bdums nas dar skud kyis bsdams te rgya gdab /
bum pa bzhugs pa'i stegs mthon po'i steng du bum pa g.yo 'gul mi yod pa dang /
mthar chu gnyis nyer spyod sogs kyi mchod pa gang mang bkod pa mdzes par bshams /
bum pa'i steng du thugs rje chen po'i sku byin brlab can yod na na bza' bzang po gsol te bzhugs su gsol /
bum pa'i khar gzungs thag rdo rje ras bal gtsang ma'i bsgril ba'i gzungs thag btags pa g.yo 'gul mi yod ba byas te bzhag /
ril sgrub kyi 'tshams la bzhugs mkhan bla ma dang dge 'dun rnams zhag bdun gyi gong nas sha chang skog tsong tham ka sogs mi gtsang ba dang dring ba'i bza' btung la 'dzem /
dngos gzhi la 'jug pa'i gong du 'tshams kyi ring cha zas mi rung ba la mi spyod pa dang /
phan tshun rtsod gleng dang /
'chal gtang sogs bya ba ngan pa la mi 'jug pa /
'tshams kyi nang du mi gdon can dang grim can sogs mi gtong ba /
'tshams pa rnams la bza' btung mi rung ba dang /
grib can mi 'dren pa /
ja dang dkar gsum sogs rung ba'i bza' btung dus su 'dren pa sogs kyi nang khrims legs par bsdam /
dngos gzi la 'jug pa'i tshe khrus dang gtsang sbra legs par byas te /
sems can thams kyi don du ma Ni ril bu legs par bsgrub par bya /
sems can mang po la phan pa'i ril bu legs par 'grub par 'phags pa thugs rje chen po dang phyogs bcu'i sangs rgyas byang sems thams cad kyis byin gyis brlab du gsol / /
chos skyong srung ma rnams kyis ril bu legs par 'grub pa'i bar chad bzlogs shing 'phrin las bsgrub du gsol snyam pa'i 'b+dun pas bsang dang cha gsum brgya rtsa rnams btang /
gnyis pa dngos gzhi ni 'tshogs pa thams cad bde ba'i stan la 'khod nas /
skyabs 'gro sems skyed tshad med bzhi sgom pa rnams sngon du btang /
swa b+ha was stong par sbyangs| stong pa'i ngang las baM las padma dang /
a las zla ba'i gdan gyi steng du rang gi sems nyid yi ge hrIH dkar po ring cha tshegs drag dang bcas pa /
de las 'od zer 'phros 'phags pa mchod /
sems can gyi don byas /
tshur 'dus yongs su gyur pa las rang nyid 'phags p thugs rje chen po sku mdog gangs ri ltar dkar ba /
zhal gcig phyag bzhi rtsa phyag gnyis thugs kar thal mi sbyar ba /
g.yas 'og mas shel dkar gyi 'phrong ba brgya rtse 'dren pa'i tshul gyis 'dzin cing /
g.yon 'og mas padma dkar po'i yub 'dzin pa'i 'dab ma snyan gyi thad du kha phye ba /
rin po che'i dbu rgyan /
snyan rgyan /
mgul rgyan @# / /
phyag gdub /
zhabs gdub 'og pags sogs rgyan sna tshogs pas mdzes par brgyan pa /
lha rdzas kyi gos kyi stor g.yogs dang /
sham thabs mjos par gsol ba ri dwags griShaN sa ra'i bgas pa nu ma g.yon pa la bkab pa /
zhabs rdo rje'i skyil mod krung gis sku las 'phros pa'i 'od kyi phung po'i dbus na bzhugs pa /
de'i spyi bor oM dkar pa / /
mgrin par AH dmar po / /
thugs kar hUM sngon pos mtshan pa /
thugs ka'i hUM las 'od zer 'phros phyogs bcu'i sangs rgyas dang /
byang chub sems dpa' thams cad 'phags pa thugs rje chen po'i rnam par spyan drangs /
dzaHhUM baM hoH dam tshig pa dang gnyis su med par gyur /
slar yang thugs ka'i hUM las 'od zer 'phros /
dbang gi lha rnams spyan drangs /
de bzhin gshegs pa rnams kyis mngon par dbang bskur du gsol /
zhes gsol ba btab pas dbang lha rnams kyis dbang bskur /
chu'i lhag ma spyi gtsug tu gnas pa yongs su gyur pa las 'od dpag med kyis dbu brgyan par gyur /
oM a'rya lo ki shwa ra ar+g+haM pra ti ts+tsha swa hA /
de bzhin du ar+g+haM gyi gnas su| p+d+yaM /
puShPe /
d+hu pe /
a lo ge /
gn+d+he /
nai wi te /
shap+ta rnams bcug pas mchod /
skyon gyis mgos sku mdog dkar /
rdzogs sangs rgyas kyis dbu la brgyan / /
thugs rje spyan gyis 'gro la gzigs| |spyan ras gzigs la phyag 'tshal lo / /
zhes pas bstod /
rang gi thugs khar zla ba'i dkyil 'khor gyi steng du bzlas bya'i sngags kyis bskor ba las 'od zer 'phros /
rgyal ba sras bcas la mchod pa phul| sems can thams cad kyi sdig sgrib sbyangs /
thugs rje chen po'i go 'phang la bkod /
sangs rgyas byang sems rnams kyi byin rlabs dang nus mthu thams cad 'od zer gyi rnam par bsdus nas hrIH yig sngags 'phreng dang bcas pa la thim par gyur /
par bsam la /
oM ma Ni padme hUM /
zhes pa'i snying po yi ge drug pa brgya rtsa brgyad bzlas la /
oM padma sa twa sa ma ya /
ma nu pA la ya /
zhes pa nas /
m+hA sa ma ya sa twa hUM phaT /
zhes pas brtan par byas la /
bdag skyed bsgrubs /
de nas bdun skyed bsgrubs pa ni /
swa b+ha was sbyangs /
stong pa'i ngang las pad zla'i steng du baM las byung ba'i rin po che'i buM pa dkar po lto ba che ba| mgrin pa ring ba /
mchu 'phyang ba la sogs pa'i mtshan nyid thams cad dang ldan pa phyi bum pa'i dbyibs can la nang gzhal yas khang gi rnam pa can gyi dbus su ril bu rnams re re nas padma dang zla ba'i gdan gyi steng du hrIH las padma hrIHs mtshan pa /
de las 'od zer 'phros /
'phags pa mchod /
sems can gyi sdig sgrib sbyangs /
sangs rgyas byang sems thams cad kyi byin rlabs thams cad 'od zer gyi rnam par tshur bsdus nas hrIH yig la thim /
de yongs su gyur pa las 'phags pa thugs rje chen po zhes pa nas /
'od dpag med kyis dbu brgyan par gyur /
zhes pa'i bar sngar ltar brjod de mdun skyed bsgrub /
de nas mchod pa rnams /
a mri tas bsang /
swa b+ha was sbyangs /
stong pa'i ngang las oM las rin po che'i snod yangs shing rgya che ba rnams kyi nang du oM 'od du zhu ba las byung ba'i mchod yon /
zhabs bsil / /
me tog bdug spos /
mar me /
dri chab /
zhal zas /
rol mo rnams dangs shing thog pa med pa nam mkha' dang mnyam par gyur /
oM ar+g+haM AH hUM /
zhes pa nas /
oM shap+ta AH hUM /
zhes byin gyi brlabs /
rab 'byams rgya mchod pag med na / /
mchod yon ji snyed yod pa rnams / /
bdag gi gus pas bshams pa 'di / /
thugs rje chen po'i lha tshogs la / /
'bul gyi legs par bzhes nas kyang / /
dngos @# / /
grub ma lus bstsal du gsol / /
oM A r+ya lo ki shwa ra ar+g+haM pra tI ts+tsha swA hA /
de bzhin du mchod yon gyi gnas su /
zhabs bsil nas rol mo'i bar dang /
ar+g+haM gyi gnas su /
p+'+d+yaM nas shap+ta'i bar du bcug la mchod pa dbul /
sangs rgyas kun gyis rab tu bsngags /
yon tan dam pa'i rgyan ldan pa /
spyan ras gzigs zhes mtshan gsol ba'i / /
rtag par brtse la phyag 'tshal lo| |zhes dang /
byang chub sems dpa' 'phags pa spyan ras gzigs dbang phyug la phyag 'tshal lo / /
thugs rje chen po 'phags pa spyan ras gzigs / /
dri med dung mdog mchog du gzugs bzang ba / /
rnam dag 'od gsal zla ba'i dkyil na mdzes / /
ji ltar mkha' la nyi 'od stong 'bar bzhin / /
dpa' bo 'od zer stong 'bar lham me ba / /
srid pa gsum gyis mkhan ston par grags / /
khams gsum 'gro ba kun gyi gnyen gcig pu / /
byams mgon thugs rje'i lha khyod bdag la dgongs / /
bdag ni thog mtha' med ba'i dus mtha' nas / /
lam log lam stor srid pa'i 'khor bar 'khyams / /
sngon tshe las log sdig pa spyad pas nongs / /
sdig pa'i las rnams ci byas rang gnod 'gyod / /
dar zhing dregs pa'i las de dbang bcad nas / /
'khor ba'i sdug bsngal rgya mtshor bying gyur te / /
zhe sdang 'bar ba'i mes ni rang rgyud sreg /
gti mug mun pa'i tshogs kyis shes rab rmongs / /
'dod chags rgya mtsho'i nang du rnam shes bying / /
nga rgyal chen po'i ri bos ngan 'gror mnan / /
phrag tog rlung dmar 'tshub pas 'khor bar g.yengs / /
bdag tu lta ba'i mdud pa dam pos bcings / /
'dod pa me 'dag dang 'dra'i 'obs su lhung / /
sdug bsngal drag po'i 'dam rdzab char ltar bab / /
me khams nyi ma'i dug ni steng nas tsha / /
chu khams sa yi rlon ni 'og nas grang / /
phyi yis bser bu'i dang ni thad kar tsha / /
kun nas 'khrug pa'i rlung ni khong nas ldang / /
de lta'i sdug bsngal shin du bzod dka' yang / /
sdom pa'i yi dam gzhig tu gal rung /
sdug bsngal kun dang bsngos nas sdom bsrung zhing / /
mos pa 'dad pas 'phags mchog mi gtong na / /
'phags mgon 'gro don mi mdzad ci la dgongs / /
byams mgon ci slad bdag la thugs mi brtse / /
bdag 'dra'i blun rmongs las ngan sdig po che / /
las kyi dbang gis snyigs ma'i dus 'dir skyes / /
skyes pas 'gyod de las la yi re chad / /
yi chad 'gyod kyang las dbang bcos su med / /
las kyi shugs ni chu bo'i rgyun dang 'dra / /
las dbang chu klung bzlog par rab tu dka' / /
bka' la zhugs so bka' bzhin rngo ma thogs / /
lus ngag yid gsum sdig pa'i dbang du gyur / /
sdig pa'i las dbang drag pos me 'bar bas / /
rnam shes dbang po'i myu gu gdungs gyur te / /
phung po sgyu ma'i lus 'dis mi bzod na / /
byams mgon thugs rje can gyis bzod lags sam / /
nyi ltar 'od gsal zla ltar mdangs gsal ba'i / /
thugs rje'i zhal nyid mthong bar 'tshal lags na / /
thog ma med nas ma rig ling tog gis / /
mdongs pa'i chu bur mig gis ma mthong na / /
'gro ba'i mgon khyod da lta gang na bzhugs| |sdug bsngal drag po shin tu mi bzad pa'i / /
shin tu skrag cing skyi g.ya' rab 'jigs na / /
dung dung gdung ba'i smre sngags 'di 'don zhing /
nyam thag phung ba'i nga ro 'o dod 'bod / /
byams mgon thugs rje can gyis gsan lags sam / /
nam zhig 'chi 'pho lus brje gyur ba'i tshe / /
gnyen bshes grogs dang bral te gshin rjes khrid / /
byams mgon khyod kyis 'khor bar bdag gtong ngam / /
las kyis @# / /
mnar ba'i skye bo bdag 'dra ba / /
thog ma med pa'i dus na log brtags pas / /
khams gsum 'khor ba'i gnas las mthar te / /
bskal pa dpag med skye ba ji snyed du / /
sngon chad lus blangs grangs med zhig gyur te / /
sha rus bsags na 'jigs rten gtos dang mnyam / /
rnag khrag bsags na rgya mtsho chen po tsam / /
las 'phro bas gas na bsam 'das brjod mi lang / /
khams gsum bgrangs zhing skye ba bdun rgyud kyang / /
byas pa'i las rnams don med chud zos te / /
skye ba grangs med ji snyed de tsam las / /
skye ba gcig gcig kho na tsam gyi las / /
bla med don du rab spyad ji tsam na / /
de tsam byas pa'i las la don re yang / /
sha khrag 'dra ba'i lus blangs 'khor bar 'khyams / /
sdug bsngal drag pos srid pa'i btson rar chud / /
mi zad sdug bsngal drag po'i 'di 'dran /
nyes byas thams cad rang gis las las byung / /
thugs rje chen pos las rnams rgyun bcad de / /
nyon mongs las kyi rlung 'di dbang btsan pas / /
ma rig mun pa'i nang du gtan 'khyams na / /
ye shes sgron me'i zer gyi mi gzigs sam / /
nyes byas las kyi 'bras bu mi bzod na / /
thugs rje chen pos 'phrin las mi mdzad dam / /
dug gsum bzod ka'i nad kyis gdungs lags na / /
thugs rje thabs mkhas sman gyis mi gso'am / /
phyin ci log gi g.yang sar lhung lags na / /
thugs rje'i myur mgyogs phyag gis mi 'dzin nam / /
sdug bsngal drag pos las dbang me 'bar na / /
thugs rje'i bsil ba'i char rgyun mi 'bebs sam / /
khams gsum 'khor ba'i gnas su sbyangs sbyangs nas / /
nam zhig rang gi 'bras bu thob pa'i tshe / /
'phags pa'i thugs rjes ci 'tshal don ma mchis / /
sems can las 'phros btsan sar bzhag na dag /
'phags pa'i thugs rjes su la ci zhig bgyi / /
'phags mchog khyod la thugs rje'i stobs mnga' na / /
yal yol btang snyoms le lo ma mdzad par / /
snying nas gzigs shig thugs rje rgyal ba'i lha / /
zhes pa rnams kyis bstod / /
rgyal ba'i sras po 'phags mchog spyan ras gzigs / /
gdung shugs drag pos thugs rje'i rgyud bskul nas / /
dam rdzas ril bu 'di la byin rlobs la / /
'gro rnams smin cing grol bar mdzad du gsol / /
rtse gcig gsol ba btab pa'i byed po yis / /
'phags pa'i thugs ka'i hrIH las 'od 'phros nas / /
rgyal ba sras bcas nyan rang la sogs pa / /
skyabs gnas kun gyi byin rlabs nus mthu'i tshogs / /
'od dang 'od zer pa dud rtsi'i chu rgyun dang / /
'phags pa'i sku yi rnam par thogs med bsdus / /
ril bu thugs rje chen po'i rnam pa la / /
chu la chu bzhag bzhin du ro gcig gyur / /
zhes gsol ba btabs pas /
ril bu thugs rje chen po'i rnam pa can gyi thugs kar zla ba'i steng du hrIH yig dkar pos mtshan pa las 'od zer 'phros| phyogs bcu'i sangs rgyas byang sems nyan rang chos skyong srung ma sogs skyabs gnas thams cad kyi byin rlabs dang nus mthu thams cad 'od dang 'od zer dang /
bdud rtsi'i chu rgyun dang /
'phags pa thugs rje chen po'i sku'i rnam par spyan drangs te /
ril bu thugs rje chen por gsal ba la thim nas /
dbyer med ro gcig du gyur par mos pa'i dmigs pa dang bcas pas yig drug bgrang /
ja thug bzhes pa dang /
khams gsing sogs kyi tshe tshogs pa tshan pa gnyis su byas pa'i tshan pa gcig gi sa yig drug par ma chad du bgrang /
tshan gcig gis thun 'tshams byed khar sngar bzhin yig brgya brjod /
oM AHr+ya @# / /
lo ki shra re ar+g+haM sogs kyis mchod /
skyon gyis ma gos sku mdog dkar sogs kyis bstod / /
sngar thun la 'jug khar skyon gyis ma gos sogs kyis bstod / /
de gong gi dmigs pa dang bcas pas yig drug bgrang /
de ltar re mos kyi tshul du yig dug gi bzlas pa rgyun ma chad pa bya zhing /
nyin re bzhin snga thun gyi thog mar 'tshogs pa mang mas bdag mdun tshar re sngar bzhin sgrub /
nyung shas cig gis yig drug bgrang /
mjug chog ni /
de lta bu'i tshul gyis yig drug dung phyur song nas grol nyin snga thun la /
bdag mdun gyi cho ga tshar gcig btang nas yig drug ci 'grub bzlas pa'i mthar /
mchod bstod rgyas pa byas pa'i mjug tu gong gi rgyal ba'i sras po 'phags mchog spyan ras gzigs /
zhes sogs brjod cing tshig rkang tha ma gnyis /
ril bu thugs rje chen por gsal ba rnams /
'od zhu gnyis su med par byin gyis rlobs /
zhes bsgyur te gsol ba btab pas /
ril bu thugs rje chen po'i rnam par bzhugs pa 'od du zhu nas ril bu'i rnam par gyur /
'dir ni gzugs dang lhan cig tu| zhes sogs dang /
su pra ti shTHa badzra swA hA /
zhes brtan bzhugs bya zhing me tog gtor te smon lam shis brjod rgyas pa bya /
nyin re bzhin thun tshan pa gnyis ka khams gseng byas nas 'tshogs 'phral spyan 'dren khrus gsol re bya /
'tshogs pa la tsan dan dang shugs pa sogs kyis bsang bdug gtong /
mtshan mo yang thun re mos byas te thun pa rnams kyis ja bzhes pa dang /
khams gseng sogs bya bar re mos byas te sngags rgyun ma chad pa bya /
de ltar 'tshogs pa thams cad bag yod tshul mthun gyis 'phags pa thugs rje chen po la dad gus rtse gcig pas /
bdag mdun bsgrub pa dang yig drug bgrang ba la 'bang na /
rang gzhan thams cad kyi legs tshogs 'phel bar 'gyur pas de bzhin mdzad 'tshal /
ces pa 'di ni bstan 'gro'i dpal mgon dam pa bde thang zhabs drung er de ni mkhan pos sngags phyogs dang 'brel ba'i ma Ni ril bsgrub kyi cho ga 'khyer bde bzhig cis kyang dgos zhes bka' nan chen pos yang dang yang du bskul pa la brten nas paN rgan snyoms las pa ngag dbang blo bzang chos ldan dpal bzang pos '+paN chen thams cad mkhyen pa dang ~rgyal dbang lnga pa chen po'i legs bshad rnams las btus te g.yar khral du sbyar ba'i yi ge ba na dka' chen ngag dbang chos ldan no / /

