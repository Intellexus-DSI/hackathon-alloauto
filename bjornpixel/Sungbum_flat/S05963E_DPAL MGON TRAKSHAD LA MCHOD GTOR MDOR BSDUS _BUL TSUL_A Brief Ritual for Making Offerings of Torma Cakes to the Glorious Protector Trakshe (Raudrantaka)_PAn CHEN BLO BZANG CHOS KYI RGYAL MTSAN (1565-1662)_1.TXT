@# / /
dpal mgon trak+shad la mchod gtor mdor bsdus 'bul tshul bzhugs so / /
@## / /
dpal mgon trak+shad la mchod gtor mdor bsdus 'bul bar 'dod pas nang mchod gtor ma sogs 'jigs byed kyi rnal 'byor la gnas pas byin gyis brlabs la| oM hrIH Sh+T+rIH sa bsangs /
swa b+hA was stong par sbyangs /
stong pa'i ngang las /
rang gi mdun du e las chos 'byung zur gsum pa nang dug khrag gi rgya mtsho rba klong 'khrug pas gang ba'i dbus su /
baM las sna tshogs padma dang raM las nyi ma'i gdan gyi steng du /
raM las dug sdong raM gyis mtshan pa las 'od 'phros /
dgra bgegs gdug pa can thams cad tshar bcad /
tshur 'dus yongs su gyur pa las /
dpal ye shes kyi mgon po mahA kA la sku mdog nag po bdud rta nag po rting dkar la chibs pa /
zhal gnyis phyag bzhi pa /
srin po drag tu khros pa'i @# / /
gdong pa can gyi g.yas phyogs nas shwa na'i zhal gyen du phyogs pa gnyis ka'ang mche ba gtsigs pa /
phyag g.yas gnyis dug sdod dang bdud zhags /
g.yon gnyis khram shing dang thod pa snying dang bcas pa 'dzin pa /
dmar la zlum pa'i spyan gsum sdang mig tu bgrad pa /
sma ra dang smin ma dang skra kham nag gyen du brdzes pa /
mi mgo skam po lngas dbu brgyan cing /
rlon pa khrag 'dzag pa lnga bcu'i do shal 'phyang ba / /
sku la dar nag gi 'jol ber mun pa'i g.yung drung ris dang /
gser gyi ska rags can /
de'i steng du sre mo'i spyang lag seng ge sngon po'i gong can gsol ba /
zhabs la gsag lham gyon pa /
sku che la yan lag rags pa khams gsum 'dar zhing skrag par byed pa /
de'i g.yon du ma las ral gri mas mtshan pa las skyes pa'i lha mo re ma ti nag mo bong bu ga pa la chibs pa /
zhal gcig phyag bzhi ma zhal phyir phyogs pa /
mche ba gtsigs shing spyan gsum dang ldan pa /
phyag g.yas gnyis ral gri dang zhing lpags /
g.yon gnyis ne'u le'i rgyal ba dang thod pa khrag gis bkang ba 'dzin pa /
mi mgo skam po'i dbu rgyan dang /
rlon pa'i do shal can /
snyan gnyis sbrul dang seng ges brgyan pa /
zhal nas 'o dod drag po 'bod cing /
mig nas khrag gi mchi ma 'bab pa /
sna nas nad kyi rlungs pa 'byung ba /
lte ba'i thad nas nyi ma 'char zhing /
spyi bo'i gtsug tu zla ba rgyas pa /
mi lpags kyi stod g.yogs dang /
re ldes smad dkris pa /
zhabs la dbang gi lcags sgrog 'khrol ba /
yab yum gnyis ka'ang me dpung rab tu 'bar ba'i dbus na bzhugs pa /
de gnyis kyi 'khor du b+h+yauH drug las mon mo nag mo khyi'i mgo can g.yas rdo rje gsor zhing /
g.yon zhags pa 'phen pa /
gcer bu rus pa'i rgyan can ral pa 'thur du 'phyang ba /
phyag rgya bsgyur zhing gar byed pa /
gzhan yang gnod sbyin chen po brgyad lcags kyi bya khrar sprul nas mdun nas 'gro zhing /
gshin rje chen po brgyad gcan gzan 'jigs su rung bar sprul nas phyi nas 'brang ba /
bdud dmag nyi khri chig stong lha ma srin sde brgyad 'byung po'i 'khor dang bcas pa'i /
spyi bor oM dkar po| mgrin par AH dmar po /
thugs kar hUM sngon pos mtshan par gyur /
rang gi thugs ka'i hUM las 'od 'phros /
ri rab kyi byang shar mtshams 'dod pa'i rgyal po'i khang bzang dang /
bsil ba tshal /
rtsub @# / /
mo brag /
tsa ri rong la sogs pa gar bzhugs rdo rje'i pho brang nas /
ye shes kyi mgon po trak+shad lcam dral 'khor dang bcas pa spyan drangs /
hUM| dad pa dang ni dam tshig gis / /
tshur gshegs mahA kA la'i tshogs / /
yum dang srog bdud 'khor dang bcas / /
mngon shes bar snang mig can rnams / /
'phrin las rnam bzhi bsgrub pa'i phyir / /
skad cig tsam la gnas 'dir gshegs / /
hUM| spyan ras gzigs mgon thugs kyi 'phrin las la / /
rnam 'phrul zhi bas 'dul bar mi spyod cing / /
drag po'i las kyis gdug pa tshar gcod pa / /
'jigs pa'i gzugs can khyod ni 'dir spyon cig /
lha chen thugs kyi pho nya mthu bo che / /
khyod kyi rnam 'phrul phyogs bcu ma lus khyab / /
yab gcig rtag tu 'dod rgyal khang bzang na / /
phal cher u tsa ra yi dur khrod gnas / /
res 'ga' bsil ba'i tshal na srin po'i gzugs / /
da lta tsa ri rong gi pho brang na / /
khyod kyi brten pa rtsub mo'i brag phug nas / /
rnal 'byor dam tshig ldan pa'i rjes 'brang zhing / /
gang gis bcol ba'i las rnams sgrub mdzad pa / /
drag po dbang phyug gzi ldan 'dir spyon cig /
sngon tshe rdo rje 'chang gi spyan snga ru / /
trak+shad khyod kyis ji ltar khas blangs bzhin / /
drag po'i las la gnas 'dir spyan 'dren gyi / /
sangs rgyas bstan pa bsrung phyir gshegs su gsol / /
badzra sa ma ya dzaH dzaH hUM baM hoH gnyis su med par gyur /
slar yang thugs ka'i hUM las 'od 'phros /
dbang gi lha rnams spyan drangs /
khyed rnams kyis mngon par dbang bskur du gsol zhes gsol ba btab pas /
de rnams kyis ye shes kyi bdud rtsis gang ba'i bum pa thogs nas /
oM sarba ta thA X zhes sogs gsung zhing dbang bskur bas lus gang dri ma dag chu lhag pa spyi bor lud pas mi bskyod pas dbu brgyan par gyur /
hUM| zhi rgyas dbang dang drag po'i 'phrin las kyis / /
bstan pa bsrung zhing rnal 'byor bu bzhin du / /
skyong mdzad dpal mgon trak+shad 'khor bcas la / /
lus ngag yid gsum gus pas phyag 'tshal lo / /
dngos bshams yid sprul srid zhi las grub pa'i / /
chu gnyis nyer spyod rol mo 'dod yon lnga / /
nang mchod gsang ba bde ba chen po yi / /
mchod pa'i sprin gyis rgyas par bkangs te 'bul / /
oM mahA kA la trak+shad sa pa ri wA ra ar+g+haM nas shap+ta'i bar gyis mchod /
oM mahA zhes pa nas /
oM AH hUM /
rang gi thugs ka'i hUM las 'od 'phros rdo rje gsum gyi lha tshogs spyan drangs /
yi ge brgya pa bzla /
chos kun rang bzhin gdod nas rnam dag kyang / /
ma rig dbang gis rmi lam sgyu ma ltar / /
nongs pa ci mchis bla ma yi dam lha / /
chos skyong bsrung ma 'khor bcas spyan sngar bshags / /
bskang rdzas byin gyis brlabs /
hUM| bde stong dbyer med lha yi lam 'gengs pa'i / /
dam rdzas spyan gzigs mchod pa'i sprin spros te / /
@# / /
bla ma yi dam mkha' 'gro chos skyong ba'i / /
trak+shad 'khor dang bcas la 'bul ba ni / /
dgra bgegs khrag zhag mchod yon mtsho ltar bskyil / /
mdzes pa'i me tog sa dang bar snang gang / /
sha chen gu gul dud pa'i sprin phung 'khrigs / /
nyi ltar gsal ba'i zhun chen sgron me 'dis / /
bla ma yi dam mkha' 'gro chos skyong ba'i / /
trak+shad 'khor dang bcas pa'i thugs dam bskangs / /
thugs dam bskangs shing bar chad bzlog pa dang /
nyams chags sel zhing dngos grub ma lus stsol / /
ga bur bzang po'i ngad ldang dri chab dang / /
ro brgya ldan pa'i zhal zas lhun por spungs / /
snyan brjid rol mo'i sgra dbyangs 'brug ltar sgrog /
'dod yon lnga dang rin chen bdun sogs kyis / /
bla ma yi dam X trak+shad X thugs dam X nyams chags X rdzu 'phrul shugs ldan rta mchog rlung ltar 'phyo / /
g.yag rog zhol chen 'jigs pa'i ngar 'jo 'don / /
lug nag spyi dkar tshogs kyis 'dzin ma khyab / /
khyung chen bya nag gar gyis bar snang gang / /
dom ltar 'phyo ba'i khyi nag tshogs rnams kyis / /
bla ma X trak+shad X thugs dam X nyams chags X sha khrag gtor ma ri ltar spungs pa dang / /
g.yul las rnam rgyal sra ba'i go khrab dang / /
dgra 'joms 'bar ba'i mtshon cha sna tshogs dang / /
phyi nang gsang ba bla med rten rnams kyis / /
bla ma X trak+shad X thugs dam X nyams chags X gtor ma 'bul ba ni /
dgra bgegs bsgral ba'i sha khrag gtor tshogs dang / /
lha mi'i ro brgya ldan pa'i bcud rnams kun / /
sbyangs rtogs sbar ba'i gtor tshogs rgya mtsho 'di / /
bstan srungs 'khor bcas dgyes pa bskyed phyir 'bul / /
oM mahA kA la trak+shad ces pa nas /
kha kha khA hi khA hi /
oM a kA ru zhes pas 'bul /
nyer spyod rol mo nang mchod 'bul /
de nas bsnyen pa ni /
oM shrI mahA kA la g+ha na pa ti swAhA /
oM shrI mahA kA la g+ha ne ya /
na mo ki ni na nra /
na mo ta ki ni naM /
tadya thA /
hi li hi li /
ke ti ke ti /
ni tsi ti ni tsi ti ne swA hA /
yig brgya bzla /
de nas bstod pa ni /
hUM chos dbyings mkha' ltar dag pa'i dkyil 'khor nas / /
gnyis med snying rje ma rungs 'dul mdzad cing / /
drag po hUM las grub pa'i mthu rtsal can / /
nag po thod 'phreng bstan srungs kun gyi gtso / /
mahA kA la'i sku la phyag 'tshal bstod / /
bka' yi phyag brnyan rta nag rting dkar chibs / /
zhal gnyis phyag bzhi ser sprin 'thibs pa'i mdog /
zhal gdangs mche gtsigs 'jigs pa'i khro gnyer can / /
dam nyams mA ra ya zhes sgra sgrog cing / /
g.yas pa sha na mu kha dgra la za / /
rnal 'byor dgra lha khyod la phyag 'tshal bstod / /
g.yas pa dug sdod bdud zhags nag po bsnams / /
dam nyams 'gugs shing log lta dug gis sgrol / /
g.yon pa khram shing thod khrag snying bcas gsol / /
dam nyams khram la 'debs shing srog dbugs 'grel / /
rig 'dzin bsrung ma khyod la phyag 'tshal bstod / /
mthing nag mun @# / /
pa'i g.yung drung sku la gsol / /
sag ri'i lham gyon gser gyi ska rags bcings / /
'byung po bsgral ba'i thod pa'i 'phreng bas brgyan / /
dus mtha'i me dpung dang mtshungs 'od zer 'bar / /
lha dmag dkar po'i dbugs 'byin phyag 'tshal bstod / /
nad dang dug gi kha rlangs sprin ltar 'thibs / /
me dpung 'bar ba'i glog 'od kem kem 'phro / /
drag po'i hUM phaT 'brug sgra chem chem sgrog /
gnam lcags thog gi ser ba dgra la 'bebs / /
bstan pa'i dgra la drag po'i 'phrin las mdzod / /
lha chen dbang phyug bdud 'dul yab yum dang / /
sprul pa ma mo yang sprul khyi mo'i tshogs / /
byang phyogs gnod sbyin lho phyogs gshin rje dang / /
mgon po lha dmag 'bum gyi tshogs bcas rnams / /
bdag gis bstod kyi bcol ba'i 'phrin las mdzod / /
b+h+yoH ma bcos chos sku bde ba chen po ni / /
srid dang zhi bar mi gnas mnyam pa nyid / /
yon tan 'phrin las 'tsham pa'i skur ston pa'i / /
dpal dang ldan pa'i lha mo khyod la bstod / /
sku yi dkyil 'khor chos kyi dbyings dang mnyam / /
mya ngan mi 'da' mthun par snang ba ste / /
mdzes pa'i rgyan can ma gcig re ma ti / /
'gro ba'i gnyen gcig ma la bdag bstod do / /
chos sku mkha' ltar rtogs pa'i shes rab ma / /
thugs rjes rmad du byung ba'i thabs tshul gyis / /
ma rungs gdug pa can rnams tshar gcod pa'i / /
mi bsnyel thugs dam can la bdag bstod do / /
dman pa mi 'dor rtags su dre'u chibs / /
lha yi lhar gyur lha min skrag mdzad ma / /
rdzu 'phrul shugs 'chang stong gsum khyab par myul / /
bstan pa'i gnyer mdzad ma la bdag bstod do / /
dgra lha chen po khyed rnams kun / /
bstan pa'i tshe na snying ma ring / /
bskul ba'i tshe na bang ma bul / /
rbad pa'i tshe na mthu ma chung / /
rnal 'byor bdag cag 'khor bcas la / /
sdang zhing gdug pa'i sems ldan pa'i / /
gnod byed dgra bgegs ma lus pa / /
lo dang zla bar ma bzhag par / /
ltas dang cho 'phrul sna tshogs pas / /
da lta nyid du thal bar rlog /
bdag gis bcol ba'i las 'di rnams / /
ma thogs myur du sgrub par mdzod / /
ces brjod cing bzlog pa dang mjug chog rnams ni spyi 'gro ltar bya /
rgyas pa bya na yig rnying ltar bya'o / /
zhes pa 'di drung nas dpal 'byor dar rgyas kyis bskul ba la brten nas gshin rje'i gshed kyi rnal 'byor pa blo bzang chos kyi rgyal mtshan gyis bkod pa'o / /
mang+ga laM / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
