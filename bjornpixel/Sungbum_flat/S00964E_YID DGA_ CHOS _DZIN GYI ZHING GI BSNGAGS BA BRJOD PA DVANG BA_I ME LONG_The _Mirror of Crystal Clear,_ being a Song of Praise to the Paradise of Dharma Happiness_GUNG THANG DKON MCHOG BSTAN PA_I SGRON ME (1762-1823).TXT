! yid dga' chos 'dzin gyi zhing gi bsngags ba brjod pa dang pa'i me long zhes bya ba bzhugs so / / / /
zhing mchog dag pa'i dkyil 'khor yongs su rdzogs / /
smon lam rgya chen rlung gi shing rtas drangs / /
sems can smin byed bsil ba'i 'od dkar can / /
mi pham zla ba gzhon nu rgyal gyur cig /
gang gi zhabs sen 'od kyis reg pa yis / /
dge legs byin pa'i skal bzang snang ba can / /
sa gsum 'jig rten dga' ba gzugs can bzhin / /
gyur pa de ni dga' ldan zhes su grags / /
de yi ngo mtshar bsngags pa sprin gyi dbyungs / /
nor 'dzin pha mtha' brgal ba'i rol mo ni / /
blo chung b+ha marHyi sgros par las / /
rdzogs par 'khrol ba'i re ba ga la zhig /
'on kyang nam mkha'i mtha' la mig gtad de / /
snyan sgrogs ka la bing+ga'i phru gu bzhin / /
dag pa'i zhing mchog sbyong ba lhur len rnams / /
de yi rang bzhin brjod la spro ba 'dzin / /
gting zab 'khor ba chu srin 'byung gnas las / /
'gro sgrol rgyal ba'i dbang po mtha' dag ni / /
stug po bkod pa'i mkha' las ma g.yos kyang / /
chu zla lta bur bcu gnyis gar gyis rtsen / /
de tshe dzam bus mtshan pa'i lho gling gi /
rdzing bur dal gyis 'jug pa'i 'bab stegs @# / /
bzhin / /
zhang mchog 'dir ni mngon par skye ba yi / /
dge mtshan dang por ngoms pa spyi yi lugs / /
thub pa mchog kyang thugs rje'i na dar bas / /
snyigs ma'i gcong rong stug por chas pa na / /
mchog tu yid 'ong nor bu'i cod pan ni / /
gces nor gtam bzhin byams mgon dbu la bcings / /
de yi chos kyi 'byor pa ma nyams pas / /
rnam grol nor bu'i sgo brgya phye ba na / /
bdag cag skal ba pham par ma gyur ces / /
rab dga'i dbyangs kyi mtshan snyan don du grub / /
phun tshogs bye ba'i rlabs phreng rol pa'i zhing / /
zab rgyas nor la dbang ba'i gdengs can gtso / /
phan tshun dpal du gyur pa'i mdzes pa ni / /
sprin bral ston gyi mkha' la nyi 'ong bzhin / /
srid pa'i snod bcud ljon pa skyed pa po / /
las dang nyon mongs rlan gyis ma bskyed cing / /
sa gsum 'jig rten 'jig pa lhur byed pa / /
rab 'bar bskal pa'i zhugs kyis mi 'jig pa'i / /
dag pa'i zhing mchog rin chen brgya yi khams / /
tshogs gnyis bzo bo'i 'phrul gyis bstar ba yis / /
ri mo yongs su smin pa'i bkod pa ni / /
dpe zla bral ba'i khengs pa srid na mtho / /
khong snyoms rdul bral gtsang ma'i me long bzhin / /
reg 'jam pany+tsa li ka'i rjes su 'gro / /
pha mtha' yangs pa lha yi lam dang mtshungs / /
rnam par bkra ba dbang gzhu'i dgra zla byed / /
khor khor yug rin chen ri bo'i phreng / /
'od kyi gdengs ka 'thab pa'i rtsed 'jo yi / /
'dzum dkar phyogs kun snang byed bya ma rtags / /
phan bde'i dngos po mtha' dag mgron du 'gug /
nor bu'i 'khri shing bzhab pa'i mtshar sdug las / /
bsung zhim dri yis lhags pa ma li ka'i / /
phreng ba tshar du dngar ba'i dor na / /
don zab ro ldan bung bas glu dbyangs len / /
zla ba chu shel rgyun gyi nyal 'gro ma / /
mu tig ldu ba'i gdub kor 'khrol ba can / /
lhung lhung gdangs ldan chos kyi sngoms bzhi'i dbyangs / /
zag med dga' bde'i 'dun pa khong nas slong / /
de yi lan ldon spro ba'i nyer drangs te / /
mgrin rnga dar dir sgrogs pa ngang pa'i khyu / /
ga bur zeg ma'i 'dab phreng rgod pa yi / /
rlabs kyi 'khri shing dang 'grogs gar gyis brel| |phyogs mtshums kun tu dkrigs pa'i dpag bsam ljon / /
mkho dgu'i 'byor ba stob bas mi ngal ba / /
gtong ba'i yon tan rig pas yid drangs sam / /
bzod dka'i nor mang khur gyis ngal ba snyam / /
rdzi phyogs rlung gi bo nya rgyu ba yis / /
ngal ba med par drangs pa'i dri zhim bsung / /
gdung sel mchod pa'i yon du sgreng bas kyang / /
sim pa'i tshor ba mchog gi bde dka' skyed / /
dkar ser dmar ljang sngo ba'i me tog gi / /
phreng ba ma snyings nor 'dzin bu mo'i gos / /
mnan na nam zhing btegs nas par ba yi| |reg bya mtshog gis bgrod la ngal gso sbyin / /
dus su mthun pa'i rlung gi byi dor gyis / /
dag cing gtsang byas shel dkar me long bzhin / /
slar yang gsar ba'i me tog 'grems pa yis / /
bsod nams kyi dor mkhan po'i 'phrul 'di mtshar / /
chu mthongs dpal gyi be'u'i re mig kun / /
nyi ma stong khrag khu bas byugs pa ltar / /
gser sbyangs dag pa'i rang bzhin 'dzin ma la / /
bai DUr+ya yi mig mangs ris su bris / /
mtha' yas zhing gi 'byor ba'i snying po ni / /
spo mthor brtsegs pa'i rang 'od ngoms /
@# / /
pa lta'i / /
nor bu'i gzi 'od 'bar ba'i gan+d+ho la / /
rnam par rgyal ba'i rgyal mtshan mngon par mtho / /
dga' ldan gnas kyi bdag po rang dga' ldan / /
'byor ba'i chu mtsho srid pa'i 'dam dang bcas / /
de lta na yang yid dga' chos 'dzin gyi / /
pad dkar sdong bu 'dod pa'i 'dam gyis dben / /
ge sar rdul mang mtshams sprin 'khrigs pa yi / /
'dab brgya'i 'dab ma grol ba'i snying po las / /
nyi gzhon lang tsho dar ba lha yi bu / /
legs byas sad pa'i 'dzum dkar snang ba spro / /
mtha' dag phyogs su bkra ba dbang po'i gzhu'i / /
dar gyi 'dab yang rol pa'i zlos gar mkhan / /
rab 'byams rgyal ba'i zhing nas lhags pa yi / /
rgyal sras mkha' 'gro dkar po'i phreng ba yang / /
zhing brgyar 'gro zhi bkun nas 'ong ba dang / /
du mar sbro zhing gcig tu sdud pa sogs / /
mkha' dbyings khyab pa'i 'phrul gyi zlos gar ni / /
myur gsal glog gi 'od dang skar mda' bzhin / /
snod bcud 'byor ba'i snyem yongs gang ba / /
dag pa'i zhing nas 'dus ba mtha' dag kyang / /
rang rang 'byor bas snyems pa'i dbugs zhi yang / /
ngo mtshar shugs kyis gzir ba'i dbugs rgod brtsegs / /
mchog tu dga' ba'i dbang bsgyur rgyal po'i bkas / /
dpal gyi 'bru ldan grags pa'i sgrings yig ni / /
ma lus zhing du klag pa ming la pa / /
skal bzang po nya'i rgyu 'phrul chad pa med / /
thos pa'i mod la snying gi gdung sel zhing / /
yang yang sems pas srid rtse drungs 'byin pa / /
sher phyin chos kyi gaN+Di sgra po ches / /
rna ba bdud rtsir bsgrub pa'i dga' tshal na / /
mi 'jigs bzhi yi rang bzhin gdong lnga pa / /
ral pa'i khung 'chang brgyad kyis btegs pa'i khrir / /
bzang po'i bzhugs stangs mdzod pa'i mi pham mgon / /
'bum phrag nyin mor byed pa'i phung po bzhin / /
'od bzang gser zhun khu ba'i rlabs phreng phyogs kyi 'khor lo 'bri byed cing /
ut+pal ba dang yangs g.yo ldan rjes chags spyad kyis 'grol mngon par gzigs / /
mchu sgros thun mtshams dmar ba'i khongs las chu shel myu gu bzhad pa'i rtses / /
srid pa'i tsha gdung 'jil byed yid 'ong bdud rtsi'i bsang gtor ci yang 'gyed / /
gzugs bzang 'od kyis dregs pa lha yi bu / /
gser gyi ta la yangs pa'i rkang 'thung phreng / /
sngo ljang phal ba'i shing du bsgyur ba yis / /
chos kyi 'bras bu smin pa'i rten du gyur / /
dngos bstan stong nyid pi wang sgrar drangs te / /
spas don lam gyi rim pa ston pa'i glus| |rmongs pas blo mig ldongs pa'i skye bo kun / /
bla me thar pa'i grong du 'khrid par byed / /
yan lag lnga dang ldan pa'i tshangs dbyangs kyis / /
rna ba'i bcud lan spro bas mi ngoms shing / /
bsod nams brgyas gtsang rgyal ba'i zhal bzang la / /
blta ba'i dge mtshan rtag tu mi nyams pas / /
'di yi lha rnams rang gzhan sbrul pa la / /
'dod rgur dbang byed gong ma'i 'dod lha dang / /
chags bral ting 'dzin bde la rol pa yi / /
bsam gtan gnas la'ang dga' ba ring du dor / /
sum cu rtsa gnyis khri phrag dpag tshad kyis / /
bskal ba mi yi 'jig rten mtha' dag kyang / /
lag pa'i mthil gnas skyu ru ra bzhin du / /
gsal mthong lha mig dag pas kun tu gzigs / /
gang la sgrib pa med pa'i mngon shes dang / /
kun tu thogs pa med pa'i rdzu @# / /
'phrul gyis / /
legs byas spyod pa 'dod dgur skyong ba yis / /
yid la gdung ba'i go skabs ring du spangs / /
smin legs zur gyis blta ba'i lus phram / /
dga' skyed lha mo'i tshogs kyis mchod byed kyang| |bag yod nor bu'i do shal gyis mnan pa'i / /
tshul bzang dar gyi sham bu g.yo ba med / /
e ma 'byor ba rgya chen dul bas mdzes / /
grags pas kun tu khyab kyang 'tshe pa med / /
'dod yon rab rgyas chos las mi g.yel ba / /
'di mi snod bcud ngo mtshar bsam mi khyab / /
de lta na yang blo gros rngal ba rtses / /
rgyal ba'i dkyil 'khor dge ba'i rol mtsho las / /
snyan dngags mu tig sil ma'i sbrang char gyi / /
rjes 'gro bsngags ba'i gtam gyi phreng ba spel / /
de yi dge ba nam yang mi nyams pa'i / /
rang bzhin na ya kro d+ha'i sa bon ni / /
dga' ba'i dpal ldan chos kyi dga' tshal du / /
skye ba'i myu gu mchog tu smin par shog /
mtshan dpe'i gzi 'od 'bum phrag spro ba yi / /
byams mgon nyin byed dbang po'i zhal mthong zhing / /
legs gsung gser zhun 'od bzang khu ba'i rgyun / /
dad pa'i snyim pas rtag tu 'thung bar shog /
gzungs spobs ting 'dzin mngon shes rdzu 'phrul sogs / /
mthu chen 'dab ma bskyod pa'i zlos gar gyis / /
rgyal sras mkha' lding dbang po mtha' dag dang / /
lhan cig chos kyi rtse dgas rol bar shog /
rgyal sras spyod pa'i lus rtsal rdzogs pa na / /
rgyal rnams 'od zer chen pos dbang bskur zhing / /
rgyal tshab dam pa'i chos kyi srid bzung nas / /
rgyal ba'i mdzad pa ma lus sgrub gyur cig /
ces dga' ldan yid dga' chos 'dzin gyi zhing gi bkod pa mjug smon tshig dang bcas pa 'di ni /
a lag sha nas rnam dpyod mchog tu yangs pa chos rje ngag dbang rgya mtshos bskul ma nan chags byung bar brten /
'di'i thun mong ma yin ba'i zhing gi bkod pa mdo'i khungs sogs cher mi gsal bas zhib cha dri ma nus kyang sangs rgyas kyi zhing spyi 'gro'i bsngags pa dang bla ma gong ma'i gsung rgyun la gzhi byas te /
btsun pa dkon mchog bstan pa'i sgron mes chos grwa chen po bkra shis 'khyil du bris pa'o / / / /
