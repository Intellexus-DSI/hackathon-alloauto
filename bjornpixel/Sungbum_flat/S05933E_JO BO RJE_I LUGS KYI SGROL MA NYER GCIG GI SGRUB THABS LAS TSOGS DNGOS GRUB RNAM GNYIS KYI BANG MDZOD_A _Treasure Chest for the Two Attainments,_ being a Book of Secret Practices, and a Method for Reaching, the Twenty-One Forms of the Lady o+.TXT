@# / /
jo bo rje'i lugs kyi sgrol ma nyer gcig gi sgrub thabs las tshogs dngos grub rnam gnyis kyi bang mdzod ces bya ba bzhugs / /
@## / /
na mo gu ru many+dzu g+ho ShA ya /
rgyal ba kun gyi thugs rje'i mkha' dbyings las / /
mtshan dpe'i lang tsho rgyas pa'i 'od dkar can / /
srid zhi'i gdung ba sgrol mdzad dpa' mo che'i / /
zhabs sen ral pa'i rtse la mdzes bkod nas / /
mkhyen pa'i sdong bu thugs rje'i snum ldan zhing / /
ye shes mar mes mun pa sel mdzad par / /
'phags mas dngos su stsal ba'i legs bshad gtam / /
mi dbang bka' yis bskul phyir 'dir bshad bya / /
'dir rje btsun ma sgrol mas jo bo lha gcig la dngos su gnang ba'i sgrol ma nyer gcig gi sgrub thabs las rab 'byams bsgrub tshul go bde bar brjod pa la /
nyer gcig las /
dang po ni /
skyabs 'gro sems bskyed tshad med bzhi bsgom @# / /
pa sngon du btang nas /
sems can thams cad kyi don du sangs rgyas thob par bya /
de'i phyir du rje btsun ma sgrol ma'i rnal 'byor gyi rim pa nyams su blang bar bya'o snyam pa gsum sogs bya'o / /
rang nyid rje btsun ma seng ldeng nags sgrol lam /
gsol ba 'debs yul gyi sgrol ma skabs su gang bab de'i nga rgyal dang gsal snang la gnas pa'i mdun gyi nam mkhar padma dang zla ba'i gdan la /
rje btsun ma myur ma dpa' mo dmar mo khro chags kyi nyams can /
zhal gcig phyag gnyis kyi g.yas mchog sbyin gyi mthil na dbang sdud kyi bum pa dang /
g.yon dkon mchog gsum mtshon gyi phyag rgyas ut+pal bsnams pa /
dbu rgyan la sogs pa rin po che'i rgyan sna tshogs kyis brgyan cing /
dar bzang po'i stod g.yogs dang /
smad g.yogs mdzes par gsol ba /
mtshan dpes spras pa /
sku las skyes pa'i 'od kyi dkyil 'khor 'bar ba'i dbus na zhabs g.yas brkyangs shing /
g.yon bskums pa'i stabs kyis bzhugs pa'i spyi bor oM /
mgrin par AH thugs kar hUM /
thugs ka'i hUM las 'od zer 'phros /
rang bzhin gyi gnas nas bsgoms pa dang 'dra ba'i ye shes pa dang dbang gi lha rnams spyan drangs par bsams la /
'gro kun srid pa'i rgya mtsho las / /
rmad byung thugs rje'i gru rdzings kyis / /
sgrol ba'i thugs dam bcas pa bzhin / /
dam tshig chen pos e hye hi / /
dzaH hUM baM hoH de bzhin gshegs pa thams cad kyis mngon par dbang bskur du gsol /
zhes gsol ba btab pas /
oM sarba ta thA ga ta a b+hi Shiny+tsa maM /
zhes dbang bskur /
'od dpag med kyis dbu brgyan par bsam /
de nas sgo gsum gus pas /
phyag 'tshal sgrol ma myur ma dpa' mo /
zhes sogs sh+lo ka gcig gis phyag byas /
mchod pa rnams byin gyis brlabs te /
oM Ar+ya tA re ar+g+haM nas /
shap+ta'i bar gyis mchod /
dngos bshams yid sprul mchod pa ma lus 'bul / /
thog med nas bsags sdig ltung thams cad bshags / /
skye 'phags dge ba rnams la rjes yi rang / /
'khor ba ma stongs bar du rtag bzhugs nas / /
'gro la chos kyi 'khor lo bskor du gsol / /
bdag gzhan dge ba byang chub chen por bsngo /
zhes yan lag bdun pa mdor bsdus phul nas /
mdun gyi rje btsun ma'i thugs ka dang bum nang du zla gdan la taM yig gi mtha' skor du /
sku mdog dang mtshungs pa'i sngags phreng gis bskor ba de las @# / /
'od zer dmar po lcags sgrog dang zhugs pa lta bu dpag tu med pa 'phros /
gang dbang du bsdu bya'i dgra dang log 'dren thams cad lcags kyu dang zhags pas bkug /
bdag nyid kyi rkang pa'i drung du mgo bo dud pa'i tshul du gnas pa la /
'od zer dmar po'i tshogs spros pas /
bsgrub bya de rnams kyi sdig sgrib sbyangs /
bdag nyid la yid gus pa chags pa'i rang bzhin du gyur par bsams la /
oM tA re tut+ta re tu re wa shaM ku ru swAhA /
zhes mang du bzlas pas bsgrub bya de dag dbang du 'gyur ro / /
mjug tu de las byung ba'i dge ba rnams gnas skabs dang mthar thug gi smon gnas rnams su bsngo ba sogs thun so so dang /
thun mtshams kyi nyams len la yang brtson par bya'o / /
gnyis pa ni /
thog ma'i rim pa rnams sngar ltar la /
mdun gyi nam mkhar pad zla'i gdan la /
rje btsun ma zhi ba chen mo ston ka'i zla ba ltar dkar ba| zhal gcig phyag gnyis kyi g.yas mchog sbyin gyi mthil na nad dang gdon bgegs zhi bar byed pa'i bum pa dkar po dang /
g.yon pa'i phyag mtshan rgyan cha lugs /
yan lag bdun pa'i bar dang phyag 'tshal nyer gcig gi tshigs bcad rnams rim pa bzhin brje ba sogs dmigs bsal can 'ga' zhig ma gtogs dang po ji lta ba bzhin bya'o / /
bzlas pa'i skabs su sngags phreng gnyis las 'od zer dkar po dpag tu med pa byung /
rang dang bsgrub bya de dang de'i spyi bo nas khrus gsol bas /
nad dang sdig sgrib thams cad dud khu dang gdon bgegs rnams sdom dang sdig pa'i rnam par phyir phud /
rang dang bsgrub bya rnams lus shel ltar dag par bsams la /
oM tA re tut+tA re tu re shAn+tiM ku ru swAhA /
zhes mang du bzla ba dang lhag ma rnams sngar bzhin du bya'o / /
gsum pa ni /
tshe dang longs spyod 'phel bar 'dod na /
skyabs 'gro sems bskyed sogs sngar bzhin sngon du btang nas /
mdun gyi nam mkhar pad zla'i gdan la rje btsun ma gser gyi mdog can /
zhal gcig phyag gnyis kyi g.yas mchog sbyin gyi mthil na tshe dang dbang dang /
longs spyod rgyas par byed pa'i bum pa ser po bsnams pa /
lhag ma phyag 'tshal ser sngo chu nas skyes kyi /
zhes sogs ma gtogs sngar bzhin la /
bzlas pa'i skabs su sngags phreng gnyis las 'od zer gser btso ma'i mdog can mtha' yas pa byung /
bdag dang bsgrub bya'i lus dang /
gnas la sogs pa thams cad la 'phog cing /
'od zer gyi sna las rje btsun ma gser gyi mdog can bdud rtsi ser pos gang ba'i bum pa thogs pa grangs med pa byon /
rang gzhan gyi spyi bo nas dbang bskur bas /
lus kyi phyi nang gnas la sogs pa thams cad gser bzang pos byugs pa lta bur gyur /
tshe dang longs spyod thams cad 'phel zhing rgyas par bsams la /
oM tA re tut+tA re tu re puSh+TiM ku ru swAhA /
zhes mang du @# / /
bzlas pas rgyas pa'i las 'grub par 'gyur ro / /
bzhi pa /
tshe bsgrub par 'dod na /
rje btsun ma de bzhin gshegs pa'i gtsug tor rnam par rgyal ma sku mdog ser mo zhal gcig phyag gnyis kyi g.yas mchog sbyin gyi mthil na tshe'i bum pa ser po bsnams pa /
lhag ma /
phyag 'tshal de bzhin gshegs pa'i gtsug tor /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dmar ser lcags kyu lta bu 'phros pas /
'khor 'das snod bcud thams cad kyi bkrag mdangs gzi brjid thams cad dang /
khyad par du 'chi med tshe'i rig 'dzin brnyes pa thams cad kyi tshe dang ye shes thams cad 'chi med tshe'i bdud rtsi dmar ser gyi rnam par bkug /
bcom ldan 'das ma'i sku'i cha dang phyag gi bum pa la thim /
thim pa las kyang 'chi med tshe'i bdud rtsi'i rgyun babs /
spyi bo tshangs pa'i bu ga nas zhugs /
lus kyi nang thams ca gang bas dus dang dus ma yin pa'i 'chi bdag gi 'jigs pa bsal /
'chi med tshe'i dngos grub thob par bsams la /
oM tA re tut+tA re tu re A yuH dz+nyA na puSh+TiM ku ru swAhA /
zhes mang du bzlas pas tshe lo brgyar 'phel bar 'gyur ro / /
lnga pa bye brag tu bud med dbang du bsdu bar 'dod na /
rje btsun ma hUM sgra sgrog ma sku mdog dmar mo khro chags kyi nyams can /
zhal gcig phyag gnyis kyi g.yas pa'i mthil na gzhan gyi yid 'phrog pa'i bum pa bsnams pa / /
lhag ma gzhan rnams /
phyag 'tshal tut+ta re hUM yi ges /
ces sogs ma gtogs sngar bzhin la /
bzlas pa'i skabs su /
sngags phreng gnyis las 'od zer lcags kyu dang /
zhags pa dang /
lcags sgrog lta bu mtha' yas pa dpag tu med pa spros /
bsgrub bya'i mgrin pa nas zhags pas bcings /
skye gnas lcags kyus phug pas /
bdag nyid la chags pa'i dbang gis yid myos /
mgo bo 'khor te rang dbang med par drangs par bsams la /
oM tA re tut+tA re tu re che ge mo A kar+ShA ya hrIH swAhA /
zhes mang du bzlas pas gang la dmigs pa de dbang du 'gyur ro / /
drug pa 'byung po 'dul bar 'dod na /
rje btsun ma 'jig rten gsum las rnam par rgyal ma sku mdog dmar nag cung zad khros pa /
zhal gcig phyag gnyis kyi g.yas mchog sbyin gyi mthil na 'byung po myos par byed pa'i bum pa bsnams pa /
lhag ma /
phyag 'tshal brgya byin me lha tshangs pa /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer me 'od lta bu dpag tu med pa phyogs bcur 'phros pas /
'byung po'i gtso bo phyogs skyong bcu la sogs pa thams cad la 'phog pas /
de dag gi rgyud kyi gnod 'tshe sdang sems sdig sgrib dang bcas pa bsregs shing sbyangs pas bdag nyid kyi bran du gyur /
zhi bas gdul bar ma nus pa'i 'byung po'i tshogs rnams rlung gi dkyil 'khor la gnas pa'i rnga mo spros pa la bskyon te rgya mtsho'i @# / /
pa 'gram du bskrad par bsams la /
oM tA re tut+tA re tu re sarba big+h+nan sha trUM u tsa tra ya swAhA /
zhes bzlas pas 'byung po rnams dbang du 'gyur zhing /
dbang du ma gyur pa rnams skrod par 'gyur ro / /
bdun pa gzhan gyi ngan sngags bzlog par 'dod na /
rje btsun ma gzhan gyi mthu 'joms ma sku'i mdog nag mo khros pa'i zhal gdangs pa /
zhal gcig phyag gnyis kyi g.yas mchog sbyin gyi mthil na gzhan gyi rig sngags bzlog pa'i bum pa bsnams pa /
zhabs g.yas bskums shing g.yon brkyangs pa'i stabs kyis bzhugs pa /
lhag ma /
phyag 'tshal traTa ces bya dang phaT kyis /
ces sogs ma gtogs sngar bzhin la /
bzlas pa'i skabs su /
sngags phreng gnyis las drag po'i 'od zer phyogs bcur 'phros pas /
pha rol gyi ngan sngags mnan gtad /
byad kha /
rbod gtong thams cad kyi nus pa rnams nyams par byas /
slar 'od zer gyi tshogs 'phros pas /
sgrub pa po bdag nyid 'od zer gyi ra bas bar mtshams med par khyab par bskor bas /
byad kha rbod gtong sogs kyis blags blta mi nus par bsams la /
oM tA re tut+tA re tu re rbod gzer sarba bzlog b+h+yo swAhA /
zhes mang du bzlas pas ngan sngags thams cad bzlog par 'gyur ro / /
brgyad pa dgra bo gsod par 'dod na /
mdun gyi nam mkhar rje btsun ma bdud dang dgra 'joms ma sku mdog dmar nag khro gnyer cung zad bsdus pa /
zhal gcig phyag gnyis kyi g.yas mchog sbyin gyi mthil na mtshon cha'i char 'bab pas dgra 'joms pa'i bum pa bsnams pa /
lhag ma /
phyag 'tshal tu re 'jigs pa chen pos /
ces sogs ma gtogs sngar bzhin la /
bzlas pa'i skabs su /
sngags phreng gnyis las mtshon cha me dpung srin po'i tshogs dpag tu med pa spros pas /
dgra bo dmigs kyis bsal ba'i snying dkar nag mtshams na srog gi ngo bo mar me lta bu yod pa nag thum gyis bsad /
sha khrag rus pa ma lus pa zhal du gsol bar bsams la /
oM tA re tut+tA re tu re che ge mo mA ra ya phaTH ces mang du bzlas pas /
dgra bo'i srog gi gshed mar 'gyur ro / /
dgu pa srung bar byed par 'dod na /
mdun gyi nam mkhar rje btsun ma dkon mchog gsum mtshon phyag rgya ma sku mdog dkar mo zhi ba lang tsho la bab pa /
zhal gcig phyag gnyis kyi g.yas mchog sbyin gyi mthil na 'jigs pa thams cad las skyob pa'i bum pa bsnams pa /
lhag ma /
phyag 'tshal dkon mchog gsum mtshon phyag rgya'i /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dkar po'i rtse mor gang la gang 'tshams pa'i thabs tshul sna tshogs pas /
tshe 'dir lus sems sdug bsngal bar byed pa'i 'jigs pa chen po brgyad la sogs pa 'jigs pa thams cad las bdag nyid bsrung bar bsam pa dang /
slar sngags phreng @# / /
gnyis las bdud rtsi dkar po'i rgyun babs /
bdag nyid la khrus gsol bas sdig sgrib thams cad sbyangs te tshe phyi ma'i 'jigs pa thams cad las bsrung bar bsams la /
oM tA re tut+tA re tu re che ge mo la gnod pa sarba rak+Sha swAhA /
zhes mang du bzlas pas /
'di phyi thams cad kyi bsrung ba'i mchog tu 'gyur ro / /
bcu pa bdud dang mu stegs sogs dbang du bsdu bar 'dod na /
mdun gyi nam mkhar rje btsun ma bdud dang 'jig rten dbang du sdud ma sku mdog dmar mo chags pa'i rang bzhin can /
zhal gcig phyag gnyis kyi g.yas mchog sbyin gyi mthil na bdud dpung 'joms pa'i bum pa bsnams pa /
lhag ma /
phyag 'tshal rab tu dga' ba brjid pa'i /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dmar la smug pa'i tshogs 'phros pas /
bdud dang mu stegs dang 'jig rten thams cad kyi bsam sbyor ngan pa mtha' dag sdig sgrib dang lhan cig tu sbyangs pas /
bdag nyid la dga' ba dang gus pa'i sgo nas dbang du gyur par bsams la /
oM tA re tut+tA re tu re sarba pA paM mA ra ya hUM phaTH ces mang du bzlas pas dbang gi las 'grub par 'gyur ro / /
bcu gcig pa dbul 'phongs sel bar 'dod na /
mdun gyi nam mkhar rje btsun ma 'phongs pa sel ba'i sgrol ma sku mdog dmar ser zhal gcig phyag gnyis kyi g.yas mchog sbyin gyi mthil na 'phongs pa sel ba'i bum pa bsnams pa /
lhag ma /
phyag 'tshal sa gzhi skyong ba'i tshogs rnams /
ces sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dmar po lcags kyu lta bu phyogs bcur 'phros pas /
'jig rten gyi khams kyi lha mi sogs skye dgu rnams dang nor longs spyod 'bru bang mdzod rkang 'gro rin po che la sogs pa mdor na phun sum tshogs pa thams cad rang dbang med par dbang du bsdus /
rang gi yul khyim rnams gang bas /
dbul 'phongs kyi sdug bsngal zhi bar bsams shing /
bum pa las kyang 'dod dgu'i char babs par bsams la /
oM dzaMb+hi ni mo hi swAhA /
zhes mang du bzlas pas 'dod dgu 'phel bar 'gyur ro / /
bcu gnyis pa bkra shis par 'dod na /
mdun gyi nam mkhar rje btsun ma bkra shis 'byung ba'i sgrol ma shin tu zhi ba sku mdog gser gyi mdog can zhal gcig phyag gnyis kyi g.yas mchog sbyin gyi mthil na bkra shis thams cad 'byung ba'i bum pa bsnams pa /
lhag ma /
phyag 'tshal zla ba'i dum bus dbu brgyan /
ces sogs ma gtogs sngar bzhin la /
bzlas pa'i skabs su /
sngags phreng gnyis las 'od zer gser btso ma lta bu 'phros pas /
'jig rten dang 'jig rten las 'das pa'i phun sum tshogs pa thams cad bkra shis rtags brgyad dang /
rgyal srid sna bdun gyi rnam pa'i spyan drangs /
bdag nyid la thim pas /
bkra shis dang bde legs kyis khyab par bsams la /
@# / /
oM mang+ga la puSh+TiM ku ru swAhA /
zhes mang du bzlas pas bkra shis dang dngos grub thams cad 'byung bar 'gyur ro / /
bcu gsum pa bgegs dang bar chad bsrung bar 'dod na /
mdun gyi nam mkhar rje btsun ma me ltar 'bar ma sku mdog dmar mo /
mche ba gtsigs shing spyan gsum bgrad pa /
zhal gcig phyag gnyis kyi g.yas mchog sbyin gyi mthil na bsrung ba'i bum pa bsnams pa /
lhag ma /
phyag 'tshal bskal pa tha ma'i me ltar zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer rdo rje'i rang bzhin dpag tu med pa byung bas /
bdag dang bsgrub bya sogs la rdo rje'i ra ba'i gur khang phub par bsams la /
oM swa ta b+has mi ku ru swAhA /
zhes mang du bzlas pas bgegs dang bar chad kyis mi tshugs shing bsrung ba'i mchog tu 'gyur ro / /
bcu bzhi pa bgegs la bsnun par 'dod na /
mdun gyi nam mkhar rje btsun ma khro gnyer can sku mdog nag mo khro gnyer cung zad yod pa /
zhal gcig phyag gnyis kyi g.yas mchog sbyin gyi mthil na bgegs la bsnun pa'i bum pa bsnams pa /
lhag ma /
phyag 'tshal sa gzhi'i ngos la phyag gi /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer drag la rtsub pa me dpung dang gnam lcags kyi thog dang mtshon cha'i rnam pa dpag tu med pa 'phros pas /
dgra bgegs byad ma thams cad tshar bcad par bsams la /
oM badzra tA re badzra mahA pa ta a smi ku ru swAhA /
zhes mang du bzlas pas dgra bgegs thams cad tshar bcad de zhi bar 'gyur ro / /
bco lnga pa sdig pa zhi bar 'dod pas /
mdun gyi nam mkhar rje btsun ma zhi ba chen mo sku mdog dkar mo zhal gcig phyag gnyis kyi g.yas mchog sbyin gyi mthil na sdig pa zhi bar byed pa'i bum pa bsnams pa /
lhag ma /
phyag 'tshal bde ma dge ma zhi ma /
zhes sogs ma gtogs sngar bzhin la /
bzlas pa'i skabs su /
sngags phreng gnyis las lha mo bum pa dkar po bdud rtsi dkar pos gang ba thogs pa bsam gyis mi khyab pa spros te /
bdag nyid zla bar gnas pa la khrus gsol bas sdig sgrib thams cad sbyangs /
lus shel ltar dag par bsams la /
oM tu re sarba pA paM pra sha ma na ye swAhA /
zhes mang du bzlas pas sdig pa 'dag pa'i thabs mchog tu 'gyur ro / /
bcu drug pa shes rab dang blo gros 'phel bar 'dod pas /
mdun gyi nam mkhar rje btsun ma rig pa hUM las sgrol ma sku mdog dmar mo zhal gcig phyag gnyis kyi g.yas mchog sbyin gyi mthil na rig sngags 'phel bar byed pa'i bum pa bsnams pa /
lhag ma /
phyag 'tshal kun nas bskor rab dga' ba'i /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer nyi ma 'char ga'i mdog lta bu 'phros pas /
gsang sngags @# / /
dang rig sngags thams cad kyi nus mthu dang /
tshangs pa dang brgya byin la sogs pa'i shes rab dang /
paN+Di ta rnams kyi gnas lnga rig pa'i shes rab dang /
sangs rgyas byang sems thams cad kyi mkhyen rab thams cad 'od zer gyi rnam par spyan drangs /
bdag nyid la thim pas chos dang shes rab phun sum tshogs pa rgyas par bsams la /
oM tu re sarba d+harma pradz+nyA pra ti pA ri sho d+ha ni swAhA /
zhes mang du bzlas pas /
gzhan gyi rig sngags kyi nus mthu thams cad 'joms shing /
rang gi rig sngags kyi nus pa dang shes rab 'phel bar 'gyur ro / /
bcu bdun pa bdud dang bar chad thams cad gnon par 'dod pas /
mdun gyi nam mkhar rje btsun ma 'jig rten gsum g.yo ma sku mdog gur kum gyi mdangs can zhi ma khro zhal gcig phyag gnyis kyi g.yas mchog sbyin gyi mthil na gzhan gyi rig sngags gnon pa'i bum pa bsnams pa /
lhag ma /
phyag 'tshal tu re'i zhabs ni brdabs pas /
ces sogs ma gtogs sngar bzhin la /
bzlas pa'i skabs su /
sngags phreng gnyis las 'od zer lcags sgrog /
zhags pa /
phur bu /
rdo rje'i ri rab la sogs pa'i rnam pa can dpag med spros /
dgra dang chom rkun thams cad bcings /
pha rol gyi byad kha ngan sngags thams cad phur bus btab /
rim pa dgu'i 'og rol du dor /
rdo rje'i ri rab kyis mnan par bsams la /
oM tu re che ge mo sarba stam+b+ha ni tA re swAhA /
zhes mang du bzlas pas /
dgra dang chom rkun ngan sngags thams cad gnon par 'gyur ro / /
bco brgyad pa klu'i dug zhi bar 'dod pas /
mdun gyi nam mkhar rje btsun ma dug sel byed ma sku mdog zla ba ltar dkar zhing zhi ba zhal gcig phyag gnyis kyi g.yas mchog sbyin gyi mthil na dug nad sel ba'i bum pa bsnams pa /
lhag ma /
phyag 'tshal lha yi mtsho yi rnam pa'i /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dkar po ga bur gyi rgyun lta bu bsil ba'i rang bzhin can dpag med byung /
rang dang bsgrub bya'i lus la thim pas /
klu dang sa bdag gi nad thams cad sdig sprul dang sbal lcong gi rnam par ba spu'i sgo thams cad nas phyir phud /
lus dwangs gsal du song bar bsams la /
oM tu re sarba nA ga shin+taM ku ru swAhA /
zhes mang du bzlas pas klu dang sa bdag gi dug nad thams cad zhi bar 'gyur ro / /
bcu dgu pa rtsod pa dang rmi lam ngan pa sel bar 'dod pas /
mdun gyi nam mkhar rje btsun ma sdug bsngal sel ba'i sgrol ma sku mdog gangs ri ltar dkar ba /
zhal gcig phyag gnyis kyi g.yas mchog sbyin gyi mthil na sdug bsngal sel ba'i bum pa bsnams pa /
lhag ma /
phyag 'tshal lha yi tshogs rnams rgyal po /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'od zer dkar po'i tshogs 'phros /
phan tshun rtsod par byed pa @# / /
dang /
rmi lam ngan pa gang rmis pa de dag la reg pas /
de dag so sor zhi bar byas /
rtsod pa po rnams byams pa'i sems dang ldan pa dang /
mtshan ma ngan pa rnams dge ba'i mtshan ma phun sum tshogs par gyur par bsams la /
oM tu re mo tsa na swAhA /
zhes mang du bzlas pas /
rtsod pa dang khri mon du bcug pa dang /
rmi lam ngan pa'i 'jigs pa las thar bar 'gyur ro / /
khyad par sgrol ma 'di'i lte bar zla ba la bsgrub bya bkod de sngags bzlas na btson khang las thar bar gsungs so / /
nyi shu pa rims nad sel bar 'dod pas /
rje btsun ma rims nad sel ma sku mdog dmar ser zhal gcig phyag gnyis kyi g.yas mchog sbyin gyi mthil na rims nad sel ba'i bum pa bsnams pa /
lhag ma /
phyag 'tshal nyi ma zla ba rgyas pa'i /
zhes sogs ma gtogs sngar bzhin la /
bzlas pa'i skabs su /
sngags phreng gnyis las 'phros pa'i 'od zer gyi sna la rje btsun ma zhi khro mtha' yas pa byon /
zhi ba rnams kyi sku las zag pa med pa'i ye shes kyi bdud rtsi'i rgyun babs /
nad bdag rims bdag la sogs pa rnams tshim par byas /
zhi ba'i chos bshad pas gnod 'tshe'i bsam sbyor dang bral nas so so'i gnas su song bar bsams /
khro mo'i tshogs rnams kyis zhi bas gdul bar ma nus pa rnams drag po'i sgo nas bskrad par bsams la /
oM tu re bi sa ra ta swA hA /
zhes mang du bzlas pas nad rims thams cad zhi bar 'gyur ro / /
nyer gcig pa 'phrin las thams cad bsgrub par 'dod pas /
mdun gyi nam mkhar rje btsun ma 'phrin las rdzogs par sgrub byed ma sku mdog dkar mo zhal gcig phyag gnyis kyi g.yas mchog sbyin gyi mthil na dngos grub sna tshogs pa'i bum pa bsnams pa /
lhag ma /
phyag 'tshal de nyid gsum rnams bkod pa'i /
zhes sogs ma gtogs sngar bzhin la /
bzlas pa'i skabs su /
sngags phreng las 'phrin las bzhi'i rim pa dang mthun pa'i 'od zer 'phros pas /
las de dang de grub par bsams la /
oM tu re sa ta pa swAhA /
zhes mang du bzlas pas 'phrin las rab 'byams 'grub par 'gyur ro / /
las tshogs 'di dag 'grub pa la sngon du yi ge bcu pa'i bsnyen pa thun mong du 'gro dgos pa sha stag go /
'dir smras pa /
margad zhu ba las grub ut+pal gyis / /
mkha' la ngo mtshar gar gyi ri mo bzhin / /
mtshan bzang lang tsho rgyas pa'i mdzes sdug can / /
yid can srid zhi las sgrol bcom ldan mas / /
rgya bod rmongs pa'i mun pa kun sel ba / /
dpal ldan mar me mdzad la dngos 'doms pa'i / /
gcig lhag bcu phrag zung gi gdams pa mchog /
mdo rgyud man ngag mchog gis brgyan pa 'di / /
skal bzang rnam dpyod ldan pa'i skye bo yis / /
ngo mtshar 'phrin las ri skyes nor bu'i tshogs / /
ma lus 'gugs par byed pa'i lcags kyu ste / /
dngos grub 'dod pa 'jo ba'i nor bu'ang yin / /
tshul 'dir 'bad pa'i dge tshogs nyal @# / /
'gro'i rgyun / /
'gro kun yid kyi rdzing bu la zhugs pas / /
dngos grub rnam bzhi'i 'dab brgya rgod pa'i rtser / /
kun mkhyen ze'u 'bru dkar pos mdzes gyur cig /
khyad par du yang lha mi'i dbang phyug gi /
bzhed pa'i dpag bsam ljon pa khyon ? yangs pa / /
don gnyis 'bras bu'i khur gyis brjid bzhin du / /
bstan dang 'gro ba'i dpal gyis mdzes gyur cig /
'dir jo bo lha gcig gi lugs kyi rje btsun ma nyi shu rtsa gcig gi sgrub thabs dang /
las tshogs so so'i bsgrub tshul gsal bar brjod pa dngos grub rnam gnyis kyi bang mdzod ces bya ba 'di ni /
rnam dkar gyi bsod nams yan lag bzhi pa'i dpung gis yangs pa'i nor 'dzin mtha' dag la dbang bsgyur zhing /
sngon gyi sa skyong dam pa rnams dang rjes su mthun pa /
dad sogs 'phags pa'i nor bdun gyis mngon par mdzes shing /
gcig tu zab mo'i rnal 'byor la gzhol ba'i thugs mnga' ba skyid shod nas sde pa rin po che g.yul rgyal nor bu'i bkas bskul ba la brten nas /
bya bral gyi btsun pa blo bzang chos kyi rgyal mtshan gyis chos 'khor rgyal bkra shis mi 'gyur lhun gyis grub pa'i gtsug lag khang du sbyar ba dge legs su gyur cig /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / /
