@# / /
na mo gu ru mu ni in+d+rA ya /
'gro rnams bsgral phyir dag bcas tshogs gnyis kyis / /
legs bsgrubs sku gsum go 'phang mchog @# / /
brnyes shing / /
sa gsum dge legs 'od kyis khyab mdzad pa'i / /
thub dbang smra ba'i nyi ma'i zhabs la 'dud / /
chos dbyings ngang las ma g.yos dga' ldan du / /
dam pa kun gyi to ga mdzes rnam dkar gyis / /
lha bcas 'gro la phan bde'i mchog stsol ba / /
sa bcu'i dbang phyag tshul la phyag 'tshal lo / /
ye shes gzigs pa lnga yis bsams bzhin du / /
sprin dkar g.yo 'dra'i lag ldan rnam rol gyis / /
sgyu 'phrul chen mo'i lhums kyi gzhal med khang / /
kun nas mdzes par mdzad la phyag 'tshal lo / /
lum+bi'i tshal du yum gyi rtsibs logs las / /
legs bltams tshangs dbang klu rgyal sogs kyis mchod / /
phyogs drug gshegs nas seng ge'i sgra bsgrags shing / /
stong gsum 'od brgyas bkang la phyag 'tshal lo / /
bzo dang sgyu rtsal rig gnas rgya mtsho yi / /
pha rol phyin pas 'gran zla kun bcom nas / /
rgyal ba'i ru mtshon btsun mo'i tshogs bzhes te / /
chos bzhin rgyal srid bskyangs la phyag 'tshal lo / /
srid pa'i phun tshogs me 'obs ltar gzigs nas / /
rgyal srid mchil ma'i thal ba bzhin bor te / /
rten mchog drung du khyim pa'i rtags spangs nas / /
ngur smrig rgyal mtshan bzhes la phyag 'tshal lo / /
dka' thub tsam zhig grol lam mchog 'dzin pa / /
bzlog phyir nai rany+dza na'i chu 'gram du / /
lo drug dka' ba spyad nas slar bzhengs te / /
byang chub shing drung gshegs la phyag 'tshal lo / /
de'i tshe chu srin rgyal mtshan can gyi sde'i / /
dmag tshogs sprin nag nam mkha' gang ba yang / /
gang gi byams brtse'i dri bzhon reg tsam gyis / /
ming gi lhag mar mdzad la phyag 'tshal lo / /
sngon nas stobs bcu mnga' ba'i mchog brnyes kyang / /
mi mjed 'jig rten kun la brtser dgongs nas / /
slar yang bla med byang chub snying po yi / /
bdud rtsi brnyes par bstan la phyag 'tshal lo / /
de nas bgrang yas gdul bya'i tshogs rnams la / /
cho 'phrul gsum gyi rol pa sna tshogs pas / /
chos kyi 'khor lo grangs med legs bskor te / /
smin cing grol bar mdzad la phyag 'tshal lo / /
sku yi dngos kyi gdul bya tshim mdzad nas| |zhi ba'i dbyings gzims sku gdung cha brgyad dang / /
de las 'phros pas bsam 'phel nor bu yis / /
stong gsum mdzes par mdzad la phyag 'tshal lo / /
'di ltar bskrun pa'i dge ba'i tshogs rnams kun / /
mar gyur nyam thag 'gro ba ma lus pa / /
shAkya'i rgyal pos 'bral med rjes bzung ste / /
kun mkhyen 'gro ba'i rtsa lag thob phyir bsngo / /
zhes pa 'di ni gzims khang gong nas mchog gi sprul pa'i sku grags pa rgyal mtshan gyi bkas bskul ba la brten nas /
ston pa bla na med pa de'i zhabs phyir bsnyegs par 'dod pa shAkya'i dge slong blo bzang chos kyi rgyal mtshan gyis /
rgyal tshab dam pas rgyud bla mar mdzad bcu'i bsdoms lta bu gsungs pa ji bzhin du @# / /
mgyogs par bris pa'i yi ge pa ni mdo sngags rab 'byams pa dge slong blo bzang bstan pa dar rgyas so / / / /
