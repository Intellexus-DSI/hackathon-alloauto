@# / /
byang chub lam gyi rim pa'i dmar khrid thams cad mkhyen par bgrod pa'i bde lam gyi lhan thabs nag bgros su bkod pa bzhugs so / /
@## / /
rje btsun bla ma dam pa thub dbang rdo rje 'chang dang dbyer ma mchis pa'i zhabs la dus thams cad du phyag 'tshal lo / /
brtse ba chen pos rjes su gzung du gsol /
'dir skal ldan gyi skyes bu sangs rgyas kyi sar bgrod par byed pa'i thabs zab mo byang chub lam gyi rim pa'i khrid la gnyis /
lam gyi rtsa ba bshes gnyen bsten pa'i tshul dang /
bsten nas blo ji ltar sbyang ba'i rim pa'o / /
dang po lam gyi rtsa ba bshes gnyen bsten pa'i tshul la gnyis /
thun gyi ngo bo la ji ltar bya ba dang /
thun mtshams su ji ltar bya ba'i tshul lo / /
dang po thun gyi ngo bo la ji ltar bya ba'i tshul la gsum /
sbyor ba dang /
dngos gzhi dang /
mjug tu ji ltar bya ba'i tshul @# / /
lo / /
dang po sbyor ba la drug ste /
yid mthun gyi gnas su gnas khang byi dor byas la sku gsung thugs kyi rten dgram pa ni dang po dang /
mchod pa g.yo med par btsal la bkod pa mdzes par bshams pa ni gnyis pa'o / /
gsum pa ni /
bde ba'i stan la lus 'dug lugs brgyad dam spyod lam gang bder gnas nas rang rgyud la legs par brtags te /
mi dge ba'i bsam pa 'dug na rlung phyir 'bud pa dang mnyam du bsal nas /
dbugs phyi nang du rgu ba la grangs 'dren zhing sems gsal rag gi ngang du rang babs su bzhag pa'i ngang nas /
ga re /
bdag gi dal 'byor lan cig thob pa'i skabs 'dir 'khor ba'i gnas la ma chags par ma rgan sems can thams cad 'khor ba'i gnas na sdug bsngal gsum gyis nyam thag pa 'di rnams myur du 'khor ba'i btson ra 'di las bsgral ba'i phyir rdzogs pa'i sangs rgyas kyi go 'phang rin po che ci nas kyang thob par bya'o / /
snyam pa'i dge sems khyad par can gyi ngang nas /
rang gi bdun gyi thad drang gi nam mkha'i gnas su seng+ge chen po brgyad kyis bteg pa'i rin po che'i khrim tho zhing yangs pa'i ster khar sna tshogs bad zla nyi ma'i dkyil 'khor gyi gdan la /
ngo bo rang gi drin can rtsa ba'i bla ma yin pa la /
rnam pa rgyal ba shAkya thub pa sku mdog gser btso ma lta bu /
dbu gtsug tor dang ldan pa /
zhal gcig phyag gnyis kyi g.yas sa gnon dang /
g.yon mnyam gzhag gi steng na bdud rtsis gang ba'i lhung bzed bsnams pa /
sku la chos gos ngur smrig gi mdog can gsum mdzes par gsol ba /
mtshan dpes brgyan pa'i dwangs gsal 'od kyi rang bzhin can /
sku las skyes pa'i 'od kyi phung po'i dkyil na zhabs gnyis rdo rje skyil krung gis bzhugs pa /
de nyid kyi mtha' skor du dngos dang brgyud pa'i bla ma yid dam sangs rgyas byang sems nyan rang dpa' bo dpa' mo bstan srung ye shes pa'i tshogs rnams kyis bskor nas bzhugs pa /
de dag rang rang gi mdun na gdan khri phun tshogs la rang rang gis gsungs pa'i lung gi chos rnams 'od kyi rang bzhin can gyi pu ti'i rnam par yod pa /
tshogs zhing @# / /
rnams kyang rang nyid la dgyes pa'i tshul dang /
rang nyid kyang tshegs zhing rnams kyi yon tan dang thugs rje dran pa'i dad pa chen po'i ngang nas /
'di ltar bsam ste /
bdag dang ma sems can thams cad kyis thog ma med pa nas da lta'i bar du spyir 'khor ba dang khyad par ngan song gsum gyi sdug bsngal sna tshogs shig myong 'dug tu zin kyang /
da dung sdug bsngal gyi gting dang mtha' mngon par dka' bar 'dug /
des na da res rnyed par dka' zhing rnyed na don che ba'i mi lus khyad par can thob pa'i dus 'dir /
'khor ba'i sdug bsngal thams cad spangs pa'i thar pa mchog bla ma sangs rgyas kyi go 'phang zhig da lta nyid du thob par ma byas na /
slar yang spyir 'khor ba dang khyad par ngan song gsum gyi sdug bsngal ci rigs pa zhig myong dgos pa 'dug /
des na sdug bsngal de dag las skyob pa'i nus pa mdun na bzhugs pa'i bla ma dkon mchog gsum la yod pas /
bdag gis ma sems can thams cad kyi don du yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i phyir du bla ma dkon mchog gsum la snying thag pa nas skyabs su 'gro bar bya'o snyam du bsams la /
bla ma la skyabs su mchi'o / /
lan bdun /
sangs rgyas la skyabs su mchi'o / /
lan bdun /
chos la skyabs su mchi'o / /
lan bdun /
dge 'dun la skyabs su mchi'o / /
lan bdun /
sangs rgyas chos dang tshogs kyi mchog rnams la / /
byang chub bar du bdag ni skyabs su mchi /
lan gsum tsam brjod la /
skyabs yul thams cad kyi sku'i cha las bdud rtsi sna lnga 'od zer dang bcas pa'i rgyun babs /
rang gzhan sems can thams cad kyi lus sems la zhugs pas /
thog med nas bsags pa'i sdig sgrib thams cad dang /
khyad par dpal ldan bla ma'i sku la bsdos pa /
gsung bcag pa /
thugs dkrugs pa /
ma dang brnyas smod bgyis pa /
de bzhin gshegs pa'i sku la ngan sems kyis khrag phyung pa /
thugs kyi rten mchod rten bshig pa /
dam pa'i chos spangs pa /
gsung rab zong du byas pa /
gsung rab kyi blus zos pa /
gsung rab sa skre po la bzhag pa /
'phags pa'i dge 'dun la skur ba btab pa /
dge 'dun gyi dbyen byas pa /
dge 'dun gyi zhal du 'du ba'i sgo phrogs pa la sogs pa dkon mchog gsum la brten pa'i sdigs pa thams cad sbyangs /
lus dwangs gsal 'od kyi rang bzhin can du gyur tshe dang bsod nams la @# / /
sogs pa'i yon tan thams cad 'phel zhing rgyas /
khyad par dkon mchog gsum gyi byin rlabs thams cad rang gzhan gyi rgyud la zhugs nas /
dkon mchog gsum gyi skyabs 'og tu chud par gyur /
bdag gis sbyin sogs bgyis pa 'di dag gis / /
'gro la phan phyir sangs rgyas 'grub par shog /
lan gsum brjod la /
ma sems can thams cad kyi don du myur du yang dag par rdzogs pa'i sangs rgyas kyi go 'phang thob par bya /
de'i phyir du dus 'di nas bzung ste ji srid byang chub snying po la mchis kyi bar du rgyal ba'i sras kyi sdom pa gzung nas spyod pa rlabs po che rnams la slob cing /
sems can thams cad kyi don du sangs rgyas thob par bya'o snyam pa'i sems 'di yang sangs rgyas ma thob kyi bar du gzung bar bya'o snyam du bsams la /
ga re ! rang phyogs la chags pa dang /
gzhan phyogs la sdang ba'i chags sdang gi dbang gis sems can thams cad sdug bsngal du bcug pa yin pas /
sems can thams cad nye ring chags sdang dang bral ba'i btang snyoms la gnas na ci ma rung /
gnas par gyur cig /
gnas par bdag gis bya'o / /
de ltar byed nus par bla ma lhas byin gyis brlab tu gsol /
sems can thams cad bde ba dang bde ba'i rgyu dang ldan na ci ma rung /
ldan par gyur cig /
ldan par bdag gis bya'o / /
de ltar byed nus par bla ma lhas byin gyis brlab tu gsol /
sems can thams cad sdug bsngal dang sdug bsngal gyi rgyu dang bral na ci ma rung /
bral bar gyur cig /
bral bar bdag gis bya'o /
de ltar byed nus par bla ma lhas byin gyis brlab tu gsol /
sems can thams cad mtho ris dang thar pa'i bde ba dam pa dang ma bral na ci ma rung /
mi 'bral bar gyur cig /
mi 'grel bar bdag gis bya'o / /
de ltar byed nus par bla ma lhas byin gyis brlab tu gsol /
zhes brjod de skyabs 'gro sems bskyed /
tshad med bzhi bsgom pa sngon du btang nas /
khyad par ma sems can thams cad kyi don du myur ba myur bar yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i phyir du lam zab mo bla ma lha'i rnal 'byor gyi sgo nas byang chub lam gyi rim pa'i khrid bsgom pa la 'jug par bgyi'o / /
snyam pa bdun nam nyer gcig sogs bya'o / /
de nas skyabs yul rnams 'od du zhu ste rang gi smin mtshams su thim pas rgyud byin gyis brlabs par gyur par bsam mo / /
bzhi pa ni /
rang gi mdun gyi thad drang gi nam mkha'i gnas su seng+ge chen po brgyad kyis bteg pa'i rin po @# / /
che'i khri mtho zhing yangs pa'i steng khar /
sna tshogs pad zla nyi ma'i dkyil 'khor gyi gdan la /
ngo bo rang gi drin can rtsa ba'i bla ma yin pa la /
rnam pa rgyal ba shAkya thub pa sku mdog gser btso ma lta bu zhes pa nas /
rdo rje skyil krung gis bzhugs pa /
de nyid kyi steng gi rgyab la phyogs par sna tshogs pad zla nyi ma'i dkyil 'khor gyi gdan la /
rgyal ba rdo rje 'chang la nyams len byin rlabs brgyud pa'i bla ma rnams kyis bskor nas bzhugs pa /
g.yas phyogs su rje btsun byams pa la rgya chen spyod rgyud kyi bla ma rnams kyis bskor nas bzhugs pa /
g.yon phyogs su rje btsun 'jam dbyangs la zab mo lta brgyud kyi bla ma rnams kyis bskor nas bzhugs pa /
mdun du drin can rtsa ba'i bla ma la chos 'brel yod pa'i bla ma rnams kyis bskor nas bzhugs pa /
de dag gi mtha' skor du yi dam sangs rgyas byang sems nyan rang dpa' bo dpa' mo bstan srung ye shes pa'i tshogs rnams kyis bskor nas bzhugs pa /
de dag rang rang gi mdun na gdan khri phun tshogs la rang rang gis gsungs pa'i lung gi chos rnams 'od kyi rang bzhin can gyi pu ti'i rnam par yod pa /
de dag gi phyi rol tu gang la gang 'dul gyi sprul pa'i dkod pa bsam gyis mi khyab pa phyogs bcur 'phro ba'i gtso 'khor thams cad kyi spyi bor oM dkar po /
mgrin par AH dmar po /
thugs kar hUM sngon po /
lte bar swa ser po /
gsang bar hA ljang gu 'od zer lnga 'phro ba /
bla ma thub pa'i dbang po'i thugs ka'i hUM las 'od zer phyogs bcur 'phros pas /
rang bzhin gyi gnas nas bsgom pa dang 'dra ba'i ye shes pa spyan drang ste /
dam tshig pa so so la thim pas skyabs gnas kun 'dus pa'i bdag nyid du gyur par bsam mo / /
lnga pa ni /
ji snyed su dag phyogs bcu'i 'jig rten na / /
dus gsum gshegs pa mi yi seng+ge kun / /
bdag gis ma lus de dag thams cad la / /
lus dang ngag yid dang bas phyag bgyi'o / /
bzang po spyod pa'i smon lam stobs dag gis / /
rgyal ba thams cad yid kyi mngon sum du / /
zhing gi rdul snyed lus rab btud pa yis rgyal ba kun la rab tu phyag 'tshal lo / /
rdul gcig steng na rdul snyed sangs rgyas rnams / /
sangs rgyas sras kyi dbus na bzhugs pa dag /
de ltar chos kyi dbyings rnams ma lus par / /
thams cad rgyal ba dag gis gang bar mos / /
de dag bsngags pa mi zad rgya mtsho rnams / /
dbyangs kyi yan lag rgya mtsho'i sgra kun gyis / /
rgyal ba kun gyi yon tan rab brjod cing / /
bde bar gshegs pa thams cad bdag gis bstod me tog dam pa 'phreng ba dam pa dang / /
sil snyan rnams dang byug pa gdugs mchog dang / /
mar me mchog dang bdug spos dam pa yis / /
rgyal ba de dag la ni mchod par bgyi / /
na bza' dam pa rnams dang @# / /
dri mchog dang / /
phye ma'i phur ma ri rab mnyam pa dang / /
bkod pas khyad par 'phags pa mchog kun gyis / /
rgyal ba de dag la ni mchod par bgyi / /
mchod pa gang rnams bla med rgya che ba / /
de dag rgyal ba thams cad la yang mos / /
bzang po spyod la dad pa'i stobs dag gis / /
rgyal ba kun la phyag 'tshal mchod par bgyi / /
long skabs byung tshe mtshams 'dir ltung bshags brkyangs phyag dang bcas pa bya /
de nas /
'dod chags zhe sdang gti mug dbang gis ni /
lus dang ngag dang de bzhin yid kyis kyang / /
sdig pa bdag gis bgyis pa ci mchis pa / /
de dag thams cad bdag gis so sor bshags / /
phyogs bcu'i rgyal ba kun dang sangs rgyas sras / /
rang rgyal rnams dang slob dang mi slob dang / /
'gro ba rnams kyi bsod nams gang la yang / /
de dag kun gyi rjes su bdag yid rang / /
gang rnams phyogs bcu'i 'jig rten sgron me dag /
byang chub rnam par sangs rgyas ma chags brnyes / /
mgon po de dag bdag gis thams cad la / /
'khor lo bla na med pa bskor bar bskul / /
mya ngan 'das ston gang bzhed de dag la / /
'gro ba kun la phan zhing bde ba'i phyir / /
bskal pa zhing gi rdul snyed bzhugs par yang / /
bdag gis thal mo rab sbyar gsol bar bgyi / /
phyag 'tshal ba dang mchod cing bshags pa dang / /
rjes su yi rang bskul zhing gsol ba yi / /
dge ba cung zad bdag gis ci bsags pa / /
thams cad bdag gis byang chub phyir bsngo'o / /
zhes dal bus brjod cing don yid la bsam ste bsag sbyang gi gnad rnams bsdus pa'i yan lag bdun pas rgyud sbyang bar bya'o / /
drug pa ni /
dmigs pa gsal bar byas te /
oM badzra b+hu mi AH hUM /
dbang chen gser gyi sa gzhi /
oM badzra re khe AH hUM /
phyi lcags ri khor yug gis bskor ba'i dbus su ri'i rgyal po ri rab /
shar lus 'phags po /
lho 'dzam bu gling /
nub ba lang spyod /
byang sgra mi snyan /
lus dang /
lus 'phags /
rnga yab dang / /
rnga yab bzhin /
g.yo ldan dang /
lam mchog 'gro /
sgra mi snyan dang /
sgra mi snyan gyi zla /
rin po che'i ri bo /
dpag bsam gyi shing /
'dod 'jo'i ba /
ma rmos pa'i lo tog /
'khor lo rin po che /
nor bu rin po che /
btsun mo rin po che /
blon po rin po che /
glang po rin po che /
rta mchog rin po che /
dmag dpon rin po che /
gter chen po'i bum pa /
sgeg mo /
'phreng ba ma /
glu ma /
gar ma /
me tog ma /
bdug spos ma /
snang gsal ma /
dri chab ma /
nyi ma /
zla ba /
rin po che'i gdugs /
phyogs las rnam par rgyal ba'i rgyal mtshan /
dbus su lha dang mi'i dpal 'byor phun sum tshogs pa ma tshang ba med pa 'di dag drin can rtsa ba dang brgyud par bcas pa'i dpal ldan bla ma dam pa rnams dang /
mnyam med shAkya'i rgyal po'i @# / /
lha tshogs 'khor dang bcas pa rnams la dbul bar bgyi'o / /
thugs rjes 'gro ba'i don du bzhes su gsol /
bzhes nas byin gyis brlab tu gsol /
sa gzhi spos kyis byugs shing me tog bkrams / /
ri rab gling bzhi nyi zlas brgyan pa 'di / /
sangs rgyas zhing du dmigs te dbul bar bgyi / /
'gro kun rnam dag zhing la spyod par shog /
bdag gzhan lus ngag yid gsum longs spyod dus gsum dge tshogs bcas / /
rin chen maN+Dal bzang po kun bzang mchod pa'i tshogs dang bcas / /
blo yis bslangs nas bla ma yi dam dkon mchog gsum la 'bul / /
thugs rje'i dbang gis bzhes nas bdag la byin gyis brlab tu gsol /
i daM gu ru rat+na maN+Dal kaM ni r+yA ta yA mi /
zhes maN+Dal phul te /
bshes gnyen la ma gus pa sogs phyin ci log gi blo sna mtha' dag 'gag pa dang /
bshes gnyen la gus pa sogs phyin ci ma log pa'i blo sna thams cad bde blag tu skye ba dang /
phyi nang gi bar gcod thams cad nye bar zhi bar byin gyis brlab tu gsol /
zhes 'dun pa drag pos lan mang du gsol ba 'debs shing /
bsdu na /
de tsam gyis chog la /
rgyas par spro na /
dpal ldan rtsa ba'i bla ma rin po che / /
bdag gi spyi bor pad zla'i gdan bzhugs la / /
bka' drin chen po'i sgo nas rjes bzung ste / /
sku gsung thugs kyi dngos grub stsal tu gsol / /
sku gsung thugs kyi dngos grub stsal tu gsol / /
'dren pa mnyam med ston pa bcom ldan 'das / /
rgyal tshab dam pa rje btsun mi pham mgon / /
rgyal bas lung bstan 'phags pa thogs med zhabs / /
sangs rgyas byang sems gsum la gsol ba 'debs / /
sangs rgyas byang sems X /
'dzam gling mkhas pa'i gtsug rgyan dbyig gi gnyen / /
dbu ma'i lam brnyes 'phags pa rnam grol sde / /
dad pa'i sar gnas btsun pa rnam grol sde / /
'jig rten mig 'byed gsum la XX /
rmad byung ngo mtshar gnas gyur mchog gi sde / /
zab mo'i lam gyis rgyud sbyangs dul ba'i sde / /
rlabs chen spyod pa'i gter gyur rnam snang mdzad / /
'gro ba'i rtsa lag gsum la XX /
lam mchog sher phyin rgyas mdzad seng bzang zhabs / /
rgyal ba'i man ngag kun 'dzin ku sA li / /
'gro kun brtse bas rjes 'dzin dge ba can / /
'gro ba'i ded dpon gsum la XX /
byang chub thugs la mnga' brnyes gser gling pa / /
shing rta chen po'i srol 'dzin mar me mdzad / /
lam bzang gsal mdzad ston pa rin po che / /
bstan pa'i srog shing gsum la XX /
zhes rgya chen spyod rgyud kyi bla ma rnams dang /
smra ba zla med 'dren mchog shAkya'i tog /
rgyal ba'i mkhyen rab kun bsdus 'jam pa'i dbyangs / /
zab mo'i don gzigs 'phags mchog klu sgrub zhabs / /
smra ba'i gtsug rgyan gsum @# / /
la XX /
'phags pa'i dgongs pa gsal mdzad zla ba grags / /
de sras thu bo rig pa'i khu byug che / /
rgyal sras rig pa'i khu byug gnyis pa'i zhabs / /
rigs pa'i dbang phyug gsum la XX /
rten 'brel zab mo ji bzhin gzigs pa yis / /
shing rta chen po'i srol 'dzin mar me mdzad / /
lam bzang gsal mdzad ston pa rin po che / /
'dzam gling rgyan gyur gnyis la XX /
zhes zab mo lta brgyud kyi bla ma rnams dang /
rnal 'byor dbang phyug dpal ldan dgon pa ba / /
zab mo'i ting 'dzin brtan pa'i sne'u zur ba / /
'dul ba'i sde snod kun 'dzin thag ma pa / /
mtha' 'khob sgron me gsum la XX /
brtson pas sgrub pa lhun len nam seng zhabs / /
dam pas byin brlabs nam mkha' rgyal po dang / /
'jig rten chos brgyad spangs pa'i seng+ge bzang / /
rgyal sras bzang po'i zhabs la XX /
zhes bka' gdams lam rim gyi bla ma rnams dang /
rgyal ba'i gdung 'tshob bshes gnyen po to ba / /
rnam dpyod 'gran zla bral ba'i sha ra ba / /
byang chub thugs kyi bka' babs 'chad kha pa / /
'gro ba'i re skong gsum la XX / /
lung rtogs mnga' bdag byang sems spyil bu ba / /
dri med lung gi dbang phyug mkhas pa'i mchog /
khams gsum 'gro ba'i mgon po rin po che / /
gnas brtan chen po gsum la XX /
rnam dag tshul khrims dad ldang ? zangs chen pa / /
'dul ba 'bum sde'i mnga' bdag mtsho sna ba / /
chos mngon rgya mtsho'i mthar byon mon grab pa / /
'gro ba'i 'dren pa gsum laX X /
zhes gzhung pa nas brgyud pa'i bla ma rnams dang /
grub pa'i dbang phyug chen po tshul khrims 'bar / /
bshes gnyen tshul bzhin bsten mdzad gzhon nu 'od / /
theg mchog lam gyis rgyud sbyangs dgyer sgom zhabs / /
rgyal ba'i sras po gsum la X X rmad byung yon tan mdzod 'dzin sangs rgyas dbon / /
dam pas byin brlabs nam mkha' rgyal po dang / /
'jig rten chos brgyad spangs pa'i seng+ge bzang / /
rgyal sras bzang po'i zhabs la X X /
zhes gdams ngag pa nas brgyud pa'i bla ma rnams dang /
lho brag grub mchog nam mkha' rgyal mtshan dang / /
grwa skor mkhan chen chos bskyabs bzang po'i dpal / /
zhwa ser bstan pa'i srol 'byed tsong kha pa / /
rnam 'dren dam pa gsum la X X / /
grub pa'i dbang phyug 'jam dpal rgya mtsho dang / /
'dzam gling mkhas pa'i gtsug rgyan dge legs dpal / /
mdo rgyud gdam pa'i mdzod 'dzin pa so rje / /
skye dgu'i 'dren pa gsum la X X / /
zung 'jug mchog brnyes chos kyi rdo rje dang / /
sku gsum mngon gyur rgyal ba dben sa pa / /
mkhas grub dam pa sangs rgyas ye shes zhabs / /
kun mkhyen bla ma gsum la X X / /
bla bzang chos kyi rgyal mtshan 'dzin pa'i dpal / /
de sras thu bo dkon mchog rgyal mtshan dang /
@# / /
mkhas shing grub pa blo bzang dam chos zhabs / /
rje btsun yab sras gsum la X X / /
byang chub thugs la mnga' brnyes dge legs mtshan / /
rje btsun bla ma blo bzang ye shes zhabs / /
grub pa'i dbang phyug blo bzang rnam rgyal rje / /
bstan pa'i sgron me gsuM la X / /
ngag gi dbang phyug byams mgon chos kyi rje / /
rje btsun blo bzang dpal ldan ye shes zhabs / /
lam bzang gsal mdzad yongs 'dzin paN+Ti ta rgyal bstan srog shing gsum la X X / /
rgyal kun gcig bsdus ngag dbang rdo rje dang / /
byang chub thugs mnga' dge 'dun bzang po'i zhabs / /
lung rigs smra ba ye shes sbyin pa ste / /
drin can bla ma gsum la X skyabs gsum kun 'dus bla ma rdo rje 'chang / /
gang la gang 'dul bshes gnyen tshul bzung nas / /
mchog dang thun mong dngos grub stsol mdzad pa'i / /
dran can bla ma rnams la X X /
zhes dben sa snyan rgyud kyi bla ma rnams la gsol ba btab nas /
yon tan kun gyi gzhir gyur drin can rje / /
tshul bzhin bsten pa lam gyi rtsa ba ru / /
legs par mthong nas 'bad pa du ma yis / /
gus pa chen pos bstan par byin gyis rlobs / /
gus pa chen pos X / /
lan cig rnyed pa'i dal ba'i rten bzang 'di / /
shin tu rnyed dka' don chen shes gyur nas / /
nyin mtshan kun tu snying po len pa'i blo / /
rgyun chad med par skye bar X X / /
lus srog g.yo ba chu yi chu bur bzhin / /
myur du 'jig pa'i 'chi ba dran pa dang / /
shi ba'i rjes su lus la grib ma bzhin / /
dkar nag las 'bras phyi bzhin 'brang ba la / /
nges pa brtan po rnyed nas nyes pa'i tshogs / /
phra zhing phra ba rnams kyang spong ba dang / /
dge tshogs mtha' dag sgrub par byed pa la / /
rtag tu bag dang ldan par X X / /
spyad pas mi ngoms sdug bsngal kun gyi sgo / /
yid brtan mi rung srid pa'i phun tshogs kyi / /
nyes dmigs rig nas thar pa'i bde ba la / /
don gnyer chen po skye bar X X / /
rnam dag bsam pa de yis drangs pa yi / /
dran dang shes bzhin bag yod chen po yis / /
bstan pa'i rtsa ba so sor thar pa la / /
sgrub pa snying por byed par X X / /
rang nyid srid mtshor lhung ba ji bzhin du / /
mar gyur 'gro ba kun kyang de 'dra bar / /
mthong nas 'gro ba sgrol ba'i khur 'khyer ba'i / /
byang chub sems mchog 'byongs par X X / /
sems tsam bskyed kyang tshul khrims rnam gsum la / /
goms pa med na byang chub mi 'grub par / /
legs par mthong nas rgyal sras sdom pa la / /
brtson pa drag pos slob par X X / /
log pa'i yul la g.yeng ba zhi byed cing yang dag don la tshul bzhin dpyod pa yi / /
zhi gnas lhag mthong zung du 'brel ba'i lam / /
myur du rgyud la skye bar X X / /
thun mong lam sbyangs snod du gyur pa na / /
theg pa kun gyi mchog gyur rdo rje'i theg /
skal @# / /
bzang skye bo'i 'jug ngogs dam pa der / /
bde blag nyid du 'jug par X X /
de tshe dngos grub rnam gnyis 'grub pa'i gzhi / /
rnam dag dam tshig sdom par gsungs pa la / /
bcos ma min pa'i nges pa rnyed gyur nas / /
srog dang bsdos te srung bar X X / /
de nas rgyud sde'i snying po rim gnyis kyi / /
gnad rnams ji bzhin rtogs nas brtson pa yis / /
thun bzhi'i rnal 'byor mchog las mi g.yel bar / /
dam pa'i gsung bzhin sgrub par X X / /
de ltar lam bzang ston pa'i bshes gnyen dang / /
tshul bzhin sgrub pa'i grogs rnams zhabs brtan cing / /
phyi dang nang gi bar du gcod pa'i tshogs / /
nye bar zhi bar byin gyis brlab tu gsol / /
nye bar zhi bar byin gyis brlab tu gsol /
skye ba kun tu yang dag bla ma dang / /
'bral med chos kyi dpal la longs spyod cing / /
sa dang lam gyi yon tan rab rdzogs nas / /
rdo rje 'chang gi go 'phang myur thob shog /
ces gsol ba 'debs pa man ngag bzhin rgyud dang 'dres nges par bya'o / /
de nas /
bla ma thub pa'i dbang po'i thugs ka'i hUM las 'od zer 'phros pa / /
mtha' skor na bzhugs pa'i zhi khro rab 'byams thams cad la phog pas /
de rnams 'od kyi rnam par bsdus nas thub pa'i dbang po la thim zhing /
thub pa'i dbang po yang rang gi spyi bo'i rtsa ba'i bla ma la thim /
de nyid yongs su gyur pa las rang gi spyi bor seng khri pad zla nyi ma'i dkyil 'khor gyi gdan la /
ngo bo rang gi drin can rtsa ba'i bla ma yin pa la /
rnam pa rgyal ba shAkya thub pa /
zhes pa nas /
rdo rje skyil krung gis bzhugs par gyur pa la dmigs nas / /
phun tshogs dge legs bye bas bskrun pa'i sku / /
mtha' yas 'gro ba'i re ba skong ba'i gsung / /
ma lus shes bya ji bzhin gzigs pa'i thugs / /
thub dbang rdo rje 'chad la mgos phyag 'tshal / /
dngos bshams yid sprul mchod pa ma lus 'bul / /
thog med nas bsags sdig ltung thams cad bshags / /
skye 'phags dge ba rnams la rjes yi rang / /
'khor ba ma stongs bar du legs bzhugs nas / /
'gro la chos kyi 'khor lo bskor ba dang / /
bdag gzhan dge rnams byang chub chen por bsngo / /
gling bzhi nyi zla ri rab rin chen bdun / /
rin chen maN+Dal kun bzang mchod pa'i tshogs / /
skyabs gnas kun 'dus bla ma lha la 'bul / /
thugs rjes bzhes nas byin gyis brlab tu gsol /
zhes yan lag bdun pa maN+Dal dang bcas pa mdor bsdus phul ba'i rjes su /
rang dang rang gi mtha' skor na gnas pa'i ma sems can thams cad kyis mgrin gcig tu gsol ba 'debs par gyur par bsams la /
sku bzhi'i bdag nyid bla ma lhag pa'i lha / /
thub dbang rdo rje 'chang la gsol ba 'debs / /
sgrib bral chos sku'i bdag nyid bla ma lha / /
thub dbang rdo rje 'chang la gsol ba 'debs / /
bde chen longs @# / /
sku'i bdag nyid bla ma lha / /
thub dbang rdo rje X / /
sna tshogs sprul sku'i bdag nyid bla ma lha / /
thub dbang X /
bla ma kun 'dus bla ma lhag pa'i lha / /
thub dbang X / /
yi dam kun 'dus X /
thub dbang X /
sangs rgyas kun 'dus X /
thub dbang X /
dam chos kun 'dus X /
thub dbang /
dge 'dun kun 'dus X /
thub dbang X /
mkha' 'gro kun 'dus X /
thub dbang X /
chos skyong kun 'dus X /
thub dbang X /
khyad par skyabs gnas kun 'dus /
thub dbang rdo rje 'chang la gsol ba 'debs /
bdag dang ma sems can thams cad 'khor bar skyes nas yun ring la shugs drag po'i sdug bsngal sna tshogs pa zhig myong ba 'di /
dge ba'i bshes gnyen bsam sbyor gnyis kyis tshul bzhin du ma bsten pas len par 'dug pas /
da bdag dang ma sems can thams cad kyis /
dge ba'i bshes gnyen bsam sbyor gnyis kyi sgo nas tshul bzhin du bsten nus par bla ma lhas byin gyis brlab tu gsol /
zhes gsol ba btab pas spyi bo'i bla ma lha'i sku'i cha las bdud rtsi sna lnga 'od zer dang bcas pa'i rgyun babs /
rang gzhan sems can thams cad kyi lus sems la zhugs pas /
thog med nas bsags pa'i sdig sgrib thams cad dang /
khyad par dge ba'i bshes gnyen bsam sbyor gnyis kyis tshul bzhin du bsten nus pa la gegs byed kyi sdig sgrib nang gdon dang bcas pa thams cad sbyangs /
lus dwangs gsal 'od kyi rang bzhin can du gyur /
tshe dang bsod nams la sogs pa'i yon tan thams cad 'phel zhing rgyas /
khyad par dge ba'i bshes gnyen bsam sbyor gnyis kyis tshul bzhin du bstan par nus pa'i rtogs pa khyad par can rang bzhan gyi rgyud la skyes par gyur par bsam mo / /
gnyis pa dngos gzhi ni /
dang por bshes gnyen bstan pa'i phan yon sangs rgyas myur du thob pa sogs dang /
ma bsten pa'i nyes dmigs 'di dang phyi mar sdug bsngal bskyed pa sogs bsam /
de nas gzhung las 'byung ba ltar bla ma'i skyon rtog pa'i blo ya me smod par bya snyam pa'i sdom sems mang du btang la tshul khrims dang ting nge 'dzin dang shes rab dang thos pa sogs yon tan rang gis gang rtogs pa rnams bsam ste sems dwangs ba'i rnam pa can gyi dad pa ma skyes kyi bar du bsgom /
de nas rang la phan btags pa dang 'dogs par 'gyur ba'i bka' drin rnams bsam ste snying thag pa nas gus pa ma skye skyi bar du bsgom /
de nas dge ba'i bshes gnyen rnams mnyes pa sgrub pa dang mi mnyes pa spong ba'i sbyor ba la 'bad pa'i zhe dam yang dang yang du bya'o / /
gsum pa mjug tu ji ltar bya ba'i tshul ni /
spyi bor bla ma lha bsgom bzhin pa'i ngang nas /
bla ma @# / /
rgyal ba shAkya thub pa la phyag 'tshal lo mchod do skyabs su mchi'o / /
zhes lan gang mang gsol ba btab pas /
bla ma thub pa'i dbang po'i sku las rang 'dra gnyis pa zhig chad nas rang nyid la thim pas /
rang nyid kyang bla ma thub pa'i dbang po'i skur lam gyis gyur /
rang thub pa'i dbang por gsal ba'i thugs ka'i hUM las 'od zer 'phros mtha' skor na yod pa'i sems can thams cad la phog pas sems can thams cad kyang thub pa'i dbang po'i go 'phang la bkod par gyur /
rang thub pa'i dbang por gsal ba dang /
sems can thams cad thub pa'i dbang por gsal ba'i thugs kar zla ba'i dkyil 'khor gyi steng du a dkar po hUM ser pos mtshan par gyur pa'i mtha' skor du /
oM mu ni mu ni ma hA mu na ye swA hA /
zhes pas bskor ba la dmigs nas sngags ci mang 'dren pa dang /
de las byung ba'i dge rtsa rnams /
dge ba 'di yis myur du bdag /
bla ma sangs rgyas 'grub gyur nas / /
'gro ba gcig kyang ma lus pa / /
de yi sa la 'god par shog /
der ni ring du 'bad las tshogs gnyis ni / /
mkha' ltar yangs pa gang zhig bsags pa des / /
blo mig ma rig gis ldongs 'gro ba rnams / /
rnam 'dren rgyal ba'i dbang por bdag gyur cig /
der ma son pa'i tshe rabs kun tu yang / /
'jam pa'i dbyangs kyis brtse bas rjes bzung nas / /
bstan pa'i rim pa kun tshang lam gyi mchog /
rnyed nas bsgrubs pas rgyal rnams mnyes byed shog /
rang gis ji bzhin rtogs pa'i lam gyi gnad / /
shugs drag brtse bas drangs pa'i thabs mkhas kyis / /
'gro ba'i yid kyi mun pa bsal byas nas / /
rgyal ba'i bstan pa yun ring 'dzin gyur cing / /
bstan pa rin chen mchog gis ma khyab pa'am / /
khyab kyang nyams par gyur ba'i phyogs dang ni / /
snying rje chen pos yid rab bskyod pa yis / /
phan bde'i gter de gsal bar byed par shog /
sras bcas rgyal ba'i rmad byung 'phrin las las / /
legs grub byang chub lam gyi rim pas kyang / /
thar 'dod rnams kyi yid la dpal ster zhing / /
rgyal ba'i mdzad pa ring du skyong gyur cig / /
lam bzang sgrub pa'i mthun rkyen sgrub byed cing / /
'gal rkyen sel byed mi dang mi min kun / /
tshe rabs kun tu rgyal bas bsngags pa yi / /
rnam dag lam dang 'bral bar ma gyur cig /
gang tshe theg pa mchog la chos spyod bcus / /
tshul bzhin sgrub la brtson pa de yi tshe / /
mthu ldan rnams kyis rtag tu grogs byed cing / /
bkra shis rgya mtshos phyogs kun khyab gyur cig /
ces rang gzhan gyi gnas skabs dang mthar thug gi smon gnas rnams su 'dun pa drag pos bsngo bar bya'o /
gnyis pa thun mtshams su ji ltar bya ba'i tshul mthun mtshams su yang dge ba'i bshes @# / /
gnyen bsten tshul ston pa'i gsung rab dgongs 'grel dang bcas pa blta ba dang /
dran shes dang ldan pa'i sgo nas dbang po'i sgo sdom pa dang /
zas kyi tshod rig pa dang /
mi nyal bar rnal 'byor la brtson zhing /
nyal ba'i tshe ji ltar bya ba dang /
khrus dang kha zas kyi rnal 'byor la brtson par byed pa la /
gnyis pa bsten nas blo ji ltar sbyang ba'i rim pa ni /
lam rim bde lam nyid dang brgyud ldan bla ma dam pa'i man ngag las rtogs par bya'o /
zhes byang chub lam gyi rim pa'i dmar khrid thams cad mkhyen par bgrod pa'i bde lam gyi lhan thabs nag 'gros su bkod pa 'di yang /
dam pas bsngags par 'os pa'i yon tan du mas thugs kyi bang mdzod phyug pa dpyod ldan tshong dpon dpal 'byor phun tshogs lags kyi nyams bzhes su man ngag 'dzin pa'i dge slong d+ha rma b+ha dras sug bris su bgyis pa dge legs 'phel / /
