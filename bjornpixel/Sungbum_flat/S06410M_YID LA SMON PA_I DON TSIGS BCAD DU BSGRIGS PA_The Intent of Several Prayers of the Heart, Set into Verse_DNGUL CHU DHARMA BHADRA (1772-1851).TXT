@# / /
yid la smon pa'i don tshigs bcad du bsgrigs pa bzhugs /
na mo gu ru many+dzu g+ho ShA ye /
rab 'byams phyogs bcu'i zhing bzhugs bla ma dang / /
yi dam mchog gsum mkha' 'gro chos skyong tshogs / /
drang srong bden tshig grub pa thams cad kyis bdag gi smon pa'i dbang dang mthun grogs mdzod / /
rang gzhan skye 'phags dus gsum dge ba'i mthus / /
phan bde'i 'byung gnas rgyal bstan dar zhing rgyas / /
bstan 'dzin skyes bu sku khams bzang ba dang / /
mkha' mnyam 'gro kun bde skyid ldan par shog /
khyad par byang phyogs kha ba can ljongs 'dir / /
nad yams dmag 'khrug mu ge mi 'byung zhing / /
lo legs phyugs 'phel rtsi bcud rgyas pa dang / /
sdig spong dge ba sgrub la brtson par shog /
bdag kyang tshe ring chos mthun dpal 'byor rgyas / /
lus la nad dang sems la sdug bsngal med| |sngon bsags las ngan sdig sgrib kun byang zhing / /
dge tshogs yar ngo'i zla ltar 'phel bar shog /
sgra tshang bzo gso nad don mdo sngags chos / /
snyan ngag mngon brjod sdeb sbyor zlos gar rtsis / /
che chung gnas lnga rig pa'i gzhung lugs don / /
ji bzhin rtogs nas mkhas pa'i mthar son shog /
mkhan slob yi dam spyan sngar khas blangs pa'i / /
so thar byang sems gsang sngags sdom pa la / /
rmi lam du yang bcas rang nyes lhung gis / /
ma gos btsun pa'i mchog tu 'gyur bar shog /
'khor ba'i gnas la zhen log skyo shas dang / /
mar gyur 'gro la byams dang snying rje yis / /
rang don yal bar dor nas gzhan gyi don / /
lhur len bzang po'i tshad du 'khyol bar shog /
bshes gnyen dam pa gtsug tu gus bsten cing / /
tshang la ma nor mdo sngags lam bsgoms pas / /
sa bcu lam lnga'i bgrod pa mthar phyin te / /
rdo rje 'chang dbang rten 'dir thob par shog /
gal te ma thob 'chi ba'i dus srid na / /
gnad gcod 'khrul snang ngan pa mi 'byung zhing / /
mdo sngags nyams rtogs shugs drag mngon gyur te / /
mkha' spyod rig 'dzin gnas su skye bar shog /
der ni gnas lus longs spyod grogs kun gyis / /
rim gnyis ting 'dzin 'phel ba'i rkyen byas te / /
kha sbyor yan lag bdun ldan rdo rje 'chang / /
thob nas mkha' mnyam 'gro ba'i don byed shog /
snying nas dad gus phan 'dogs byed pa'am / /
khro zhing sdang bas gnod 'tshe byed kyang rung / /
bzang ngan 'brel thogs kyis mtshon 'gro ba kun / /
skyon bral yon tan mchog la 'god par shog /
mdor na dus gsum phyogs bcu'i sangs rgyas dang / /
blo chen rgyal sras sems dpa' thams cad kyi| |mdzad pa smon lam rlabs chen ji snyed pa / /
mtha' dag bdag nyid gcig pus 'grub par shog /
slu med mchog gsum srung ma'i bden byin dang / /
chos dbyings rnam dag rgyu 'bras 'chol med mthus / /
yid smon re ba ji bzhin lhun grub ste| |bkra shis rgya mtshos phyogs kun khyab gyur cig /
ces yid la smon pa'i don tshigs bcad kyi 'phreng bar bsgrigs pa 'di lta bu zhig dgos zhes blo ldan drang po'i ngang tshul 'dzin pa tshong dpon rdor legs kyis bskul ma mdzed ngar snyom las 'du gsum...pa d+harma b+ha dras sbyar ba'o / / / /
