@# / /
swasti /
grub dbang padma 'byung gnas kyi / /
zhabs pad btud nas de nyid kyi / /
sgrub thabs phan bde'i kun+da'i tshal / /
rgyas par bya ba'i zla shel 'god / /
'dir slob dpon padma'i bla ma'i rnal 'byor nyams su len par 'dod pas /
skyabs 'gro sems bskyed tshad med bzhi bsgom pa sngon du btang nas 'di ltar /
mdun gyi nam mkhar pad sdong yangs pa'i rtser / /
seng khri pad zla nyi ma'i dkyil 'khor steng / /
sangs rgyas kun dngos grub dbang padma 'byung / /
sku mdog dmar smug dgyes pa'i 'dzum zhal can / /
khams gsum zil gyis gnon phyir lta stangs mdzad / /
zhal gcig phyag gnyis g.yas pas bde stong gi /
ye shes mtshon phyir rdo rje thugs kar 'dzin / /
phyag g.yon zag med bdud rtsis yongs gang ba'i / /
rin chen thod pa mnyam bzhag steng 'dzin pa'i / /
mchan khung kha TwAM rtse gsum dag gis brgyan / /
rigs bdag rang bzhin dbu rgyan paN zhu dang / /
dbang sngon mdangs ldan za 'og ber tshan gsol / /
mtshan dpe'i dpal 'bar nyi ma 'bum gyi 'od / /
kun nas 'phro ba gzi brjid 'bar ba'i sku / /
'ja' tshon gur khyim 'khrigs pa'i klong yangs su / /
mi phyed rdo rje'i skyil krung tshul gyis bzhugs / /
mtha' skor dpa' bo mkha' 'gro'i tshogs rnams dang / /
rig 'dzin paN grub bgrang yas gyis bskor ba'i / /
sgo gsum rdo rje gsum gyi yi ges mtshan / /
thugs ka'i hUM yig 'od zer lcags kyu yis / /
padma 'od dang bde ba can sogs nas / /
padma 'byung gnas mkha' 'gro'i tshogs dang bcas / /
spyan drangs dzaH hUM baM hoH ro gcig gyur / /
de ltar skyabs gsum kun 'dus kyi bdag nyid du bsams nas phyag mchod sogs yan lag bdun pa 'bul ba ni /
dus gsum bde gshegs ma lus 'dus pa'i sku / /
chos phung brgyad khri bzhi stong 'byung ba'i gnas / /
tshogs mchog dpa' bo mkha' 'gro kun gyi rje / /
au r+yan rin po che la phyag 'tshal lo / /
dngos bshams yid sprul phyi nang gsang ba yi / /
mchod sprin rgya mtshos zhing kun bkang ste 'bul / /
bdag lus lpags pa rin chen gser gyi gzhir / /
yan lag nying lag gling bzhi gling phran brgyad / /
khog pa ri rab mig gnyis nyi zla zung / /
mgo bo phyogs las rnam rgyal rgyal mtshan rtser / /
tsit+ta yid bzhin nor bus mdzes par brgyan / /
sha phrag rin chen bdun dang 'dod yon lnga / /
lha mi'i longs spyod kun bzang mchod sprin du / /
sprul nas phyi nang maN+Dal bzang pos mchod / /
thog med dus nas tha ma da lta'i bar / /
bsags pa'i sdig ltung thams cad bshags shing sdom / /
rang bzhin dge tshogs spyi dang gu ru rje'i / /
mdzad pa rnam thar kun la @# / /
rjes yi rang / /
'gro rnams smin grol lam la dgod pa'i phyir / /
gsang chen chos kyi 'khor lo bskor du gsol / /
rdo rje'i sku la 'das grongs ma mnga' yang / /
blo dman snang ngor bskal brgyar brtan par bzhugs / /
'di ltar bskrun pa'i rnam dkar dge ba yang / /
'gro kun don du byang chub chen por bsngo / /
snang ba mtha' yas thugs rje'i zlos gar las / /
rin chen 'dod dgu 'byung ba'i rgya mtsho cher / /
ma chags padma 'bar ba las 'khrungs pa'i / /
au rgyan rin po che la gsol ba 'debs / /
phyogs bcu'i sangs rgyas thams cad bka' bgros nas / /
bod yul rmongs pa'i mun pa sel ba dang / /
log 'dren sde brgyad srin po'i kha gnon mdzad / /
o rgyan rin po che la gsol ba 'debs / /
dran pa tsam gyis nyon mongs sdug bsngal sel / /
gsol ba btab na mchog dang thun mong gi /
dngos grub kun stsol bslu ba med pa'i skyabs / /
au rgyan rin po che la gsol ba 'debs / /
de ltar gsol ba btab pas gu ru yi / /
sku gsung thugs kyi 'od zer rnam pa gsum / /
rim dang cig car rang la legs zhugs pas / /
dbang thob sku bzhi mngon du gyur par bsams /
de nas man ngag bzhin du / /
oM AH hUM badzra gu ru padma si d+d+hi hUM /
zhes bzlas pa gang mang byas te / /
mjug tu dge ba 'di yis myur du bdag /
padma 'byung gnas 'grub gyur nas / /
ces sogs bsngo ba smon lam bya'o / /
! / /
smras pa /
bod khams yongs kyi spyi bo la / /
bka' drin nor bu ngal bso ba / /
padma kA ra bsgrub pa'i thabs / /
cha shas rdzogs pa'i zla shel 'di / /
blo bzang chos rgyan rnam dpyod kyi / /
rgya mtsho bsrubs pa'i byed pos bskrun / /
skul byed sngags 'chang dge legs te / /
dge tshogs byang chub chen por bsngo / / / /
