@# / /
tshe rig 'dzin pa rnams kyi bslab bya lhag bsam ku mud rgyas byed legs bshad bsil sbyin snang ba zhes bya ba bzhugs so /
@## / /
swa sti /
baiDUr+ya yi 'od snang gis / /
'gro ba'i dug gsum zug rngu'i tshogs / /
skad cig nyid la sel mdzad pa / /
bcom ldan sman gyi bla la 'dud / /
gang la bslab par bya ba'i gzhi / /
spyir na grangs mtha' yas mod kyang / /
'tsho byed rnams kyi blang dor tshul / /
snying por dril nas 'dzer 'di nyon / /
gso rig gzhung ston slob dpon sogs / /
spyi bo'i thod du gtsug rgyan ltar / /
khur nas mnyes pa bsgrub pa ni / /
phan bde kun gyi rtsa ba yin / /
bde 'dod sdug bsngal mi sdug na / /
dge la rtag tu 'bad rigs te / /
'di las gzhan pa'i thabs med ces / /
bden gsung bka' las byung bas so / /
tshe 'di yun thung phyi mtha' ring / /
de phyir 'dam ga ma 'phyug par / /
le lo phyi bshol yongs spangs nas / /
gtan don nan gyis bsgrub par rigs / /
@# / /
de ltar dge lam bsgrub pa'i tshul / /
bla ma'i zhal gdams bka' bstan sogs / /
gsung rab rnams las byung ba ltar / /
deng nas shes par bya 'tshal ste / /
nyin re 'das kyang 'chi bar nye / /
lang tsho yol nas dbang po nyams / /
dam chos bsgrub la mthu med 'gyur / /
de tshe 'gyod kyang phyis pa yin / /
gzhan yang nad kyis nyam thag pa'i / /
'gro ba rang la re ltos rnams / /
'dis mi bslu snyam pa dag g.yo sgyus bslu la 'brid pa sogs kyis sdug bsngal la spyod pa nye ba'i mtshams med du gsungs /
nad las 'bral 'dod snying rje dang / /
yid 'ong byams sogs tshad med bskyed / /
de yang phyogs ris can du song na log pa'i gol sa yin pas byas pa mi bzo ba rnams la byams pa dang /
bstan pa dang sems can la sdang ba rnams la snying rje ba dang /
sman pa gzhan gyis bltas pa'i nad pa shi ba la dga' ba dang /
nad pa shi gson gang la'ang btang snyoms su gnas pa ste bzhi ru ma shor ba gces so / /
gang la phan sems yod gyur pa / /
de yis phan pa chos nyid yin / /
sman pa mkhas kyang bsam ngan can / /
rang gzhan gnyis phung gdon mi za / /
rnyed bkur snyan grags 'dod gdung blo / /
dor nas mtho dman 'byor rgud la / /
mi blta kun la nye ring med / /
shin tu byams pas bcos par bya / /
da lta sman 'di byin pa yis / /
nad zug sel zhing ma 'ongs dus / /
dam chos bdud rtsis nyon mongs nad / /
sel snyam snying nas smon lam gdab / /
nad g.yog bsnyen bkun bgyis pa dang / /
sman byin phan yon gnas skabs su / /
nad med tshe ring bsod nams 'phel / /
mthar thug 'chi med myang 'das thob / /
de skad du yang mdo sde las / /
gsod sar chud pa legs btang dang / /
de bzhin srog gis phan btags shing / /
srog chags 'tshe ba las bzlog pas / /
tshe ring ba ni thob par 'gyur / /
nad pa'i bsnyen bkur byas sman pa / /
sman ni rab tu byin pa dang / /
srog chags bong dbyig la sogs kyis / /
'tshe ba med las nad med yin / /
gnas brtan ba ku la sngon dge 'dun la a ru ra gcig phul pas bskal ba dgu bcu rtsa gcig tu ngan 'gror mi ltung zhing mtho ris kyi dpal nyams su myong /
sku tshe 'dir yang dgung lo brgya dang drug cu lhag gcig lon yang bsnyun gang yang med par gsungs so / /
zhes dang rgyal sras zhi ba lhas / /
sems can nad pa ji snyed pa / /
nad sos gyur gyi bar dag tu / /
sman dang sman pa nyid dang yang / /
de yi nad g.yog byed par shog /
lha mi'i mchod rten gcig pu pa @# / /
ston pa thugs rje can rang nyid nad pa nyam thag pa'i nad g.yog mdzad na gzhan dag lta ci smos /
mkhan pos mkhan bu'i nad g.yog byed pa ston pa'i bcas pa yin zhing /
dge 'dun gyi nang khrims gal che shos su lo re bzhin khrims yig rgya cher sgrog pa'i don bsam dgos so / /
ces gsungs nad par phan gdags las / /
bsod nams phul byung gzhan med bshad / /
lung las 'tsho byed gzhon nus gsos / /
rig pa 'di nyid la bsten nas / /
bden pa mthong bar gsungs pa sogs / /
'di yi phan yon dpag med pa / /
bsams nas don rtsa chen po 'dir / /
nam yang brtson pa 'dor mi rigs / /
! gzhung dang man ngag lag len dang / /
bral yang rnyed 'dod 'ol tshod kyis / /
sman dpyad snying khams bskyed byed pa'i / /
sman pa 'gro ba'i gshed ma yin / /
phan yon mi bsam sman yon tsam / /
thabs kyis 'gug pa'i gzhog slong dang / /
ngo tsha med par slong zhing 'phrog /
de ni chom rkun nyid dang mtshungs / /
bag med myos 'gyur 'thung ba sogs / /
mi byed dgu la 'dzem rgyu med / /
sdom gsum zhig ral mkhyud dpyad pa / /
nges par dmyal ba'i bud shing yin / /
reg pa rtsa dang mthong ba chu / /
la sogs brtag thabs mi shes kyang / /
mig mthong mo rtsis rmi lam sogs / /
rdzun shod rang gzhan phung byed yin / /
rang sman nus rdug rdzun rgyab tu / /
gzhan gyi dug sbyor sogs bsnyad pas / /
thabs kyis gzhan snang brid byed pa'i / /
sman pa phra ma mkhan po yin / /
rtsub mos 'dul dgos ma gtogs pa / /
dgos med nad pa nad g.yog la / /
tshig rtsub smras nas sems bsreg byed / /
lha rje dug gi tsher ma 'dra / /
lung rig 'brel chags nyung ngu tsam / /
dgos pa ldan tshe smra ba las / /
don med ca cos dus 'da' ba'i / /
ngag bkyal mkhan de smyon par mtshungs / /
nad pa'i zas nor longs spyod la / /
bdag gis thob snyam 'og 'gyu yis / /
nyin mtshan dus rnams phul byed pa'i / /
sman pa brnab sems mkhan po yin / /
gnod skyel mtshan ma 'khon bzung nas / /
sman log drang por mi bcos par / /
nad par dgra sha len mkhan de / /
'jigs rung srog 'phrog bshan pa dngos / /
'dul ba lung du /
ston pas 'khru ba'i bsnyung bzhes tshul bstan gyi sngon byung gsungs pa ltar nyes dmigs shin tu che ba la bsam mno gtong bar mdzod cig grogs po sman pa kun /
gzhan dbang las la sdig sgrib sbyong / /
kun btags gdon la tshogs gsog sogs / /
mi bskul las 'bras mi brtsi ba'i / /
sman pa rmongs brtul log lta'i mdzod / /
mkhas la khengs 'gying phrag dog byed / /
dman la khyad bsad dgrar mthong zhing / /
dga' sdug rnam 'gyur mang ba yi / /
'tsho byed sdug bsngal 'khor lo yin / /
rgyangs nas grags yer che na yang / /
gtugs tshe yon tan tshogs kyis dben / /
phan sems ri bong r+wa yi spun / /
de 'dra'i sman pa shing skam 'dra / /
gzhung dang lag len ma bslab cing / /
cung zad shes pa'ang lkog gyur pas / /
dgos dus dpe klog tsam byed pa'i / /
'tsho byed chu zom gog po 'dra / /
@# / /
gzhung lugs slob sbyangs mi nus kyang / /
'dod pas gdung nas sman khug dang / /
sman dpyad 'chang bas chog 'dzin pa / /
de 'dra sman pa'i gzugs brnyan yin / /
'byor ldan mthong na mjug ma bsgril / /
dbul po mthong tshe mche ba gtsigs / /
'dris dang ma 'dris 'byed pa can / /
khyi dang 'dra ba'i 'tsho thabs pa'o / /
de sogs skyon ni bshad mi tshar / /
'di dag rang la e 'dug ltos / /
'dug na mtshang du rig nas kyang / /
'bad pas 'dor la nan tan byos / /
! tshe rig rgyud dang man ngag gi /
gnad kun thugs chud de don bzhin / /
lag tu len pa'i gso dpyad mkhan / /
kun gyi gtsug tu khur 'os yin / /
gso gzhung pad tshal legs 'byed cing / /
shes 'dod blo mig don ldan byed / /
nye ring med par kun la phan / /
sman rgyal lta bu'i 'tsho byed yin / /
skyon shes mkhas pa'i gdams pa 'dzin / /
bag yod goms pas lus ngag btsun / /
gzhan phan yid la byed pas bzang / /
mkhas btsun bzang 'dzom sman pa yin / /
bskur yang khengs pa rnam par spangs / /
gzhan don sdug bsngal skyo ba med / /
bsnyen bkur bsngags pa'i re ba dor / /
de 'dra'i 'tsho byed yongs la phan / /
gzhan 'tsho'i thabs las rang 'dod med / /
sman phyir brla sha'ang sbyin par nus / /
sdug bsngal che la lhag par byams / /
sman pa byang chub sems dpa' yin / /
sman byin phan pa'i bslab bya slob / /
nad pa'i g.yog tu skyo dub med / /
brtse bas phan sems 'chang byed pa'i / /
'tsho byed nad pa'i pha ma yin / /
zhi ba lha 'phags pa dge legs rgyal mtshan chab mdo byams pa gling gi skor lam la nyin star phebs nas long ba 'phye bo sogs nyam thag pa rnams la phyag bstar gyis sman byin mdzad pa dang /
gung thang sprul sku ngag dbang bstan pa'i rgyal mtshan rang gis sman brdung mdzad pa lta bu'o / /
snyan grags yal ga'i khyon yangs shing / /
su nye skyob pa'i grib bsil can / /
man ngag 'dod 'byung tshe'i rig byed / /
ljon shing lta bu bsngags par 'os / /
rang las mkhas la bran ltar gus / /
rang mnyam rnams la spun ltar mdza' / /
rang las dman la phan par skyongs / /
sman pa de 'dra mkhas pa yin / /
'dren 'dod grogs nang seng ltar 'gying / /
phas rgol 'joms tshe stag ltar ngar / /
lung rig mkha' la khyung ltar lding / /
de 'dra 'tsho byed kha lo pa / /
bsod nams bsags pas sman tshogs rnyed / /
phan sems che bas mthong na dga' / /
sman thun tsam gyis nad sel ba'i / /
sman pa nor bu'i gan mdzod 'dra / /
las nad can la bsag sbyang bstan / /
gdon can sgrib shing yas su che / /
'chi nges chos bshad phral zug bcog /
de 'dra'i 'tsho byed skye dgu'i gnyen / /
gzhan gyis dor ba'i yi chad kyi / /
nad gsos dbul la lhag par byams / /
ma 'dris mgron la phebs par skyongs / /
sman pa de 'dra kun gyi dpal / /
rnyed dka'i sman rnams 'bad pas sgrub / /
sgrub sla'ang le shor med par bsags / /
gso bya'i re skong de 'dra ba / /
yid can kun la phan bde @# / /
ster / /
'chi bdag zhags pa dum bur gcod / /
zug gzer drag po gcur gyis 'don / /
zungs zad rgas pa dar mar bsgyur / /
de 'dra'i 'tsho byed nad pa'i mgon / /
gso sla zas spyod sman gyis gso / /
de las log la mkhyud dpyad ston / /
gnyis min 'khrul 'khor sngags bstan byed / /
sman pa de 'dra srog gi dpyid / /
nad med bsrung dang thabs kyis 'tsho / /
nad ldan 'du 'khrugs bde bar 'tsho / /
dge sdig bstan nas phyi ma 'tsho / /
de 'dra sman bla'i rgyal tshab yin / /
nyam thag su yin de yi skyabs / /
kun la yid gcugs mdza' bshes bzhin / /
sgo gsum gzhan phan sgrub byed pa'i / /
sman pa 'gro ba'i nyer 'tsho'i gzhi / /
rnag khrag sogs la khyi phag bzhin / /
nad pa'i bya bar bran g.yog bzhin / /
gso bya'i gnyen por 'dod 'jo bzhin / /
'tsho byed de 'dra kun gyi bshes / /
de sogs yon tan brjod mi lang / /
rang la tshang na rab yin gyi / /
ma tshang gyur kyang 'bad pa yis / /
bskyed nas yon tan ldan phyir brtson / /
sman pa'i spyod pa gzhan mtha' dag /
dpal ldan rgyud kyi dgongs pa bzhin / /
dang du blang nas nyams su longs / /
bslab bya'i gtso bo snying la bzung / /
ha cang thun mong rig gnas la / /
'byams na dam chos sgrub tshugs nyams / /
de phyir chos gtso rig gnas la'ang / /
sbyangs nas rang gzhan don gnyis skyongs / /
dge 'dis deng nas byang chub bar / /
skye kun dal 'byor rten thob nas / /
nyam thag nad pa'i sman pa dang / /
nad g.yog rtag tu byed par shog /
gso gzhung dgongs gzhi dgos pa dang / /
dngos bstan ma 'dres ji bzhin du / /
rtogs nas gzhan la ston nus pa'i / /
blo mchog spobs pa thob par shog /
dngos kun ro nus bzhu rjes kyi / /
nus pa rten 'brel ma lus pa / /
rdzogs nas zhi sbyangs dpyad gsum gyi / /
cho gas nad yul 'byin par shog /
de skad gso dpyad mkhan rnams kyi / /
blang dor nyung ngur spel ba 'di'ang / /
rang gzhan yid la gnas gyur te / /
lus can kun la phan thogs shog /
ces tshe rig 'dzin pa rnams kyi bslab bya lhag bsam ku mud rgyas byed legs bshad bsil sbyin snang ba zhes bya ba 'di /
nad pa nyam thag pa dag nan tar yul gnyan pa la phan pa'i mno bsam cung zad kyang med par rang mgo 'don pa'i thabs 'phrul la rings yang blang dor gyi rnam dbye 'di lta bu rna bas ma tshor rang gis mi shes gzhan la dri rmed mi dgos pa'i sman par khas 'che ba 'ga' zhig la phan gdags pa'i kun slong rnam par dag pas /
btsun pa ngag dbang blo bzang bstan pa'i rgyal mtshan gyis bsod nams kun sdud gling gi gar 'dug gur khyim du spel ba'o / / / /
