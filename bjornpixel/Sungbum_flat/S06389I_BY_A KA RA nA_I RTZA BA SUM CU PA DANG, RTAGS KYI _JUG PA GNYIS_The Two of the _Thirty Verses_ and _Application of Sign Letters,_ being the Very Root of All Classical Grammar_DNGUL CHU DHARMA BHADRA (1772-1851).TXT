@# / /
byA ka ra Na'i rtsa ba sum cu pa dang /
rtags kyi 'jug pa gnyis bzhugs so / /
@## / /
rgya gar skad du /
bya ka ra Na mU la triM shad nA ma /
bod skad du /
lung ston pa rtsa ba sum cu pa zhes bya ba /
ngag gi dbang phyug 'jam pa'i dbyangs la phyag 'tshal lo / /
gang la yon tan mchog mnga' ba'i / /
dkon mchog de la phyag 'tshal lo / /
gang gis sgra dbyangs kun gsungs pa'i / /
'jam pa'i dbyangs la phyag 'tshal lo / /
gang gis ming gzhi sngon gsungs pa / /
rtag zhi ba la phyag 'tshal lo / /
sdeb sbyor legs mdzad mkhas rnams dang / /
bla ma la yang phyag 'tshal nas / /
bslab pa kun gyi gzhi 'dzin cing / /
rig byed smra ba rnams kyi rgyu / /
ming tshig brjod pa kun gyi gzhi / /
yi ge'i sbyor ba bshad par bya / /
yi ge A li kA li gnyis / /
A li gsal byed i sogs bzhi / /
kA li sum cu tham pa'o / /
de la rjes 'jug bcu yin te / /
de las lnga ni sngon du'ang 'jug /
mi 'jug pa ni nyi shu'o / /
kA li phyed dang brgyad sde ni / /
bzhi bzhi dag tu phye ba las / /
dang po gsum pa bzhi pa las / /
mas gnyis drug pa'i gsum pa dang / /
bdun pa las ni sha ma gtogs / /
rjes 'jug yi ge bcu ru 'dod / /
rjes 'jug yi ge bcu nyid las / /
dang po gsum pa lnga pa drug /
bdun pa rnams ni sngon du'ang 'jug /
ming gzhi gnyis sam gsum sprel lam / /
de la dbyangs kyi bzhi ldan yang / /
gang du'ang 'jug min sbyar ba'ang min / /
rjes 'jug yi ge @# / /
bcu po ni / /
ming gang gi ni mthar sbyar ba / /
de la A li bzhi pa sbyar / /
slar bsdu bar ni shes par bya / /
rjes 'jug yi ge bcu rnams las / /
gang ming mtha' na bcu pa gnas / /
de la A li gnyis pa sbyar / /
gang ming mtha' na brgyad pa gnas / /
de la gnyis pa u yang sbyar / /
gang ming mtha' na gsum pa gnas / /
de la A li gnyis pa sbyar / /
bzhi pa dgu pa dngos kyang ste / /
las dang ched dang rten gnas dang / /
de nyid tshe skabs la sgra yin / /
rjes 'jug yi ge bcu po la / /
i dang mthun lugs 'di zhes bya / /
dang po gnyis la dang po mthun / /
gsum lnga bcu la kya dang sbyar / /
bdun pa nyid la bdun pa ste / /
lhag ma rnams la gya sbyar ba / /
de dag i sbyar 'brel ba'i sa / /
de nyid la ni bcu pa sbyar / /
byed pa po ru shes par bya / /
A li phyis nas gnyis pa sbyar / /
tshig rgyan gnyis dang sdud par 'gyur / /
la don su la u phyis nas / /
de la gsum pa'i dang po sbyar / /
de la A li gsum pa sbyar / /
de ni lhag+ma dang bcas pa'o / /
rjes 'jug yi ge bcu po la / /
drug pa sbyar na 'byed sdud yin / /
rjes 'jug yi ge bcu po yi| |bzhi pa dgu pa la bcu pa / /
sbyar ba 'byung khungs sa yin te / /
dgar dang sdud pa'ang de bzhin yin / /
gang ming brjod pa'i dang po ru / /
kye sbyar na ni bod pa yin / /
gang ming mtha' dang mthun pa yi / /
bzhi pa la ni i sbyar ba / /
dgar dang brnan pa'i tshig tu 'gyur / /
ming gang rung ba'i bar mtshams su / /
gsum pa la ni gnyis pa sbyar / /
de ni sdud dang 'byed pa dang / /
rgyu mtshan tshe skabs gdams ngag lnga'o / /
gang ming gi ni ma mtha' ru / /
gsum pa la ni e sbyar ba / /
tha snyad dbang du gsum yin te / /
dngos po'i dbang du bzhi ru 'gyur / /
dus kyi dbang du gnyis yin no / /
gang ming brjod pa'i dang po ru / /
dang po la ni gnyis pa sbyar / /
spyi la khyab pa nyid du 'gyur / /
gang ming gi ni ma mtha' na /
pu ling+ga yi sga med pa / /
de la pu ling+ga sbyar na / /
bdag po'i sar ni shes par bya / /
gang ming brjod pa'i ya mtha' na / /
strI ling+ga yi sgra med pa / /
de la strI ling+ga sbyar na / /
dgag pa'i gnas su shes par bya / /
tshigs su bcad pa'i mtshams sbyor rnams / /
cung zad bsdus ba yod na yang / /
de ni de bzhin sbyar bar bya / /
sngon 'jug yod dam med kyang rung / /
ming gzhi'i yi ge gang yin la / /
nyes 'brel yod dam gsum 'brel yod / /
A li bzhi las gang ldan yang / /
rjes 'jug bcu bo ma zhugs na / /
ming gzhan sbyor ba yod mi srid / /
rjes 'jug bcu yi don shes na / /
'dri dang klog dang bshad rnams kyi / /
mtshams sbyor sgra la thogs med cing / /
'brel pa smra ba'i mchog tu 'gyur / /
gzhan yang rjes 'jug shes pa yis / /
don gyi sbyor ba ma mthong yang / /
don dang mthun pa'i sbyor ba shes / /
rjes 'jug sbyor ba mkhas pa na / /
lung gi don dang sbyor ba dang / /
bla ma'i man ngag gsum sbyar nas / /
don gyi thog tu dbang bar bya / /
bslab la brtson pa'i gang @# / /
zag gis / /
dang por nga ro rnams la spyad / /
sngon 'jug ming gzhi rjes 'jug gsum / /
klog gi ched du bslab pa yin / /
rjes 'jug bzhi yi sbyor ba ni / /
mnyan bsam bstan pa'i don du sbyar / /
yan lag de dag mthu yis ni / /
'bras bu'i ched du don la dbab / /
bslab pa'i rim pa 'di yis ni / /
gang zhig 'bad pa chung dus kyang / /
shes rab myur du grol bar 'gyur / /
de phyir dang por 'di nyid bslab / /
de nas rgyas pa'ang mnyan byas te / /
bslab pa gang la dad pa yi / /
gzhung nyid bla ma dag las mnyan / /
slob dpon de nyid du 'dzin cing / /
le lo g.yeng ba rnam par spang / /
zo bzang dad pa la brten pa / /
skyes bu des ni myur rtogs te / /
de la dus su 'doms par bya / /
cig shos de las ldog pa'o / /
lung ston pa rtsa ba sum cu pa rdzogs so / /
' / /
pho yi yi ge 'bang zhig la / /
sde pa phyed dang brgyad gnas pa'ang / /
sde tshan lnga ru dril byas nas / /
pho dang ma ning mo dang ni / /
shin tu mo dang bzhi bzhi ru / /
sde pa bzhi pa yan chad dbye / /
lhag ma bcu bzhi gnas pa la / /
tsa sogs gsum ni ca sogs sbyar / /
wa ni ba dang sbyar bar bya / /
lhag ma drug ni mo ru sbyar / /
ra la ha ni mo gsham ste / /
a ni mtshan med ces kyang bya / /
mo yi yi ge'i nang nas ni / /
'jug pa'i yi ge bcung byung bya / /
'jug pa bcu yi nang nas ni / /
sngon 'jug yi ge lnga dbyung bya / /
sngon 'jug yi ge lnga po la / /
pho dang ma ning mo dang ni / /
shin tu mo dang bzhi ru dbye / /
de dag re re'ang bzhi byed de / / /
gang la 'jug byed gang gis byed / /
ji ltar 'jug byed ci phyir byed / /
gang la 'jug bar byed ce na / /
pho ni pho dang mo la 'jug /
mo ni mo dang ma ning la / /
ma ning yang ni pho mo la'o / /
shin tu mo ni ma ning dang / /
mo dang shin tu mo nyid la'o / /
pho ni ma ning la mi 'jug /
mo ni pho la 'jug pa min / /
ma ning rang la rang mi 'jug /
rang gi sde dang 'phrad pa na / /
pho yang mo la 'jug mi 'gyur / /
ma ning mo yang de bzhin no / /
ji ltar 'jug par byed ce na / /
pho ni drag pa'i tshul gyis te / /
ma ning ran par 'jug pa yin / /
mo ni zhan pa'i tshul gyis te / /
shin tu mo ni mi mnyam pas so / /
ci phyir 'jug par byed ce na / /
pho ni 'das dang gzhan bsgrub phyir / /
ma ning gnyis ka da ltar ched / /
mo ni bdag da ma 'ongs phyir / /
shin tu mo ni mnyam phyir ro / /
rjes 'jug yi ge bcu po la / /
pho mo ma ning gsum du dbye / /
pho la skyes bu rab 'bring gsum / /
mo la mo dang shin tu mo / /
ma ning 'gyur dang mtshan gnyis dang / /
mtshan med dag dang gsum du 'dod / /
de yang byed pa bzhi byed de / /
gang la 'jug byed gang gis byed / /
ji ltar 'jug byed ci phyir byed / /
gang la yi ge thams cad la / /
gang gis bcu po de dag gis / /
ji ltar rnam pa gnyis yin te / /
sgra yi 'jug tshul don gyi tshul / /
pho gsum mo gnyis ma ning gsum / /
drag zhan bar ma gsum du 'jug /
drag pa gsum nyid na 'phrad dam / /
gal te zhan pa nang phrad na / /
de la'ang nang gi cha shas kyis / /
de yang drag zhan gnyis su dbye / /
ma ning gsum du gang gtogs pa / /
drag dang phrad na drag par 'gyur / /
zhan dang phrad na zhan par 'gyur / /
gnyis ka dag dang phrad gyur na / /
de ni gnyis ka can du 'gyur / /
gnyis ka dag...
