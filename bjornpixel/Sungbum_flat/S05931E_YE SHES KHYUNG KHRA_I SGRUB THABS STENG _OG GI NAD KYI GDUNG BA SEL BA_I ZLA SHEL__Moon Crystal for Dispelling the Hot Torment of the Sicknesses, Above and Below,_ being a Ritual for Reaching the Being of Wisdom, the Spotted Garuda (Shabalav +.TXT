@# / /
ye shes khyung khra'i sgrub thabs steng 'og gi nad kyi gdung ba sel ba'i zla shel zhes bya ba bzhugs so / /
@## / /
bla ma dang dbyer med pa'i rdo rje 'dzin la phyag 'tshal lo /
ye shes khyung khra bsgrub par 'dod pas /
skyabs 'gro sems bskyed sngon du btang nas /
oM swa b+hA wa shud+d+hAH sarba d+harmAH swa b+hA wa shud+d+ho nya haM /
stong pa nyid du gyur /
stong pa'i ngang las /
sna tshogs padma dang nyi ma dang /
zla ba dang sgra gcan gyi steng du /
klu'i rgyal po sog ma med mgo g.yas su bstan nas gan rkyal du bsgyel ba'i steng du /
rang gi sems yi ge phroM yongs su gyur pa las /
rang nyid ye shes kyi khyung khra bo zhabs gnyis tsog pur bzhugs pa| brla gnyis sa'i rang bzhin ser po /
lto ba chu'i rang bzhin dmar po /
stod me'i rang bzhin dmar po /
mgo rlung gi rang bzhin nag po /
spyi bo dang gshog pa kha dog sna tshogs @# / /
pa nam mkha'i rang bzhin can /
phyag g.yas skyabs sbyin gyi phyag rgyas klu dkar phyogs la mngon par dga' ba rnams rjes su 'dzin cing /
g.yon sdigs mdzub kyi phyag rgyas klu nag phyogs la dga' ba rnams bsdigs par mdzad pa /
r+wa gnyis kyi dbus na klu'i rgyal po las phrogs pa'i yid bzhin gyi nor bus brgyan pa /
phrag pa g.yas g.yon na nyi ma dang zla bas brgyan pa /
sprin gyi phung po la sku rgyab brten pa /
de'i mgrin par padma 'dab ma bzhi pa'i dbus su sangs rgyas kyi khyung dkar po g.yas 'khor lo /
shar du rdo rje'i khyung sngon po g.yas rdo rje /
lho ru rin po che'i khyung ser po g.yas rin po che /
nub tu padma'i khyung dmar po g.yas padma /
byang du las kyi khyung ljang gu g.yas ral gri 'dzin cing /
g.yon thams cad rang rang gi kha dog dang mthun pa'i sprul bzung nas za ba /
r+wa dang mchu sder shin tu mi bzad pa dang ldan pa /
thugs kar padma 'dab ma bzhi pa'i dbus su oM dkar po /
shar du pa sngon po /
lhor k+Shi ser po /
nub tu swA dmar po /
byang du hA ljang gu /
rang gi spyi bor oM dkar po /
mgrin par AH dmar po /
thugs kar hUM sngon po /
rang gi thugs ka'i hUM las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
dzaH hUM baM hoH dam tshig pa dang gnyis su med par gyur /
slar yang thugs ka'i hUM las 'od 'phros /
dbang gi lha rnams spyan drangs /
de bzhin gshegs pa thams cad kyis bdag la mngon par dbang bskur du gsol /
zhes gsol ba btab pas /
oM badzri b+ha ba a b+hi Shi ny+tsa hUM /
zhes dbang bskur lus gang dri ma dag /
chu lhag pa spyi gtsug tu gnas pa yongs su gyur pa las rdo rje sems dpas dbu brgyan par gyur /
mchod pa ar+g+haM nas shap+ta'i bar byin gyis brlabs nas /
oM badzra ga ru Da sa pa ri wA ra ar+g+haM pra tI ts+tsha swAhA zhes pa nas /
shap+ta'i bar bya'o / /
'byung ba lnga yi kha dog sna tshogs 'bar / /
nyon mongs dug lnga 'joms pa'i sgra chen sgrogs / /
ye shes lnga ldan mkha' lding dbang po la / /
yan lag lnga yis btud de phyag 'tshal lo / /
ye shes khyung lnga'i mchu sder 'jigs rung dang / /
yi ge lnga yi 'od zer spro bsdu yis / /
'byung ba lnga las gyur pa'i dug rnams dang / /
klu rigs lnga yi dug rnams zhi bar mdzod / /
bsnyen pa ni /
thugs ka'i sngags phreng las 'od zer dkar mthing ser @# / /
dmar ljang gu rnams 'phros pas /
lus gang sdig sgrib sbyangs /
brtan g.yo'i dug dang /
klu dang sa bdag gi gnod pa /
gza' dang rgyal po'i gnod pa sogs /
mi mthun pa'i phyogs thams cad sbyangs /
ye shes lnga thob pa'i nus pa bzhag par bsams la /
oM pak+Shi sogs ci mang bzlas te yig brgya brjod /
gtor ma 'bul na /
mngon rtogs ltar rgyas pa mdun gyi nam mkhar spyan 'dren nam /
skad cig gis spyan drangs te thod pa yangs shing rgya che ba'i nang du /
gtor ma sha lnga bdud rtsi lngar bsam /
oM AH hUM gis byin gyis brlabs te /
lan gsum brjod /
mdun bskyed kyi ljags 'od kyi sbu gus gtor ma gsol bar bsam /
oM badzra ga ru Ta sa pa ri wA ra i di ba ling+ta kha kha khA hi khA hi /
zhes pa lan bdun nam gsum gyis dbul /
de nas gong ltar ar+g+haM nas shap+ta'i bar gyis mchod /
de nas 'phrin las bcol ba ni /
bdag cag 'khor bcas rnams la /
brtan g.yo'i dug ces pa nas /
gza' dang rgyal po'i gnod pa las sogs pa /
mi mthun pa'i phyogs thams cad nye bar zhi ba'i 'phrin las mdzod ces pa'i 'phrin las bcol /
de nas mdun gyi ye shes pa rang bzhin gyi gnas su gshegs shing /
dam tshig pa rang la thim par bsam /
de lta bu'i bsgom bzlas tho rangs snga dro phyi dro srod kyi thun bzhir 'bad pa chen pos nyams su blang bar bya'o / /
ye shes khyung khra'i sgrub thabs /
steng 'og gi nad kyi gdung ba sel ba'i zla shel zhes bya ba 'di yang /
gzhan la phan pa'i phyir shAkya'i dge slong blo bzang chos kyi rgyal mtshan gyis dam pa snga ma'i gsung bzhin bkod pa'o / /
sarba mang+ga laM / / / /
! oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / / /
