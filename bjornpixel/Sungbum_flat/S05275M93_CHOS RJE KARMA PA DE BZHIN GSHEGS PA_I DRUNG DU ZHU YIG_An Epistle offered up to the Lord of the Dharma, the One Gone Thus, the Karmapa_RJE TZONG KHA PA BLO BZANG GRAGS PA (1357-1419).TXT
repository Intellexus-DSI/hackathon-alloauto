! / /
oM bde legs su gyur cig /
rmad byung legs bshad skyes kyis ni / /
dam pa'i yid rab 'phrog pa ltar / /
tsan+dan ljon pa dri bzhon gyis / /
bskyod pa'i bsung gis de lta min / /
de phyir mkhas pa'i mgrin pa'i rgyan / /
ngag gi dpal ster dbyangs can la / /
gus pas 'dud do bcom ldan ma / /
tshig gi mchod sbyin rgyas par mdzod / /
chu gter bzhi yi ska rags can / /
sa chen 'di yi lho phyogs kyi / /
rgyal phran du ma'i spyi gtsug na / /
gang gi bka' lung ngal bso ba / /
'dzam gling sa yi thig le ta ming zhes / /
yongs su grags pa'i snyan pas phyogs kun gyi / /
skye dgu'i rna ba'i rgyan du byas pa des / /
zhabs rdul 'od 'bar gtsug rgyan bzhin mdzad pa / /
de ni dpal ldan thub pa'i ring lugs pa / /
'gro ba'i yon gnas bla na med pa'i zhing / /
snyigs dus 'gro ba'i re skong dpag bsam shing / /
mgon khyod bsod nams zhing du zhabs brtan cig /
de ltar 'dod pa'i lha la phyag 'tshal ba dang skabs su bab pa'i shis pa brjod pa'i ngag sngon du btang nas rnam par dkar ba'i dge legs gser gyi sa gzhi chen po'i khyen las ni 'khrungs / /
thabs la mkhas pa'i bsdu bzhi'i bang rim gdul bya'i nyer 'tsho'i gnas dam pas ni mdzes / /
dpal dang 'byor ba'i rlabs kyi phreng ba chal chil g.yo ba'i rgya mtsho chen po'i dbus na phyogs thams cad las rnam par rgyal ba'i tshul gyis lham me lhan ne lhad nger bzhugs pa'i ri'i dbang po gnyis pa de'i spyan sngar zhu ba ni /
gangs ri'i khrod pa dang /
rgya nag po'i 'gro ba du ma'i mtho ris dang byang grol gyi lam lta ba'i blo gros kyi mig legs par bshad pa'i gtam gyis yongs su sbyangs nas slar yang sku la snyun med par /
dbus kyi phyogs su phebs pa'i gtam glengs pa yang dang yang du thos pas yid kyi shing bal dga' ba'i rlung gi shugs kyis kun nas bskyod par gyur to / /
de lta bu'i skabs su 'phags pa rnams ni mthong na bde / /
dam pa rnams dang 'grogs pa bde / /
zhes ji skad gsungs pa bzhin / /
sku yi rgyal mtshan lta ba'i phyir du /
nyid kyi gam du lhags par rigs na'ang /
lo kha cig gi ring la ri mi 'bab kyi dam bca' brtan po zhig bgyis na shin tu dga' bar mthong nas yes lo'i @# / /
dpyod stod nas /
de 'dra ba'i yi dam brtan po zhig bgyis pa'i gzhan dbang du gyur pas re zhig la mjal bar rngo ma thog mod / /
'on kyang lus ni ring na gnas na yang / /
sems dag mdza' ba mi nyams te / /
dpag tshad du ma'i bar gnas pa'i / /
padmo'i gnyen dang pad tshal bzhin / /
skabs kyi don nye bar bsdus te zhu ba ni / /
skye dgu'i bde legs 'byung ba'i sgo gcig pu / /
thub bstan rgyas pa'i khur chen 'khyer ba la / /
nyid las mthu chen gzhan 'ga' ma mchis pas / /
tshul der brtson pa'i rgyal sras spyod pa la / /
bdag 'dras gsol ba btab la ltos ci 'tshal / /
'on kyang yid 'phrog dmar ser li khri'i mtshor / /
nyi ma gzhon nu'i 'od zer zhugs pa na / /
sngon las ches cher mdzes la 'gal ba ci / /
mi mnyam bsod nams rta bdun shing rta yis / /
gangs can bya lam yangs par legs drangs shing / /
phrin las 'od stong 'gyed pa'i mdzad pa can / /
thub bstan padmo'i tshal gyi gnyen gcig pu / /
mang thos lung gi 'dab brgya dgod pa dang / /
tshul bzhin sgrub pa'i ge sar 'dzum pa yis / /
gsung rab sbrang rtsi'i dpal la rol 'dod pa'i / /
skal bzang bung ba'i dga' ston rgyas par mdzod / /
lha bu gzhon nu'i rtsed 'jor dga' ba'i tshal / /
chags ldan mig gi bdud rtsir lang tsho'i dpal / /
gtam snyan don gnyer rna bar yid 'ong 'phrin / /
ting 'dzin la sogs yid la bsam gtan bde / /
ji ltar de bzhin brtson pa'i go bgos shing / /
rnam dpyod yangs pa'i yid rab tshim byed pa / /
thub pa'i legs bshad las gzhan dga' ston gang / /
de slad rgyal ba'i bstan pa rgyas par mdzod / /
rgyu mtshan zhib par dge ba'i bshes gnyen dpon slob kyis zhu bar bdog /
ces nyer bzhi la ri bo dge ldan rnam par rgyal ba'i gling nas zhus pa'i skyes kyi mtshon par /
byang r+wa sgreng gi rten byin rlabs can zhig tu byed pa'i mi pham chos rje'i sku bzang po'i bzhugs stangs mdzad pa'i li ma gcig /
srab mo dkar po bubs gcig /
phrug dmar gcig /
pang khebs gcig /
btsugs zhwa dmar po gcig 'bul ba lags /
'di chos rje karma pa de bzhin gshegs pa'i drung du zhu yig go /
