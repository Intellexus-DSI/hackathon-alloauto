@# / /
sangs rgyas sum cu so lnga'i mtshan gyi phan yon bzhugs so / /
na ma gu ru /
sangs rgyas sum cu so lnga'i mtshan gyi phan yon ni /
de bzhin gshegs ma sh+'.kya thub pa la phyag 'tshal lo / /
zhes pas /
bskal pa khri phrag gcig gi sdig pa 'dag go /
rdo rje snying po de dang 'dra /
rin chen 'od 'phros bskal pa sum khri chig stong gi sdig pa 'dag /
klu dbang gi rgyal pos bskal pa brgyad kyi sdig pa 'dag /
dpa' bo'i sdes ngag 'khyal gyi sdig pa 'dag /
dpal dgyes kyis yid kyis bsags pa'i sdig pa 'dag /
rin chen mes dge 'dun gyi dkor la 'gags pa'i sdig pa 'dag /
rin chen zla 'od kyis bskal pa gcig gi sdig pa 'dag /
mthong ba don yod kyis 'phags pa la skur ba btab pa'i sdig pa 'dag /
rin chen zla bas ma bsad pa'i sdig pa 'dag /
dri ma med pas pha bsad pa'i sdig pa 'dag /
dpal sbyin gyis dgra bcom pa bsad pa'i sdig pa 'dag /
tshangs pas dge 'dun gyi dbyen byas pa'i sdig pa 'dag /
tshangs pas byin gyis de bzhin gshegs pa la ngan sems kyis khrag phyung ba'i sdig pa 'dag /
chu lhas dgra bcom ma sun phyung ba'i sdig pa 'dag /
chu lha'i lhas byang chub sems dpa' nges pa la gnas pa bsad pa'i sdig pa 'dag /
dpal bzang gis slob dpon bsad pa'i sdig pa 'dag /
tsan.dan dpal gyis dge 'dun 'du ba'i sgo bkag pa'i sdig pa 'dag /
gzi brjid mtha' @# / /
yas kyis mchod rten bshig pa'i sdig pa 'dag /
'od dpal gyis zhe sdang gis kun nas bslangs pa'i sdig pa 'dag /
mya ngan med pa'i dpal gyis 'dod chags kyis kun nas bslangs pa'i sdig pa 'dag /
sred med kyi bus bskal pa khri'i sdig pa 'dag /
me tog dpal gyis bskal pa 'bum gyi sdig pa 'dag /
tshangs pa'i 'od zer gyis bskal pa stong gi sdig pa 'dag /
pad.ma'i 'od zer gyis bskal pa bdun gyi sdig pa 'dag /
nor dpal gyis bag chags kyi sdig pa 'dag /
dran pa'i dpal gyis lus kyi sgo nas byas pa'i sdig pa 'dag /
mtshan dpal shin tu yongs bsgrags kyis sangs rgyas 'byung ba la mnyes par ma byas pa'i sdig pa 'dag /
dbang po'i tog gi rgyal mtshan gyi rgyal pos phrag dog byas pa'i sdig pa 'dag /
shin tu rnam par gnon pa'i dpal gyis gzhan sdig pa byed du bcug pa'i sdig pa 'dag /
g.yul las shin tu rnam par rgyal bas nga rgyal gyis kun nas bslangs pa'i sdig pa 'dag /
rnam par gnon pa gshegs pas phra ma byas pa'i sdig pa 'dag /
kun nas snang ba bkod pa'i dpal gyis gzhan gyis sdig pa byas pa la yi rang byas pa'i sdig pa dag /
rin chen pad.mas rnam par gnon pas chos spong gi las byas pa'i sdig pa 'dag /
rin po che'i pad.ma la rab tu bzhugs pa sangs rgyas ri dbang gi rgyal po la phyag 'tshal lo / /
zhes pas /
dam tshig nyams pa'i sdig pa 'dag go /
'di dag ni jo bo rje'i bzhed pa yin no / /
byang chub ltung bshags 'dis sdig pa'i gnyen po stobs bzhi tshang ba bstan te /
de yang dkon chog gsum la skyabs su 'gro bas rten gyi stobs dang /
de bzhin gshegs pa so lnga la phyag btsal bas /
gnyen po kun tu gcod pa'i stobs dang /
bdag gi skye ba 'di dang zhes pa nas /
mi 'chab bo / /
zhes pa'i bar gyis rnam par sun 'byin bzhi stobs dang /
slan chad kyang gcod cing sdom par bgyid lags so / /
zhes pas slar ldog pa'i stobs bstan to / /
sangs rgyas bcom ldan 'das de dag bdag la dgongs su gsol / /
zhes pa nas /
bdag gis kyang yongs su bsngo bar bgyi / /
zhes pa'i bar gyi phyin drug gis bsdus pa'i dge rtsa thams cad bla na med pa'i byang chub thob pa'i rgyur bsngo ba dang /
sdig pa thams cad ni so sor bshags / /
zhes pa nas /
bdag bla na med pa ye shes kyi mchog thob par gyur cig /
ces pa'i bar gyis gong gi stobs bzhi po phung po gsum du bsdus nas bstan la /
mi mchog rgyal ba gang dag da ltar bzhugs pa dang /
zhes sogs ni de gsum brtan par byed pa'o / /
bshags pa byed pa'i tshe mdun gyi nam mkhar rgyal ba sh+'.kya thub par bus dang /
gzhan rnams phyogs bzhi dang /
steng 'og rnams su bzhugs pa'i mdun du rang nyid gnas pa mos par ba'o / /
ji snyed cig bzhugs te dang /
'che zhing zhes pa'i bar ni /
rim pa ltar chos longs sprul gsum gyi sku brnyes pa'am /
dus gsum du @# / /
bzhugs pa'am /
rang dang gzhan gnyis ka'i don phun sum tshogs pa'o / /
sdig pa mi dge ba'i las bgyis pa dang /
zhes sogs nyes pa rang rang gi ngo bo'i sgo nas 'gyod pa bsgom pa dang /
ye shes su gyur pa sogs bzhi ni /
shes bya ji lta ba dang ji snyed pa thams cad mkhyen pas ye shes su gyur pa dang /
de nas sha'i mig gis mthong ba ltar gsal bar mkhyen pas spyan du gyur pa dang /
rang gi dge mi dge'i 'dus byas pa rnams dbang por yod pas dbang du gyur pa dang /
rgyu mtshan de nyid kyi phyir tshad mar gyur pa'o / /
sngar sdig pa byas pa rnams ngag tu brjod pa'i sgo nas mthol ba dang /
lus kyi thal mo sbyor ba dang /
phyag 'tshal ba sogs gus pa'i spyod lam gyis bshags pa dang /
yid kyis gsang sems med pas mi 'chab pa dang /
phyin chad srog la bab kyang mi byed pa ni /
slan chad kyang sdom par bgyid lags so zhes pa'o / /
sbyin pa tha na dud 'gro'i skye gnas su skyes pa la zas kham gcig tsam skyin pas mtshon pa'i sbyin pa btang ba dang /
mi dge bcu la sdom sems btang ba la sogs pa'i tshul khrims bsrungs pa dang /
mi gnas pa'i mya ngan las 'das pa ni tshangs pa yin la /
de'i rgyu byams sogs tshad med pa bzhi bsgom pa ni /
tshangs par spyod pa la gnas pa ste /
de yang byams sogs kyis khong khro 'dzems pas gzhan gyis gnod pa byed pa la bzod par byed la /
des mtshon nas bzod pa bsgom pa dang /
sems can yongs su smin pa'i ched du spre ba'i brtson 'grus brtsam pa dang /
bla na med pa'i byang chub la sems rtse gcig tu gnas pa'i bsam gtan bsgom pa dang /
bla na med pa'i ye shes ni /
stong nyid mngon sum du rtogs pa'i chos sku yin la /
de dang rjes su mthun pa'i stong nyid la mnyam par bzhag pa'i shes rab bsgom pa ste /
phyin drug gis bsdus pa'i dge rtsa bsngo ba'o / /
phung po gsum ni /
tshogs gsog pa /
sgrib pa sbyong ba /
dge rtsa spel ba yin la /
sdig pa thams cad ni so sor bshags so / /
zhes pas gnyis pa dang /
bsod nams thams cad la rjes su yi rang nge zhes pas dang po dang /
bdag bla na med pa ye shes kyi mchog tu gyur cig /
ces pas gsum pa dang /
sangs rgyas thams cad la gsol ba 'debs pa bstan te /
gong gi stogs bzhi po thams cad de gsum po der 'dus so / /
gsol ba 'debs pa la chos 'khor bskor bar gsol ba 'debs pa dang /
mya ngan las mi 'da' bar gsol ba 'debs pa gnyis /
bdag bla na med pa'i ye shes kyi mchog thob par gyur cig /
ces pas rdzogs byang la thob byar smon pa'i sogs bskyed nas dge rtsa bsngo ba'o / /
de rnams brtan par byed pa ni mi mchog rgyal ba sogs yin no / /
'di ni kun mkhyen dar ma rin chen gyi gsung las ji ltar byung ba zin bris su bkod pa'o / / / /
