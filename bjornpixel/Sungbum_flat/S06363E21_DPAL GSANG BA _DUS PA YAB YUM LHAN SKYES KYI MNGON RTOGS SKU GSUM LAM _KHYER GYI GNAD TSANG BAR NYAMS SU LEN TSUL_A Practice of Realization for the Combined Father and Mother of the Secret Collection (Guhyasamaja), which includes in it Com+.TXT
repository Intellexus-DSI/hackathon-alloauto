! na mo gu ru many+dzu g+ho ShA ya /
'dir dpal gsang ba 'dus pa yab yum lhan skyes kyi mngon rtogs sku gsum lam 'khyer gyi gnad tshang bar nyams su len tshul ni /
dngos dang brgyud pa'i rje btsun bla ma la / /
gsol ba 'debs so bdag rgyud byin gyis rlobs / /
rim gnyis zab mo'i gru chen nang bzhugs nas / /
kun mkhyen ye shes rgya mtshor 'jug par shog /
rang gi snying ga'i hUM gi 'od zer gyis snong bcud thams cad 'od du zhu nas rang la thim /
rang yang 'od du du zhu nas hUM la thim /
hUM gi zhabs kyu U ni he la /
ha ni ha'i mgo po la /
mgo bo ni zla tshes la /
zla tshes ni thig le la /
thig le ni nA nga la /
nA nga yang 'od gsal du thim par gyur /
oM shU n+ya tA dz+nyA na badzra swa b+ha wa At+ma ko nyahaMH zhes pa mi 'chi ba tshes sku'i lam 'khyer ro / /
stong pa'i ngang las skad cig gis rdo rje sa gzhi rab gur bla re me ri dang bcas pa'i dbus su mtshan nyid thams cad yongs su rdzogs pa'i gzhal yas khang gru bzhi sgo bzhi pa'i nang du sna tshogs padma dang nyi ma'i gdan gyi steng du /
hUM las byung pa'i nyi ma'i dkyil 'khor /
de'i dbus su oM las byung ba'i zla ba'i dkyil 'khor /
de'i steng du AH las byung ba'i padma dmar po 'dab ma brgyad pa'i lte bar /
oM AH hUM gi yi ge gsum steng nas steng du brtsegs par gyur /
de thams cad gcig tu 'dres pa las zla ba'i dkyil 'khor cha thams cad yongs su rdzog pa zhig tu gyur /
de las 'od zer 'phros /
snod bcud thams cad bsdus te zla ba la thim /
oM d+harma b+hA tu swa b+hA wa A dma ko ta haMH snod bcud kyi chos thams cad kyi rtsa ba rlung sems tsam zla bar snang ba de da'o / /
zla ba'i steng du chu las chu bur rdol ba'i tshul du zla ba las byung ba'i oM dkar po /
AH dmar po /
hUM sngon po /
de las 'od zer 'phros /
phyogs bcu nas rigs lnga 'khor dang bcas pa spyan drangs /
de la thim /
de yongs su gyur pa las /
rdo rje dkar po rtse lnga pa lte ba la oM AH hUM gis mtshan pa /
badzra At+ma konya haMH rdo rje yi ge dang bcas pa yongs su gyur pa las /
rang nyid dang po'i mgon po sku mdog dkar po dkar nag dmar ba'i zhal gsum phyag drug gi /
g.yas rdo rje 'khor lo padma /
g.yon dril bu rin chen ral gri 'dzin pa| rin po che'i rgyan dang dar sna tshogs kyi na bza' can du gyur /
ces pa ni bar do longs sku'i lam 'khyer ro / /
rang bzhin gyi gnas nas de bzhin gshegs pa yab yum sems can 'dul ba'i phyir du snyoms par zhugs pa'i byang chub kyi sems las grub pa'i mi bskyod pas nam mkha'i khams thams cad khyab par byas /
des sems can thams cad la byin gyis brlabs pas zag pa med pa'i bde ba dang yid bde ba thob par gyur /
mi bskyod pa thams cad kyang gzhal yas khang gi nang du gcig tu 'dres pa la /
rang nyid rjes su zhugs pas rang nyid sprul sku rdo rje sems dpa' sngon po sngo dkar dmar ba'i zhal gsum phyag drug gi /
g.yas rdo rje 'khor lo padma /
g.yon dril bu rin chen ral gri 'dzin pa /
rin po che'i rgyan dang dar sna tshogs kyi na bza' can du gyur /
rang nyid dam tshig sems pa'i thugs kar sna tshogs padma dang zla ba'i gdan la ye shes sems dpa' sku mdog dmar po zhal gcig phyag gnyis kyis rdo rje dang dril bu 'dzin pas rang snang gi shes rab ma la 'khyud pa /
de'i thugs kar zla ba'i gdan la rdo rje sngon po rtse lnga pa'i lte ba'i nang du ting nge 'dzin sems dpa' hUM yig sngon po /
dam tshig sems dpa'i ral ba'i cod pan la rdo rje 'chang yab yum gyis brgyan par gyur /
ces pa ni skye ba sprul sku'i lam 'khyer ro / /
rang gi snying gnas rang rigs kyi rig ma phyung /
oM shU n+ya tA dz+nyA na badzra swa b+hA wa At+ma konya haM /
rig ma stong pa nyid du gyur /
stong pa'i ngang las khaM las rdo rje khaM gis mtshan pa /
de yongs su gyur pa las reg bya rdo rje ma sngon mo mi bskyod pa'i dbu rgyan can /
sngo dkar dmar ba'i zhal gsum phyag drug gi /
g.yas rdo rje 'khor lo padma /
g.yon dril bu rin chen ral gri 'dzin pa /
dbu skra ral pa phyed bcings su byas pa /
shin tu sgeg cing bzhin 'dzum bag dang ldan pa /
zur gyis lta ba la sogs pa'i rnam 'gyur gyis mdzes pa /
lang tsho dar la bab cing 'dod yon lnga'i dga' bas ro ba la /
yab yum gnyis kyi spyi bor oM dkar po| mgrin par AH dmar po /
thugs kar hUM sngon pos mtshan par gyur /
thugs ka'i hUM las 'od zer 'phros pas rang bzhin gyi gnas nas bsgoms pa dang 'dra ba'i ye shes pa spyan drangs /
dzaH hUM baM ho /
@# / /
gnyis su med par gyur /
rang rang gi rigs bdag yab yum gyi byang chub kyi sems kyi chu rgyun gyis dbang bskur bar gyur /
ces bskyed la /
oM sarba ta thA ga ta ar+g+haM /
pA dyaM| puSh+pe| d+hU pe| A lo ke /
gan+d+he| nai wi dyE /
shap+ta /
rU pa| shap+ta| gan+d+he| ra sa| spar+sha pU dza me g+ha sa mu dra spa ra Nas ma ya shri ye AH hUM /
gis phyi mchod dang /
badzra d+hI ka oM AH hUM /
spar+sha badzra oM AH hUM /
gis nang mchod phul /
mi bskyod rdo rje ye shes tshe / /
rdo rje dbyings ni mkhas pa che / /
rdo rje gsum mchog dkyil 'khor gsum / /
gsang ba'i dbyangs la phyag 'tshal lo / /
zhes pa'am yang na /
dus gsum rdo rje'i thugs yin srid dang thar gyur gang / /
zhi zhing sgrib med dag pa nam mkha'i ngo bo nyid / /
sangs rgyas rnam rgyas byang chub dbang phyug rdo rje can / /
de la lus ngag yid kyis rtag tu phyag 'tshal lo / /
zhes pas bstod /
de nas bskyed rim phra rags ji ltar nus pa bsgom la /
skyon| oM AH hUM /
dang| oM AH badzra d+h+ri ka hUM hUM /
dang| oM AH spar+sha badzra khaM hUM /
rnams ci nus bzlas la yig brgyas lhag chad bskang /
mjug tu /
gzhal yas khang gi cha so so yang rang gi lus kyi cha so so la thim par gyur /
dge ba 'di yis myur du bdag /
sangs rgyas kun gyi kun bdag nyid / /
rdo rje 'chang dbang thob gyur cig |'gro bas kyang ni de thob shog /
byang chub phyir ni sbyong gang dang / /
rdzogs sangs rgyas mi gang yin pa / /
byang chub rdo rjes gar gsungs pa'i / /
spyod de gnyis ka'ang bdag spyod shog /
slu med bla ma dkon mchog byin rlabs dang / /
chos dbyings mi 'gyur rten 'brel slu med mthus / /
bdag gi legs smon grub nas rnam mkhyen gyi / /
sangs rgyas myur du thob pa'i bkra shis shog /
ces bsngo smon shis brjod bya'o / /
zhes dpal gsang ba 'dus pa yab yum lhan skyes kyi mngon rtogs dben sa snyan brgyud kyi man ngag las byung ba rnal 'byor dag rim snying po zhes bya ba 'di ni /
sdom brtson rnam par dpyod pa'i blo ldan dge slong blo bzang rdo rjes nan chen pos bskul ba'i ngor shAkya'i dge slong d+ha rma b+ha dras sbyar bas phan thogs par gyur cig /

