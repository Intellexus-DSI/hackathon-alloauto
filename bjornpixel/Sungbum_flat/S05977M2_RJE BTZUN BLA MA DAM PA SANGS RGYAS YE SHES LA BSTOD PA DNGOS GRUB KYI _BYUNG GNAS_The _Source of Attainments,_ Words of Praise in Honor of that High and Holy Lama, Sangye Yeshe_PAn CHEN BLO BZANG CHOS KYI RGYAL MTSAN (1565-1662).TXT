@# / /
rje btsun bla ma dam pa sangs rgyas ye shes la bstod pa dngos grub kyi 'byung gnas ces bya ba /
sangs rgyas kun gyis bsngags pa'i zab mo'i lam / /
ji bzhin gzigs pa'i ye shes mi dman zhing / /
gzhan la 'doms pa'i blo gros dpal mnga' ba / /
bla med dge ba'i bshes la phyag 'tshal lo / /
lha bcas 'gro ba'i 'dren pa shAkya'i tog /
zhing 'dir rmad byung mdzad pas rol pa'i tshe / /
rlabs chen byang chub mchog tu thugs bskyed nas / /
mkhas dang grub pa'i tshul 'dzin khyod phyag 'tshal / /
blo bzang bstan pa rin chen rgya mtsho las / /
dri med blo gros yangs pa'i ded dpon gyis / /
rim gnyis yid bzhin nor bu'i dpal blangs nas / /
bstan pa'i rgyal mtshan 'dzin pa khyod phyag 'tshal / /
gzhon nu nyid nas rnam dag nges 'byung gis / /
srid 'byor 'dod pas brtas pa'i sems spangs nas / /
dran dang shes bzhin bag yod mthu ldan pa / /
ngur smrig 'dzin pa'i dbang po khyod phyag 'tshal / /
tshe rabs du mar legs par sbyangs pa'i mthus / /
dpal ldan mdo rgyud kun gyi de nyid don / /
thos pa'i mod la ji bzhin mngon gyur pa / /
'jam dbyangs bla ma'i zhabs la phyag 'tshal lo / /
rdo rje 'chang dbang blo bzang don grub zhabs / /
gang de'i snyan pa'i sgra dbyangs cher g.yo ba / /
rna ba'i dbang por lhung ba'i mtshams sbyor gyis / /
zhabs rdul spyi bos reg pa khyod phyag 'tshal /
mgon de'i zhal gyi padmo las 'ongs pa'i / /
khon med snying po'i legs bshad bdud rtsi yis / /
khyod thugs rnyog bral dag pa'i bum bzang ni / /
ma lus legs par gtams pa khyod phyag 'tshal / /
bu ram shing pas mi pham mgon la bzhin / /
gnyis med gsung pa'i ring lugs bla na med / /
dam chos rgyal srid skyong bar dbang bskur ba'i / /
kun mkhyen chos kyi rgyal po khyod phyag 'tshal / /
byams dang snying rje lhag bsam rnam dag las / /
byang @# / /
chub sems gnyis cha shas yongs su rdzogs / /
rgyal sras spyod pa'i 'od dkar gyis mdzes pa'i / /
yon tan bdud rtsi'i 'byung gnas khyod phyag 'tshal / /
rnam dag rang bzhin rtogs pa'i mnyam gzhag dang / /
gang snang 'khor lor 'ching ba'i rnal 'byor dang / /
'gyur med bde stong rdo rje'i thugs mnga' ba'i / /
zung 'jug rdo rje 'dzin pa khyod phyag 'tshal / /
lhan skyes bde chen mdzes ldan sgyu ma'i skus / /
rnam rol khyab bdag dpal ldan dang po'i mgon / /
'gro la brtse bas bskyod pa'i zlos gar gyis / /
bshes gnyen tshul bzung mgon po khyod phyag 'tshal / /
rgyal ba'i mthu stobs kun dngos gshin rje'i gshed / /
zla zhal dwangs ba'i chu nang gzugs brnyan bzhin / /
snyigs dus gdug pa yongs la khros pa'i gar / /
ston mdzad mthu stobs dbang po khyod phyag 'tshal / /
shes bya'i dkyil 'khor ma lus bde ba cher / /
dbyer med gcig tu 'doms pa sdom pa'i mchog /
gang gi thugs kyi ye shes gcig pu nyid / /
dpal ldan bde ba'i mgon po khyod phyag 'tshal / /
rab 'byams rgyal ba'i 'khor lo kun gyi srog /
mi bskyod rdo rje brtse ba'i sgyu 'phrul ni / /
ngur smrig 'dzin pa'i rol pa la brten nas / /
gsang ba'i dga' ston 'gyed pa khyod phyag 'tshal / /
grangs med brtse ldan rnams kyi thugs rje ni / /
gcig tu bsdus pa dgyes mdzad rdo rje yi / /
dmigs med snying rje'i rang bzhin las 'khrungs pa / /
rmad byung thugs rje'i gter chen khyod phyag 'tshal / /
don gnyis lhun gyis grub pa'i ston pa mchog /
bden gnyis zung du 'jug pa dam pa'i chos / /
rig grol gnyis ldan 'phags tshogs dge 'dun te / /
bskyabs gsum kun 'dus khyod la phyag 'tshal lo / /
deng nas bzung ste tshe rabs thams cad du / /
mgon po khyod kyis brtse bas rjes bzung nas / /
gdams dang rjes su bstan pa'i gnas rnams la / /
blang dor tshul bzhin byed par byin gyis rlobs / /
'di nang phun tshogs rmi lam dga' ston dang / /
srid 'byor mnar med rtsub reg ltar mthong nas / /
'gro kun don du byang chub sems bskyed de / /
phyin drug spyod pas 'da' bar byin gyis rlobs / /
rdo rje 'dzin pa'i ded dpon la brten nas / /
zab yangs rgyud sde'i rgya mtshor rab zhugs te / /
rnam dag zung 'jug yid bzhin nor bu de / /
mthong chos nyid la grub par byin gyis rlobs /
ces pa 'di ni rje btsun bla ma dam pa de nyid kyi bka' drin gyis 'tsho ba btsun pa blo bzang chos kyi rgyal mtshan gyis dben dgon gyi gtsug lag khang du dad pas sbyar ba'o / /
