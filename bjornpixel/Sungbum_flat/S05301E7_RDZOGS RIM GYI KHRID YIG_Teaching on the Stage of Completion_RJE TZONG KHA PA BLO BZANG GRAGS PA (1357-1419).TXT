! bla ma dam pa rnams la phyag 'tshal lo / /
drug pa rdzogs rim gyi khrid yig la gnyis /
spyi dang gsal ba'i dbye ba'o / /
dang po la gsum /
dmigs rim /
lag rjes /
nyer mkho bstan pa'o / /
dang po ni /
rdzogs rim gyi gnad cung zad cig brjod na /
bde ba chen po'i lam gyi gzhi yin la /
de rdzogs rim nas bsgrub pa yin pa la /
de bsgrub pa'i thabs 'dir phra mo las ma bshad kyang /
ma rgyud kyi gtum mo yang bsgoms na khyad par du 'gyur ba yin no / /
srog rtsol gsum gyi skabs su sems dpa' gsum brtsegs bsgom dgos pas /
de'i byed tshul ni /
rang nyid dam tshig sems dpa' rdo rje 'chang du skad cig gis langs pa'i snying ga'i rtsa mdud kyi dbus su d+hU tI'i nang gi mi shigs pa'i thig le'i dbus su ye shes sems dpa' sku mdog dkar po 'od kyi rang bzhin can shin tu phra ba dang /
de'i thugs kar ting nge 'dzin sems dpa' a thung shad kyi rnam pa can ngo bo rlung sems kyi rang bzhin kha dog sngon po zhig bsgoms nas /
de las 'byung 'jug byed ba'i rdo rje bzlas pa dang /
de nyid la sems 'dzin pa'i sngags 'khor bsgom pa rnams byed pa yin no / /
mthar yang ril '+r+dzin dang rjes gzhig gi rim pa'i dmigs pa'i sdud rim re dang sbrel na legs so / /
bskyed rim ni rdzogs rim gyi smin byed du bsgom pa yin pas /
lus dben nas bzung ste zung 'jug gi bar thams cad du rang rdo rje 'chang du langs pa na /
rten dang brten pa'i dkyil 'khor thams cad yongs rdzogs su ldang dgos pa yin no / /

