@# / /
namH shrI gu ru many+dzu g+ho shA ya /
lta bas mi doms mtshan dpes spras pa'i sku / /
skal ldan tshim mdzad yan lag drug cu'i gsung / /
bsam brjod yul las 'das pa'i mkhyen brtse'i thugs / /
'phags mchog 'jam dpal dbyangs la gus phyag 'tshal / /
rab 'byams zhing gi mchod rdzas mtha' yas pa / /
gus pa'i sems kyis rgyun du dbul bar bgyi / /
dpag med sdug bsngal ma lus 'byung ba'i rgyu / /
sgo gsum sdig lhung thams cad bshags shing sdom| /
'phral dang yun gyi phan bde kun gyi gzhi / /
rang gzhan dge tshogs kun la bdag yi rang / /
'gro kun smin cing grol bar mdzad pa'i phyir / /
bla med chos kyi 'khor lo bskor du gsol / /
lus can bsod nams zhing du srid mtha'i par / /
mya ngan mi 'da' bzhugs par gsol pa 'debs / /
dus gsum rnam dkar phung po ci mchis pa / /
'gro kun don du sku gsum thob phyir bsngo / /
thogs med dus nas blang dor gnas rnams la / /
kun nas rmongs pa'i mun chen ma lus pa / /
rnam dpyod 'od kyis sel bar byed nus pa'i / /
rlabs chen shes rab snang ba stsal du gsol / /
chags sogs kun nyon dad sogs rnam byang gi /
cha shas phra zhing phra ba ma lus pa / /
ji bzhin ma 'dres so sor 'byed nus pa'i / /
shes rab gsal ba bdag la stsal du gsol / /
zab dang rgya che'i shes bya'i gnas rnams la / /
ma rtogs log rtog the tshom za ba'i blo / /
skyes ma tha tu ma lus 'gog nus pa'i / /
shes rab myur pa'i dngos grub bdag /
@# / /
la stsol / /
gang zag phal bas tshad gzung mi nus pa'i / /
mtha' yas gsung rab rnams kyi tshig don la / /
blo gros thogs pa med par rab 'jug pa'i / /
shes rab zab pa de nyid stsal du gsol / /
'chad pas skal ldan gdul bya rjes su 'dzin / /
rtsod pas log smra mtha' dag tshar gcod cing / /
rtsom pas gzur gnas mkhas pa mgu skyed pa'i / /
'chad rtsod rtsom pa'i shes rab bdag la stsol / /
chos kyi tshig don mtha' dag mi brjed par / /
'dzin pa'i gzungs dang gzhan la ston pa la / /
chags thogs med pa'i spobs pa mchog rnams kyang / /
myur du rgyud la skyes par mdzad du gsol / /
mdor na deng nas tshe rabs thams cad du / /
'phags mchog khyod kyis dge ba'i bshes mdzad cing / /
tshang lam nor lam bzang legs bstan nas / /
myur du bde gshegs sa la bzhag tu gsol / /
khyod la de ltar gsol ba btab pa'i mthus / /
khyod sku myur du mig gis mthong zhing tshim / /
khyod gsung rtag tu sgrub pa snying por byed / /
khyod thugs bdag yid gcig tu 'dres par shog /
ces rje btsun 'jam dpal dbyangs la shes rab kyi dngos grub stsol ba'i don du gsol ba btab pa'i tshigs bcad 'di yang /
dad brtson rnam dpyod dang ldan pa dge slong 'jigs med grags pas bskul ba'i ngor /
btsun gzugs ngag dbang dpal ldan gyis sbyar ba 'dis kyang 'gro ba kun 'phags mchog 'jam dpal dbyangs kyis rjes su gzung pa'i rgyur gyur cig / / /
dge'o / /
