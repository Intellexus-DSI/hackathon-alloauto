! gnyis pa sems dben la gnyis /
sems dben rjes mthun pa'i skabs su dran pa gsum ldan du bya ba dang /
sems dben mtshan nyid pa'i skabs su dran pa gsum ldan du skyod tshul lo / /
dang po ni /
phra thig dang rdor bzlas kyi rlung 'dus kyang stong pa bzhi go rims ngas med du 'char na cung phan chung bas /
de me 'khrul bar bya ba ni /
rtags bzhi dang stong pa bzhi 'char ba'i go rims mkhas par byas nas /
snang ba shar ba na 'di snang ba yin /
'di'i sngon du sa chu la thim pa la sogs pa'i rtags rnams song ba yin /
snang ba 'di 'gags pa'i rjes su snang ba mched pa 'char ba yin snyam du yin la nges par bya'o / /
des gzhan gsum la'ang rigs 'gre'o / /
'di ni stong pa bzhi mi 'khrul bar bya ba'i thebs so / /
'di la sku mched gnyis kyis zan bris gnyis gnang yang @# / /
phyi ma gsal la rgyas pa ltar bkod do / /
gnyis pa sems dben mtshan nyid pa la gnyis /
snang mched thob gsum dpe'i 'od gsal dang bcas pa'i skabs su /
dran pa gsum ldan du bya ba'i tshul dang /
'od gsal las sgyu ma'i skur ldang ba'i dus mtshams bstan pa'o / /
dang po ni /
rdo rje'i lus la gnad du bsnun pa las /
dang por smig rgyu lta bu /
de nas srin bu me khyer lta bu /
de nas mar me 'bar ba lta bu'i nyams 'char zhing /
de'i rjes su ston gyi nam mkha' g.ya' dag pa la zla ba'i 'od kyis khyab pa lta bu'i snang ba'i ye shes 'char la /
de'i dus su 'di ni snang ba'i ye shes so snyam du dran pa dang /
'di'i sngon du mar me lta bu song ba yin snyam dran pa dang /
'di'i rjes su mched pa'i ye shes ston gyi nam mkha' g.ya' dag pa la nyi 'od kyis khyab pa lta bu 'byung snyam du dran pa gsum dang ldan par bya zhing /
de bzhin du mched pa'i ye shes shar ba'i tshe /
'di ni mched pa'i ye shes se snyam du dran pa dang /
de'i gong du snang ba'i ye shes song ba las byung ba'o snyam du dran pa dang /
de'i rjes su nyer thob nam mkha' g.ya' dag pa la mtshams kyi mun pas khyab pa lta bu 'byung ngo snyam du dran pa'i dran pa gsum dang ldan par bya zhing /
de bzhin du nyer thob shar ba'i che nam mkha' nyer thob dus su nges mi nus kyang /
nyer thob kyi stod smad gnyis su 'di ni nyer thob bo snyam du dran pa dang /
'di ni snang ba mched pa'i ye shes sngon du song ba las 'byung ba'o snyam du dran pa dang /
'di'i rjes su ston gyi nam mkha' g.ya' dag pa slod byed kyi rkyen gsum dang bral ba'i 'od gsal 'byung ngo snyam du dran pa'i dran pa gsum dang ldan par bya zhing /
de bzhin du 'od gsal shar ba'i tshe 'di 'od gsal lo snyam du dran pa dang /
'di ni nyer thob sngon du song ba las byung ba'o snyam du dran pa dang /
'di'i rjes su sgyu lus 'grub bo snyam du dran pa'i dran pa gsum dang ldan par bya'o / /
gnyis pa ni /
'od gsal shar ba'i tshe ston gyi nam mkha' g.ya' dag la zla 'od dang /
nyi 'od dang /
mtshams kyi mun pa dang bcas pa'i slod byed kyi rkyen gsum dang bral ba'i nam mkha'i rang mdog ji lta ba bzhin du thon pa'i stong sang de ba g.yo med du gnas pa zhig 'ong zhing /
de'i ngang nas 'dir phra thig tsam gyi cung zad g.yo ba zhig 'ong bas /
de 'byung ba'i tshe 'od gsal las ldang bar rtsom pa yin pas mtshams de nas sgyu ma'i skur ldang bar bya'o / /
snang mched thob gsum gyi zhal gdams chas shin tu zab pa'i brjod byang /
mkhas grub rjes mdzad pa'o / /
gsum pa la gnyis /
sgyu lus dngos dang /
de dang 'brel ba'i gdams pa'o / /
dang po la gnyis /
sgyu lus kyi mtshungs ldan lnga dang /
khyad par lnga ldan no / /
dang po ni /
gnyid kyi 'byung ba thim rim rnams kyi gnyid kyi 'od gsal las rmi lam gyi lus su langs pa dang /
de'ang rlung sems tsam las grub pa dang /
der nga rgyal 'phos pa dang /
lus rags pa las go sa logs su bye ba dang /
slar yang lus rags pa la 'jug pa ltar rim pa bzhin lam dus kyi 'byung ba thim rim rnams kyi dpe'i 'od gsal las sgyu lus su langs pa dang /
de'ang rlung sems tsam las grub pa dang /
der nga rgyal 'phos @# / /
pa dang /
lus rags pa las go sa logs su bye ba dang /
slar yang lus rags pa la 'jug pa dang chos mtshungs pa yin gsung ngo / /
gnyis pa ni /
gang nas ldang ba gnas kyi khyad par /
rtsa 'khor gyi dbus d+hU tI'i nang nas dang /
de'i yang nang thig le dkar dmar ga'u kha sbyar ba 'dra ba'i nang nas ldang /
gang las ldang ba rgyu'i khyad par /
thig le'i nang gi srog rlung shin tu phra ba dang /
rnam shes shin tu phra ba las ldang /
thog med nas kyi thig le shin tu phra ba yang yod gsung /
gang gis ldang ba rten gyi khyad par /
sgyu ma'i skur nges par ldang bar bya'o snyam pa'i 'phen pa drag pos ldang /
gang gi tshe ldang ba dus kyi khyad par /
kun rtog g.yo ba'i rlung dang sems snang ba gsum rim gyis thim pa'i dpe'i 'od gsal la ji tsam gnas kyi bar bzhag pa'i mthar ldang bar rtsom pa ni /
dper na gzhod pa la sogs pa chus bkang ba na /
rlung ma langs par mer re sdod la /
rlung cung zad langs pa dang tha ma nas zed zed dam ban bun byung na ldang bar rtsom pa bzhin dpe'i 'od gsal las ldang bar rtsom pa'o / /
des sgyu ma'i sku las ldang bar rtsom pa yang rigs 'gre gsung ngo / /
gang gi ngo bor ldang ba 'bras bu'i khyad par /
dang po'i mgon po sku mdog dkar po mtshan dpes brgyan pa /
thugs bde stong gnyis su med pa'i ngo bor ldang ba yin zhes rje btsun tsong kha pa chen po gsung ngo / /
zhar la gzhan nas 'byung ba'i stong gzugs kyi sku nges pa lnga ldan sogs shes dgos so / /
gnyis pa la gnyis /
thun mong dang thun mong ma yin pa'o / /
dang po ni /
sgyu lus skabs shin tu gces pa'i gdams pa sems dpa' gsum brtsegs su bya ba la /
gzhi dus kyi sems dpa' gsum brtsegs /
lam dus kyi sems dpa' gsum brtsegs /
'bras dus kyi sems dpa' gsum brtsegs te gsum tshan gsum du yod do / /
gzhi dus kyi sems dpa' gsum brtsegs ni /
de ltar gyi lus rags pa 'di dam tshig sems dpa' /
de'i snying ga'i dang por chags pa'i thig le dkar dmar ni ye shes sems dpa' /
de'i nang gi srog 'dzin shin tu phra ba ni ting nge 'dzin sems dpa' /
shin tu phra ba'i sems de'i bzhon pa dang bcas pa ni sgyu lus kyi sgrub gzhi yin no / /
lam dus la bskyed rim dang rdzogs rim gnyis las bskyed rim ni go sla la /
rdzogs rim ni stong pa bzhi'i mthar shin tu phra ba'i rlung sems las /
sgyu lus dngos sam rjes mthun par langs nas slar yang phung po rnying pa'i snying gar zhugs pa ni ye shes sems dpa' /
de ltar ldang ba dang zhugs par byed pa'i sems ni ting nge 'dzin sems dpa' /
dam tshig sems dpa' ni sngar bzhin no / /
'bras dus kyi sems dpa' gsum brtsegs ni /
don gyi 'od gsal gyi mthar rlung sems tsam las kha sbyor yan lag bdun ldan gyi skur bzhangs pa des /
mchog gi sprul sku la sogs pa gzugs rags pa bzung ba'am gzhan don du 'gyur bar gzigs nas slar yang phung po rnying pa'i thugs kar ye shes sems dpa'i rnam par zhugs pa ni ye shes sems dpa' /
de'i lhan skyes kyi ye shes ni ting nge 'dzin sems dpa' /
sprul sku gsar pa'i phung po rnying pa ni dam tshig sems dpa' /
grub chen sa ra @# / /
ha ni phung po rnying pa la zhugs pa yin gsung / /
'di rnams la sku mched gnyis kyis zin bris gnyis snang yang /
gnad rnams phyi ma gsal la rgyas par snang bas bkod pa yin no /

