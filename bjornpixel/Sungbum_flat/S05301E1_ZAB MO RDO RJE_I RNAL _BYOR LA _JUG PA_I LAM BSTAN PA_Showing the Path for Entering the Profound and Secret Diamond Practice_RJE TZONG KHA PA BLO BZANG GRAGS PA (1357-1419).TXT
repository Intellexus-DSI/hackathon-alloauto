@## / /
zab mo rdo rje'i rnal 'byor la 'jug pa'i lam bstan pa zhes bya ba /
rje btsun bla ma rdo rje 'chang gi zhabs kyi padmo la gus pa chen pos phyag 'tshal zhing skyabs su mchi'o / /
dmigs med thugs rjes bskyod pa'i rnam rol gyis / /
ma nor rgyal ba'i lam bzang gsal mdzad pa / /
rnal 'byor dbang phyug rje btsun bla ma yi / /
zhabs kyi padmor spyi bos phyag bgyid do / /
rdo rje 'chang gi thugs bcud mthar thug pa / /
bla ma'i zhal gyi gdams pa gnad kyi mchog /
sngon med yi ger bris la mkha' 'gro yis / /
bu ltar brtser dgongs byin gyis brlab tu gsol / /
de yang bdag cag gi bla ma rje btsun rin po che 'di ni /
ches dpag par dka' ba'i blo gros kyi stobs kyis /
mdo rgyud thams cad la dri ma med pa'i rigs pas legs par dpyad cing /
phra zhing ches zhib par tshad ma gsum gyis sgro 'dogs lhag ma med par bcad pa dang /
'jam pa'i dbyangs kyis mngon sum du dbang bskur zhing /
zab pa dang rgya che ba'i chos kyi sgo mtha' yas pa nyin re bzhin du gsan pas 'khrul pa'i dri ma ma lus par spangs pa dang /
sa ra ha dang @# / /
klu sgrub dang sha wa ri dang lU i pa la sogs pa'i grub pa'i dbang phyug rnams kyis mngon sum du byin gyis brlabs shing /
zhing skyong gi mkha' 'gro ma sprin ltar dbang du 'dus pas phyi nang gi rten 'brel ma lus par 'grig pa dang /
lhan cig skyes pa'i ye shes mngon du mdzad pas rdo rje'i rnal 'byor yan lag dang bcas pa la nyams myong tshad mas the tshom ma lus par spangs pa dang /
dkyil 'khor gyi bdag po nyid kyis a ti sha 'das nas bod du rdo rje theg pa'i lam gyi gnad ma lus pa rtogs pa gzhan ma byung bas /
de khyod kyis 'di'i bdag po gyis shig ces /
rdo rje theg pa'i bstan pa gtad pas rang nyid chos kyi rgyal por gyur te khyad par lnga dang ldan pa yin la /
rje 'dis rang nyid lam gang nas rdo rje 'chang gi sar gshegs shing gdul bya skal ba dang ldan pa dag kyang lam de nas 'khrid par mdzad pa'i srol thun mong ma yin pa'i gtso bo ni /
rgyal ba'i gsung rab thams cad kyi mthar thug pa'i yang rtse dpal gsang ba 'dus pa dang /
ma rgyud thams cad kyi gtso bo dang snying por gyur pa byin rlabs kyi gter dpal 'khor lo sdom pa gnyis yin no / /
sgo gnyis po 'di re res kyang dngos grub rnam gnyis bde blag tu sbyin mod kyis /
rje bla ma'i bzhed pa gnyis ka zung 'brel du nyams su blangs na bskyed rdzogs gnyis ka'i skabs su mchog tu gal che ba'i gnad khyad par can yod pas ci nas kyang zung 'brel du nyams su len pa yin no / /
de la rje rin po che 'di nyid kyi gsung gi man ngag gi gnad la shin tu mkhas shing /
rang nyid lam srol ma nyams par sgrub pa snying por byed pa'i bla mas lam 'di'i sgo nas slob ma ji ltar bkri ba dang /
slob mas tshul ji ltar 'jug par bya snyam na /
slob ma ni theg pa thun mong gi lam gyi rim pas rgyud sbyangs pas tshe 'di la ma chags shing /
byang chub don gnyer gyi bsam pa la myong ba sna zin skyes pa /
stong pa nyid kyi lta ba la nges pa rnyed cing /
zab mo rdo rje theg pa la mos pa yod pa ste /
de yang gsang sngags shes lo zer ba dang /
dbang dang /
khrid brgyud la sogs pa thob bo zhes ming tsam don du gnyer ba min pa zhig dgos te /
de 'dra ba ni yun thung la thob rgya che ba zhig dgos pas /
mang du nyan kyang ci'ang mi shes pa zhig 'ong zhing /
des mi shes bzhin du slob ma sdud pa gtso bor byas nas bshad pas /
chos gang zab zab thams cad cal col du song nas dar ba tsam gyis bstan pa la gnod pa zhig 'ong ba yin /
rtog ge dang phyi'i bshad chos la ha cang gtso bor mi 'dzin pa zhig gal che ste /
de la gtso bor zhen pa des /
gal chung sngags la byas nas nya pa'i lag tu nor bu rin po che shor ba 'dra ba zhig 'ong /
khyad par de @# / /
'dra ba des skyes bu gang mang ba dang snod du mi rung ba'i mdun du bskyed rdzogs kyi gnad zab mo thams cad gang shes bgro gleng du khyer nas /
gsang sngags dang sku gsum gyi rtsod pa la gsang sgrog 'ong mi 'ong gi khyad par blo yul na ci yang med pa zhig 'ong bas /
gsang sngags 'dre la gtad pa 'dra ba zhig 'ong /
gzhan yang rtog ge dang phyi'i thos pas dregs shing nga rgyal de la gtso bor zhen pa ni lan cig sngags la zhugs kyang yun ring du don du gnyer ba'i skal ba med pas /
gdams pa rdzogs par ma thob kyang khyad du bsad nas 'gro /
chos thams cad la rags pa rtse btogs ra rtswa za ba 'dra ba zhig min pa /
gdams ngag gi gnad phra mo nas rtsad gcod mi shes /
gang shes smra ba la dga' ba lhur len gyis nyams su len mi shes /
nga rgyal gyis bla ma bsten mi mkhas pa dam tshig la ci yang mi sems pa zhig 'ong ba yin /
de la dgongs nas /
rgyud rdo rje mkha' 'gro las /
khro dang bcas shing rtog ger gus / /
na so dag ni yol ba dang / /
gang yang dge slong dngos gnas dang / /
zhen dang chags pas bcings pa la / /
rin thang med pa'i rin chen ni / /
de la bshad par mi bya'o / /
zhes dang /
de'i 'grel par /
khro dang bcas zhes bya ba ni /
spro thung ba dang gnod par sems pa ste /
byas pa drin du mi gzo ba'o / /
rtog ger gus zhes bya ba ni /
tshad ma'i bstan bcos la gus pa'am /
'jig rten pa'i bstan bcos don du gnyer ba'o / /
na so dag ni yol ba dang /
zhes bya ba ni /
lus rnying pa ste khu ba 'dzin mi nus pa'o / /
zhen dang chags pas bcings pa la /
zhes pa'i zhen pa ni ser sna che ba'o / /
chags pas bcings pa ni /
ma ning ste de dag la bstan par mi bya'o / /
zhes gsungs te /
de yang sngags la mos pa dang /
'dun pa shugs drag cing khengs pa chung ba'i steng du tshad ma dang /
rigs pa la mkhas pa ni mchog tu ston pa yin gyi skyon ga la yin /
rtog ge dang phyi'i thos pas sems phrogs shing sngags la gtso bor mi 'dzin pa snod min par bstan pa yin la /
rgan po snod du mi rung bar bstan pa ni /
lam 'di nyams su len pa la lus kyi khu ba'i nus pa ma zad pa gal che bar ston te /
'di shin tu gnad che'o / /
des na gzhon dus thos pa byas nas rgan song ba dang nyams len byed do / /
zhes zer ba ni lam 'di'i dgag bya'i gtso bo yin no / /
gang yang dge slong dngos gnas la zhes pa la / /
'grel par dngos su bshad pa ma byung yang gsang dbang dngos dbang du bskur ba lta bu la ni rin po che lta bu'i gang zag mchog 'ga' zhig la dge slong yin yang dang po nas dngos dbang bskur ba'i skabs yod kyi /
de ma gtogs pa'i nus pa ma thob pa'i dge slong la gsang dbang sogs dngos dbang du bskur mi rung zhes pa'i don yin gyi /
spyir dge slong sngags bla med kyi lam ston pa'i snod du mi rung zhes ston pa min te /
sngags kyi gdul bya la so thar gyi sdom pa mchog dang ldan pa rten mchog tu dus 'khor sogs rgyud sde du ma nas gsungs so / /
gzhan yang bla ma lnga bcu pa sogs nas bshad pa'i mtshan nyid dang ldan pa'i slob ma mdun du 'ongs te @# / /
lam 'di'i cha lag dang bcas pa yongs su rdzogs pa'i bka' drin zhu ba'i gsol ba 'debs par byed na /
de la rigs gnyis te go ba yongs su rdzogs pa don du gnyer ba dang /
myong ba skyes nas bskyed rdzogs kyi lam sna zin pa don du gnyer ba'o / /
dang po ni /
thog mar bla ma lnga bcu pa rtsa ltung dang sbom po'i bsrung mtshams legs par shes kyi bar du tshig bzung bshad pa nyan nas /
sngar dbang ma thob pa'am thob kyang dam tshig gso ba'i phyir du dbang bzhi yongs su rdzogs pa dbang don 'phrod nges pa go rims ma 'chol bar blang bar bya ste /
de yang rdul tshon nam ras bris kyi dkyil 'khor du dbang bskur ba sngon du ma song bar /
lus dkyil gyi dbang mi bskur na /
bum dbang ma bskur ba la dbang gong ma bskur ba lta ci smos /
dbang thob nas dam tshig dang sdom pa la thun drug gi sdom sems ma chag cing /
phyir bcos dang bsrung sdom la 'bad pa'i ngang nas /
blo mchog gis gsang sngags lam rim dang /
blo zhan pas kho bos sbyar ba'i rgyud sde spyi'i rnam gzhag rnams legs par nyan cing sbyangs nas sngags dang phar phyin gyi lam gyi khyad par rgyud sde bzhi dang /
rgyud ma rgyud kyi lam gyi khyad par /
smin byed dbang dang lam rim pa gnyis /
sa lam dang /
spyod pa byed tshul /
nyon mongs lam du byed tshul dang /
'bras bu mngon du 'gyur tshul sogs kyi sngags spyi'i rnam gzhag rags pa legs par chags pa zhig bya /
de med na sngags la mos pa skad byas kyang /
gzhan gyis g.yam la rgyugs shig min pa sngags zab mi zab kyi rnam dbye lta ci smos /
mun rdo 'phen pa dang 'dra ba zhig 'ong ba yin no / /
de nas thog mar gsang 'dus dang /
de nas bde mchog gi sgrub thabs dkyil chog thig sbyin sreg sogs cha lag dang bcas pa la zhib par sbyangs /
de yang gsang 'dus la sngon du go ba chags na gzhan rnams la go ba 'bad med du 'chags /
de las bzlog na de tsam du phan chung bar yod pas /
sngon la 'dus pa la khrid pa yin /
des 'dus pa'i bskyed rim la rje bla mas mdzad pa'i rnam gzhag rim pa'i TIk+ka dang /
kho bos sbyar ba'i bskyed rim gyi rnam bshad rgyas pa sogs zhib par nyan cing sbyangs nas /
kun gyi gzhi ma bskyed rim la sbyang gzhi sbyong byed dang /
'bras bu'i chos mthun /
rdzogs rim gang gi smin byed du gang 'gyur ba sogs kyi go ba legs par chags pa zhig byas /
de nas bskyed rim la sems 'dzin tshul go ba legs par longs pa'i bskyed rim gyi khrid bya /
de nas gdan rdzogs kyi khrid sla chos su ma song bar legs par khrid nas bsgom tshul rags pa shes shing /
bskyed tshul gyis phyogs mthong yod pa rim lnga spyi dang so so'i go ba rags pa legs par chags pa zhig khrid kyi skabs su 'ong dgos pas /
da ma byung bar du chos dang zang zing gi 'brel pa gzhan cung zad med par 'bur la btab nas khrid dgos pa yin /
de yang lus dben gyi phra mo bsgom pa dang rdor bzlas gnyis la dmigs pa re re la ma mtha' zla ba phyed re'am /
ring na khrid dkyus ma la'ang @# / /
dmigs pa re la zhag nyer gcig tsam 'jog pa mdzad /
de nas mi shigs pa bsgom pa dang /
rmi lam gyi skor rnams ring bar 'jog /
gzhan rnams dus skabs dang sbyor /
de ltar 'khrid rdzogs nas nges par rim lnga gsal sgron gsung ba phyag len yin cing /
mi nyan ka med du yod pas legs par nyan cing /
zhib tu lta ba dang sems pa sogs kyi sgo nas 'dus pa'i lam gyi go ba legs par chags pa zhig bya /
de yang 'dus pa'i bskyed rdzogs kyi go ba legs par chags pa'i sgo nas stong pa bzhi las sgyu ma'i sku bsgrub tshul legs par shes pa zhig dang /
de'ang 'od gsal gyis sbyangs pas zung 'jug gi sku bsgrub tshul mtha' chod par ma shes na /
tshe gcig la sangs rgyas bsgrub pa'i tshul ji ltar byed pa'i lam gyi phyogs mthong tsam yang 'ong sa med pas /
'di la sbyang ba gal che ba yin /
de nas blo gros kyis lcogs pa tsam yod na /
nges par 'dus pa'i rgyud la go ba chags nges pa sbyangs shing /
de nas bde mchog gi sgrub thabs kyi rnam bshad chen mo rje bla ma nyid kyis mdzad pa legs par nyan nas /
bskyed rim gyi go ba chags pa dang bskyed rim gyi khrid byed /
de nas lo dril gyi khrid rje nyid kyis mdzad pa dang /
nag po pa'i rdzogs rim gyi dpyid thig la yi ge mdzad pa med na'ang /
rje nyid la legs par thob pa'i gsung gi steng nas bde mchog gi rdzogs rim so so'i grub chen gyi dgongs pa ltar skyong tshul dang /
go ba'i rnam gzhag legs par chags kyi bar du khrid bya /
de nas bde mchog gi rgyud la legs par sbyangs /
de yang bskyed rdzogs la sngon du go ba ma chags na rgyud tshar ji tsam nyan yang yam me ba zhig las 'ong sa med pas go rims kyi phyag bzhes de ye ma 'chol ba dgos shing /
rdzogs rim gyi khrid thams cad la tshogs 'khor rgyas pa dang /
gdan rdzogs kyi skabs su khrid kyi 'go 'dzugs pa na bla ma la mchod pa rgyas par bsham /
byin gyis brlabs te /
bla ma rdo rje 'chang du bskyed pa la mchod cing bstod de gtor ma dang maN+Dal rgyas par phul nas gsol ba gdab pa dang /
sgyu lus dang 'od gsal gyi dmigs pa la slob pa na'ang de ltar byas te /
rim lnga nas 'byung ba'i sgyu lus dang 'od gsal gyi rang rang gi thun mong min pa'i bstod pa gsol gdab dang bcas pa byed pa dang /
'dus pa'i rgyud kyi chos kyi thog mtha' gnyis su ji ltar bya ba'i cho ga rje nyid kyis yi ge logs su mdzad pa ltar byed pa dang /
rgyud mchod kyi tshogs 'khor rgyas pa dang /
bde mchog gi rgyud kyi thog mar mchod pa gsol gdab kyi bar du tshogs 'khor rgyas pa dang /
mthar gtang rag gi mchod gtor dang bstod pa sogs rgyas par byed pa'i phyag len rnams sla chos dang phyi gshol du ye ma lus pa gal che ba yin /
bde mchog gi rgyud kyi skabs su sngags btu byed na tshogs 'khor khyad par can byas nas sngags btu'i rjes gnang dang sbrel nas mdzad pa phyag len yin /
gal che ba rang la min pa rgyud gsung res kyis mi mdzad /
dril bu rim lnga'i bla ma snga ma'i phyag bzhes kyi byin rlabs de yang gal che ba la mdzad /
de dag gis 'dus pa @# / /
dang bde mchog gi lam gyi slob ma ji ltar bkri ba'i tshul dkyus ma de brjod pa yin no / /
da ni slab ma che 'di la ltas pa med par sgrub pa snying por byas te /
bskyed rdzogs kyi lam sna zin pa don du gnyer ba zhig bla mas ji ltar bkri ba'i tshul brjod par bya ste /
de yang blo nus che chung gi rgyud la sbyangs pa byed mi byed skabs dang sbyar ba ma gtogs sngar bshad pa'i rim pa ji lta ba bzhin du sngon du btang na legs /
de nas bla mas rim gnyis kyi nyams lan thams cad la khrid du byas nas dmigs pa thams cad la rang rang gi myong ba sna zin re ma skyes kyi bar du /
ma skyes pa bskyed tshul /
skyes pa bogs 'byin tshul /
gegs sel tshul sogs man ngag gi gnang la mkhas pas legs par 'khrid pa yin no / /
dmar khrid ces pa sman pa'i slob dpon gyis slob ma la mi'i ro kha phye nas don lnga snod drug gi chags tshul sogs re re nas dngos su bstan nas khrid pa ltar 'di ltar bsgoms na 'di bzhin 'byung ngo zhes pa'i lung ston pa tsam min par /
dngos su ma skyes kyi bar du bla mas lag khrid byas nas khrid pa la zer ba yin /
de yang sgrub pa snying por byas nas che 'dir rtogs pa skye bar 'dod na /
bla ma'i bsten tshul sogs la da lta nyams len bya rgyu gal che ba'i gnad mang du yod pas /
de rnams kho bos yig chung du bkod pa ltar shes par byas nas lag len la sbyor ba gal che ba yin /
de nas dam tshig gi skor la /
dam tshig gi rdo rje'i bsgom bzlas dang /
rdo rje mkha' 'gro'i sbyin sreg sogs rje nyid kyis rtsa ltung gi rnam bshad du de rnams bya'o zhes gsungs pa las dngos su bkod pa dang /
gzhan yang zhal las byung ba'i gnad che ba kha yar yod pa rnams da lta nar ma dang /
skabs su bag len la sbyor ba mi rung ba yin pas yi ger logs su bkod pa ltar shes par byas nas /
'phral du lag len la sbyar bar bya'o / /
de nas lam bskyed rdzogs gang nyams su len kyang thog mar lta ba mthar thug pa de legs par nges nas /
skyong tshul gyi gnang la mkhas pa zhig dgos te /
de med na bskyed rdzogs gang nyams su blangs kyang thabs rkyang pa'i nyams len du song nas /
thabs shes zung 'brel gyi nyams lan cha tsam zhig kyang mi 'byung zhing /
bskyed rdzogs gang la yang 'khor ba'i rtsa ba gcod pa'i gnyen po gtan nas ma 'dres pa zhig 'ong bas /
thog mar lta ba tshol ba dang /
de yang thog mar dbu tshad kyi rigs pa la sbyangs pa yin na cung zad khrid sla yang /
ma sbyangs pa la lta ba'i nges pa 'dren tshul ji ltar bya ba dang /
skyong ba na'ang bla med dang phar phyin gyi theg pa'i lta ba skyong tshul ye mi 'dra zhing /
zhi lhag gi go rims dang lta ba bskyangs pa'i byed las sogs la khyad par shin tu che ba dang /
rdzogs rim dang phar phyin gyi theg pa ba la stong nyid mngon sum du rtogs pa myur bul gyi khyad par /
nyi zla'i 'gros dang /
ba lang gi 'gros las kyang shin tu che ba yod pa'i tshul dang /
de ltar 'ong ba'i rgyu mtshan gyis gnad shin tu zab pa dang /
de'i rgyu mtshan gyis mtshams med pa lnga ga dang /
mi dge ba bcu chen po'i chen po rnams grangs tshang ba dang /
chos spong ba dang /
dge @# / /
slong gi pham pa bzhi char spyod pa rnams kyang lam 'dis tshe 'di nyid la 'tshang rgya ba'i gnad la sogs pa mang po zhig shes dgos pa yin /
de dag lta ba'i yi ger shes par bya'o / /
de nas bskyed rim la brtan pa rjes mthun pa thob nas bsgoms nas rdzogs rim kyang rjes mthun pa tsam skye la /
bskyed rim mthar phyin nas bsgoms na /
rdzogs rim kyang rgyud sde dang grub chen gyis bshad pa ji 'dra ba'i mtshan nyid tshang ba skye ba yin cing /
rgyud dang grub chen gyis bshad pa'i rdzogs rim rjes mthun pa tsam skyes na'ang /
bod la rdzogs rim 'gangs chen bskyed par grags pa phal che ba'i rtogs pas bsgrun par mi nus shing /
skye ba gtan gyi mdun ma grub pa yin no / /
gang ltar yang rdzogs rim gyi sngon du bskyed rim la myong ba sna zin ma skyes bar du sbyong ba gnad shin tu che ba yin /
de yang bskyed rim la gsal snang dang nga rgyal brtan po bsgrub tshul rags pa tsam zhig /
rje nyid kyi gsung rab rnams las bstan mod kyi /
re re nas rim can du 'khrid tshul zhib par nges pa dang /
de dag gi skabs su blo'i rigs so so la bltos pa'i 'khrid tshul mi 'dra ba dgos pa rnams zhib tu nges dgos par yod pas bskyed rim gyi yi ger blta bar bya'o / /
bskyed rdzogs gang gi skabs su ting nge 'dzin rnal ma skye ba'i gegs kyi gtso bo ni bying rgod gnyis yin pas /
'di gcod pa'i tshul la gzhung chen mo rnams nas 'byung ba'i bying rgod kyi gnyen po dang dran shes bsten tshul sogs kyi 'gal spong gi rnam gzhag rgyas pa lam rim du rje nyid kyis rgyas par gsungs pa ltar bskyed rim sogs kyi skabs su yang shes par byas nas bying rgod gtsad pa yin mod /
'on kyang bying rgod shin tu shas che ba la thog mar bying rgod btsan thabs su gcod pa'i man ngag zab mo dang /
bying rgod skye ba'i rgyu dang spyod lam spong tshul sogs shin tu gal che ba'i man ngag dag logs su shes par bya dgos so / /
lus la gnad du bsnun nas rdzogs pa'i rim pa bsgom pa la ni lus kyi byed bcings dang /
'khrul 'khor dang /
spyod lam la sogs pa'i gnad zhib bar ngas nas /
lag len la gdab pa gal che ba yin pas de dag gi rnam par bzhag pa yang lus kyi byed bcings bstan pa las shes par bya'o / /
khyad par du yang lus la gnad du bsnun pa las lhag gi skyes pa'i ye shes bsgrub par 'dod pa dag gis thog mar gang la gnang du bsnun pa'i gzhi gnas pa rtsa /
g.yo ba rlung /
bkod pa byang chub kyi sems rnams kyi dang por grub tshul /
de ltar rtsa phra rags rnams lus kyi gnas gang na tshul ji ltar gnas pa /
rlung rnams gnas gang du gnas nas dus gang gi tshe gang nas gang du ji ltar rgyu zhing las gang byed pa /
khams dkar dmar gtso bo dang phal pa'i khyad par de dag gnas gang na gnas shing 'phel 'grib sogs ji ltar byed pa'i rnam gzhag rnams blun po'i rang bzos ma bslad cing /
rgyud dang grub chen gyi dgongs pa ji lta ba bzhin du bla ma'i man ngag gis legs par thag chod nges su go ba zhig med mi rung yin la de yang rje nyid kyis rdo rje theg pa'i lam gyi rim par rtsa ba'i rnam gzhag @# / /
rags pa tsam zhig mdzad kyang /
gzhan gsung rab gang du yang dngos su zhib par mdzad pa med cing /
zhal las zhib tu gsungs pa rnams legs par nges dgos pa yod la /
rlung gi rnam gzhag zhib par rim lnga gsal sgron du gsungs mod kyi /
gsung rab brling pas blo zhan pa kha cig gis cung zad rtogs dka' ba kha cig dang /
da dung zhib cha nges dgos pa cung zad yod la /
khams dkar dmar gyi rnam gzhag ni rdzogs rim gyi yi ge rnams su ci rigs gsungs mod kyi /
da dung khyad par nges dgos pa'ang mang po zhig yod kyi /
de la brten nas snying gar sems dpa' sum brtsegs byed pa'i gnad dang spyi bo /
mgrin pa /
snying ga gsum du sku gsung thugs kyi rdo rje gsum 'god pa'i gnad la sogs pa ches zab mo mang po zhig shes dgos pa yod de /
de dag gi gnas pa rtsa'i gsal byed g.yo ba rlung gsal byed /
bkod pa byang chub kyi sems kyi gsal byed rnams las zhib par nges par bya'o / /
de ltar shes pa tsam gyis phan thogs shing /
ma shes na nyams len kyi gtso bo dag mi rnyed pa'i gnas de dag legs par shes dgos pa sngon du btang nas de'i rjes su lus la gnad du bsnun pa'i rnal 'byor zab mo sgom pa lus la gnad du bsnun zhes pa'i don ni /
lus kyi gnad che sar dmigs pas bsnun nas bsgom pa la zer ba yin cing /
de yang rtsa'i gnad gang na gnad che ba gang yod de dag la gnad du bsnun tshul ji ltar byas na yon tan gang skyes /
gnad du bsnun nas bsgoms pas rgyud la thog ma dang bar dang /
tha mar gang skye ba'i rim pa ji ltar 'byung /
de yang rlung 'du mi 'du /
'du lugs legs nyes 'dod pa bzhin du 'du ba'i phyi nang gi rtags /
'du ba'i tshul ji ltar byed 'du lugs legs pa la yon tan skye tshul /
nyes pa la skyon skye tshul /
de dag la bogs 'don dang gegs sel ji ltar bya tshul /
khyad par rlung a wa d+hU tIr 'dus pa las gtum mo 'bar tshul khyad par can dang /
khyad par can min pa'i rnam dbye de las khams 'jub khyad par can dang khyad par can min pa ji ltar 'byung ba /
yas babs dang mas brtan gyi dga' ba'i rim pa mang po dang /
khyad par yas babs kyi dga' bzhi thog mar 'dren nus pa'i mtshams nas mas brtan rang gi ngang gis 'dren mi thub pas /
dang por ched du bstad nas mas brtan bskyed dgos shing /
de byang ba dang rang gis ngag gis 'dren thub pas thog mar ched du bstad nas mas brtan bskyed pa'i man ngag dang /
pa rgyud ma rgyud kyi man ngag so so las bskyed pa'i dga' bzhi'i khyad par shin tu che ba sogs kyi go ba tsam min par rim lnga'i man ngag las snying gar stong pa bzhi 'char nus pa'i mtshams nas ma rgyud kyi dga' bzhi de'ang ji ltar 'dod pa bzhin 'dren nus so zhes rje rin po ches mdzad pa'i rdzogs rim gyi yi ge las gsungs pa ltar lag len la sbyor tshul gyi man ngag gi gnad dang /
de dag gi skabs su rlung gi gegs byung na sngar bzhin du man ngag bsgoms pa las rlung la sogs pa'i gegs chen por song ba zhig mdun du 'ongs nas man ngag la don gnyer skyes pa rang gis khrid dgos pa byung na rang re'i dmigs pa skyong tshul la gegs chen po mi 'byung nge byas pas mi chog gi /
sngar gegs chen po byung zin ma thon pa de ston nas @# / /
'khrid dgos pas gegs sel tshul la shin tu mkhas dgos te /
rje nyid kyi drung du'ang gzhan du gegs chen por gyur pa man ngag bstan pa tsam gyis grol ba mang du byung ngo / /
de ltar ge ba tshol lugs ma nor ba tsam gyis mi chog gi /
tshe 'dir lam rgyud la skye ba'i blo rtse gtod na ni /
dmigs pa phra rags bsgom tshul bogs 'don gegs sel dang bcas pa thams cad lag len la 'gel ba na the tshom mi skye ba'i legs par byang ba zhig dgos so / /
de bas na rje nyid kyi gsung rab mang la go ba 'tshol lugs mtha' dag pa gsungs mod kyi /
lag len la sbyor tshul phra zhib 'ga' zhig dang zab mo'i gnad mang po zhig zhal las rag las byas te dngos su yi ger ma bkod pa mang po zhig yod de /
lta na'ang bdag gis brjed pas 'jigs te /
bla ma la gsol ba btab nas yig chung thor bu bris pa la /
ma rgyud nas 'byung ba rnams kyi rdzogs rim gang la rtsal du 'don pa'i gnad lus kyi gsang gnas dang /
lte bar gtum mo la gnad du bsnun pas dga' bzhi yas babs dang mas brtan ji ltar bskyed pa la gnad che ba'i yi ge 'dus pa'i rdzogs rim la gtso bor snying gar gnad du bsnun pa las stong pa bzhi bskyed de /
de'i mthar sgyu ma'i skur ldang ba la rdo rje'i bzlas pa'i gnad kyi yig chung /
sems dben dang sgyu lus kyi gnad kyi yig chung /
rlung gi 'du rtags lags nyes dang 'dus pa las nyams myong skye ba'i rim pa sogs bstan pa'i gnad kyi yig chung /
sgyu lus kyi gdams ngag gi yan lag bsra ba'i skor la gnyid 'od gsal dang bsre ba /
rmi lam sgyu lus dang bsre ba /
sad pa sprul sku dang bsre ba gsum rlung stobs dang 'dun pa'i stobs kyi bsre ba gang byed kyang mchog tu gces shing /
gdan rdzogs kyi khrid yig dang rim lnga gsal sgron gnyis kar rmi lam rlung dang 'dun pa'i stobs kyis 'dzin pa gnyis ka la rmi lam gyi lus sgyu ma'i skur ldang lugs khyad par can zhig snang mod bla mas zhib tu bstan par bya ste /
de ni rmi lam gyi gdams ngag gi yang snying po yin la /
khyad par du rmi lam la brten nas par do sgyu ba zin pa'i thabs bla na med pa yin no / /
zhes dang gdan rdzogs kyi khrid yig las bsre ba gsum gyi rnam gzhag la da dung bla mas zhib tu bshad dgos pa 'ga' zhig yod do zhes sogs kyi gdams ngag zab mo zhal shes dgos pa'i khungs bstan pa tsam mdzad pa de brjed tho lta bur bris pa shin tu gces pa bsre ba'i yig chung gtso bor ma rgyud nas gsungs pa 'pho ba'i skor la /
rje nyid kyis mdzad pa'i 'pho ba'i yi ge na cung mi gsal zhing /
zhal las byung ba'i dmigs pa'i gnad cung zad dag bris pa 'pho ba'i yig chung de thams cad skabs su nye bar mkho ba rlung gi gegs sel ba dang /
thig le'i gegs sel ba ste gegs sel gyi yig chung gnyis /
rnam gsum rigs dbye'i yig chung / /
sngags bla med la lam rim gang gi skabs su'ang mchog tu bsngags pa phyag rgya'i lam yin la rje nyid kyis phyag rgya srog rtsol du 'gro ba'i gnad che ba yang yang gsungs pa /
de'i gnad rnams zhib par bris pa /
phyag rgya bzhi'i lam gsal bar byed pa'i yig chung de dag gi skabs su ci rigs par nye bar mkho ba'i thor bu ci rigs yi @# / /
ger bris pa'i yig chung ste /
de ltar bkod pa'i yig chung thor bu dag las bstan pa thog mar bla ma bsten tshul dang dam tshig dang sdom pa dag bar byed tshul la nyams 'og tu tshud ba'i lag len byed pa gzhir byas /
lta ba skyod tshul gyi gnad la mkhas pas bskyed rim rdzogs rim la legs par 'khrid /
man ngag 'di dag gang dang gang du sbyor dgos pa de dang der sbyar te bogs don cing gegs bsal nas 'khrid pas nges par lam sna zin par 'gyur ba gdon mi zab ba yin no / /
de yang bod la grags pa'i gdams ngag ji ltar zab pa dag la yang nyams len gyi gnad rgyud sde dang grub chen gyi gzhung dang bstun nas legs par dpyad na phyin ci log tu song ba dang /
gnad 'phyugs pa rang mang /
lhag par zhu bde lhan cig skyes pa'i ye shes bskyed pa'i gdams ngag la go ba chags pa dang /
sgyu lus dang 'od gsal las zung 'jug gi sku bsgrub pa'i go ba phyogs mthong tsam chags pa yang nyung ba'i tshod du 'dug /
de'i gnad kyis sgrub pa snying por byed pa ji 'dra zhig la yang rgyud sde dang mthun pa'i nyams rtogs khyad par can skyes pa bod 'dir shin tu nyung /
rang re'i rje rin po che'i gdams pa'i gnad thams cad legs par shes shing /
lam spyi'i go ba legs par chags pa zhig gis tshe 'di la bltos pa med par kha bshad dang rnam g.yeng gis yid ma phrogs par byas te /
sngon gyi bla ma ming la dang rgod tshang pa la sogs pa'i mang po zhig gi phyed tsam gyi sgrub pa snying por byas na rgyud sde dang mthun pa'i lam rgyud la skyes pa /
rgya gar gyi grub chen 'dra ba 'ong ba la the tshom med pa yin /
de ltar man ngag gi yig chung nyi shu 'jug pa'i lam la bstan pa'i dkar chag yig chung nyer gcig po 'di ni bdag nyid nyams len la sgrub pa snying por byed 'dod pa'i yid kyi re ba phyi nang gi bar du gcod pas ma bcad na /
nye bar mkho ba'i gtso bo dag brjed pas 'jigs pa dang /
skal ba dang ldan pa sgrub pa lhur len par 'dod pa tsam byung srid na'ang 'khrid tshul zhib tu nges pas phan gdegs pa dang /
kho bo cag dus kyi pho nyas khrid par gyur na /
rje rin po che'i gsung ngag rdo rje 'chang gi zhal gyi bdud rtsi 'di dag gangs ri'i khrod du lhag ma med bar 'gyur du dogs pas 'jigs shing man ngag gi gnad dang go ba 'tshol lugs kyi ches gnad zab pa zhal las shes par bya ba mang du yod pa dag kho bos dus phyis rje nyid kyi zhabs drung du slar yang snying nas gsol ba btab cing gser gyi maN+Dal tshogs kyi 'khor lo la sogs la 'bad cing thugs brtse ba chen pos nye bar gzigs nas zla ba bcu'i ring la /
nyin mo rgyud sde dang gzhung chen po rnams kyi bshad pa dang mtshan re zhing bskyed rdzogs kyi man ngag gi gnad rgyun ma chad par stsal pa dag yid la gcags par bgyis shing /
khyad par zhal las shes par bya ba'i gnad zhib cing mang bar gsungs pa dag zur phra mo tsam yang ma nyams par dus de nyid nas lo drug gi bar yang yang yid la shar ba dang sems pas ma brjed par byas nas /
lo bdun pa la bab pa na rje nyid la gsol ba mang du btab cing mkha' 'gro chos skyong la mchod gtor phul nas gsol ba @# / /
btab ste dpal ri bo mdangs can gyi dgon par rdo rje 'dzin pa dge legs dpal bzang pos yi ger bris pa yin no / /
zhal las shes par bya ba'i gnad 'di dag rje nyid kyis bka' rgyas dam du btab pas snying nas sgrub pa snying por byed pa'i skal ldan gsang bde gnyis kyi bskyed rdzogs kyi gzhung khrid rje nyid kyi khrid yig steng nas legs par thob pa /
bshad pa tsam la snying por 'dzin pa min pa nan gyis don du gnyer zhing gus pas gsol ba 'debs pa dag min pa la bstan par mi bya'o / /
de'i phyir lhaD pa'i chos srung dag gis chos 'di'i bya ra ma g.yel bar mdzod cig /
zab mo rdo rje'i rnal 'byor la 'jug pa'i lam bstan pa zhes bya ba dkar chag tho'i yig chung /
sa ma ya mu kha /
'dis kyang bstan pa rin po che rgyas par byed nus par gyur cig /

