! / /
oM bde legs su gyur cig /
thams cad mkhyen pa la phyag 'tshal lo / /
gang la brten na bde blag tu / /
thar pa'i grong du bgrod pa'i thabs / /
bde gshegs bstan pa'i snying po mchog /
so sor thar ces grags pa gang / /
ngo bo dang ni rab dbye dang / /
so so'i ngos 'dzin skye ba'i rten / /
gtong ba'i rgyu dang phan yon te / /
rnam pa drug gis ji bzhin bshad /
nges byung bsam pas rgyu byas nas / /
gzhan gnod gzhi dang bcas pa las / /
ldog pa de yang lus ngag las / /
gzugs can yin zhes 'dod pa dang / /
spong ba'i sems pa rgyun chags pa / /
sa bon dang bcas yin no zhes / /
'dod pa'i tshul ni rnam pa gnyis / /
rang gi sde pa gong 'og smra / /
bsnyen gnas dag bsnyen pha ma dang / /
dge tshul pha ma dge slob ma / /
dge slong ma dang dge slong ste / /
so sor thar pa rigs brgyad do / /
khyim pa'i sdom pa dang po gsum / /
rab byung sdom pa tha ma lnga / /
rtsa ba bzhi dang yan lag bzhi / /
brgyad spong bsnyen gnas sdom pa'o / /
mi tshangs spyod dang ma byin len / /
srog gcod rdzun du smra ba rnams / /
rtsa ba bzhi yin mal che mtho / /
chang 'thung gar sogs phreng sogs dang / /
phyi dro'i kha zas yan lag bzhi / /
gsed rku smra dang log par g.yem / /
myos 'gyur 'thung ba lnga spong ba / /
dge bsnyen gyi ni sdom pa'o / /
sna gcig sna 'ga' phal cher spyod / /
yongs rdzogs spyod dang tshangs spyod dang / /
skyabs 'gro'i dge bsnyen rnam pa drug /
rtsa ba bzhi las gcig gnyis gsum / /
'dod log mi tshangs spyod spong dang / /
skyabs 'gro tsam gyi dge bsnyen du / /
khas len rnams dang go rim bzhin / /
rtsa ba bzhi dang yan lag drug /
bcu spong dge tshul sdom pa'o / /
gar sogs phreng sogs rnam gnyis dang / /
gser dngul len dang rnam pa gsum / /
phye bas yan lag drug tu 'gyur / /
mkhan por gsol ba gdab pa dang / /
khyim pa'i rtags ni srong ba dang / /
rab byung rtags ni len pa las / /
nyams pa rnam gsum bsnan pa yis / /
spang bya bcu gsum dag tu 'gyur / /
dge tshul sdom pa thob rjes su / /
rtsa ba'i chos drug rjes mthun gyi / /
chos drug spong ba'i sdom pa ni / /
dge slob ma yi sdom pa yin / /
gcig pu lam du 'gro mi bya / /
chu bo'i pha rol rkyal mi bya / /
skyes pa la ni reg mi bya / /
skyes pa dang ni 'dug mi bya / /
smyan du 'gyur ba mi bya zhing / /
kha na ma tho 'chab mi bya / /
de dag rtsa ba'i chos drug spong / /
gser la bzung bar mi bya zhing / /
'doms kyi spu ni breg mi bya / /
byin len ma byas za mi bya / /
gsog 'jog byas pa bza' mi bya / /
rtswa sngon mi gtsang 'dor mi bya / /
sa ni brko bar mi bya ba / /
rjes mthun chos ni rnam drug spong / /
pham brgyad lhag ma nyi shu dang / /
spang ba'i ltung byed sum cu gsum / /
ltung byed 'ba' zhig brgya brgyad cu / /
so sor bshags pa bcu gcig dang / /
nyes byas brgya dang bcu gnyis te / /
sum brgya drug cu rtsa bzhi rnams / /
spong bar byed pa dge slong ma / /
pham pa bzhi dang lhag ma ni / /
bcu gsum spang ltung sum cu dang / /
ltung byed 'ba' zhig dgu bcu dang / /
sor bshags bzhi @# / /
{.....................}?bcu gnyis bsdoms pa yis / /
nyis brgya lnga bcu rtsa gsum rnams / /
spong bar byed pa dge slong ngo / /
de ltar so thar rig brgyad po / /
sgra mi snyan pa ma gtogs pa'i / /
gling gsum skyes pa bud med kyi / /
rten la skye yi za ma dang / /
ma ning mtshan gnyis sogs la min / /
ldom pa gtong ba'i rgyu la gnyis / /
bslab pa phul dang shi 'phos dang / /
mtshan gnyis byung dang lan gsum gyur / /
dge rtsa chad rnams thun mong ngo / /
nyi shu ma lon der shes dang / /
bsten phyir khas blangs nyin zhag 'das / /
rim bzhin dge slong dge slong ma / /
bsnyen gnas rnams kyi thun mong min / /
rtsa ba'i ltung ba byung ba dang / /
dam pa'i chos ni nub pa las / /
sdom pa gtong zhes 'dod pa'ang yod / /
kha che bye brag smra ba rnams / /
sdom ldan rtsa ltung byung ba la / /
bu lon nor ldan bzhin du 'dod / /
sdom pa de dag gsrungs pa las / /
gnas skabs 'bras bu lha mi dang / /
mthar thug 'bras bu byang chub gsum / /
thob par 'gyur zhes gsungs pa'i phyir / /
brtson ldan rnams kyis so sor thar / /
rtag tu gus pas 'bad de bsrung / /
dge des skye bar lus can rnams / /
rtag tu tshangs spyod la gnas shog /
ces so sor thar pa'i sdom pa gtan la dbab pa 'dul ba rgya mtsho'i snying po bsdus pa zhes bya ba 'di ni /
yul gangs can gyi mthar skyes pa'i snyan dngags mkhan shar tsong kha pa blo bzang grags pa'i dpal gyis sbyar ba'o / /
