! / /
swa sti / /
gang gi mkhyen pa nam mkha'i mthar son pas / /
dri med mkhyen pa'i gter du rab grags pa / /
'jam pa'i dbyangs de'i rnam dkar 'phrin las kyis / /
da dung byang chub bar du skyong gyur cig /
lus can kun gyi bla med bsod nams zhing / /
phongs pa'i re ba yid bzhin skong ba'i gter / /
thar 'dod rnams kyi gtsug gi rgyan gyi mchog / /
dkon mchog gsum la gus pas phyag 'tshal lo / /
'gro ba'i phun tshogs kun nas nyams byed pa'i / /
nag po'i rtsa lag sde dang bcas pa'i dpung / /
ma lus rtsad nas gzhom phyir rgyal ba yis / /
gang sku rdo rje'i lus su byin brlabs pa / /
de ni gnod sbyin rnams kyi sde dpon te / /
dpal ldan rnam par 'joms pa zhes su'ang grags / /
'bar ba'i rdo rje phyag na bsnams pa yis / /
bgegs dpung rnam par 'joms la phyag 'tshal lo / /
bskal bzang rgyal ba steng gi bstan pa'i khur / /
gang la gtad nas srung bar zhal bzhes shing / /
rig sngags 'chang ba kun gyi rjer gyur pa / /
rdo rje gtum po cung zad bdag la gson / /
nyid kyi khur du bsnams pa'i bstan pa de / /
ring du gnas pa bshad dang sgrub pa yis / /
ji bzhin 'dzin pa nyid la rag las na / /
'di na de ltar rje su slob pa la / /
nag phyogs 'byung pos lhag par 'tshe bar byed / /
tshul 'di yal bar dor na phan bde'i gter / /
bstan pa rin chen phyogs rnams thams cad du / /
srung bar mdzad pa'ang tshig tsam snying por zad / /
de slad mthu stobs bdag pos brtser dgongs la / /
bdag cag rnams kyi yid la re ba'i don / /
mngon par gsol ba 'di rnams bde blag tu / /
myur du 'bras bu mchis par mdzad du gsol / /
ma rungs bdud sde 'joms la thogs med cing / /
phas kyi rgol bas pham par mi nus la / /
'dod don ma grub sgrub cing grub pa rnams / /
chud mi za bar byed pa'i rig sngags mchog /
tshul bzhin zlos pas sdig dang sdug bsngal sel / /
tshe dang bsod nams thams cad 'phel la sogs / /
mdor na 'dod pa thams cad sbyin no zhes / /
bcom ldan khyod kyis legs par bka' stsal pa / /
de la @# / /
yid ches re ba cher bcas te / /
khyod sku dran nas gzungs sngags zlos pa la / /
skal ngan skye bo'i 'phyas kyi gnas med par / /
phan yon mngon du 'gyur bar mdzad du gsol / /
ma ni nyam thag bu la lhag par brtse / /
de bzhin khyod kyi zugs rje dman la 'jug /
bdud dpung zel gyis gnon pa'i tshul la mkhas / /
mi mthun 'joms pa'i stobs kyi phul du byung / /
de slad khyod la skyabs su bsten pa bdag /
nyam thag nga ros 'bod pa 'di gson la / /
thabs mkhas sprul pas ji ltar rigs ba yis / /
phyi nang nyar 'tshe thams cad bzlog tu gsol / /
gang gang mi bsrun 'byung pos gtses gyur pa / /
de dang de yi skyabs ni nga yin zhes / /
gsung de thos nas mgon du khyod bsten na / /
bden pa gsung ba khyod kyis ji ltar dgongs / /
khyod kyi phyag brnyan tha ma zhig gis kyang / /
mang po'i bgegs tshogs rdul du brlag mdzad na / /
mthu chen khyod la rtag tu bsten pa bdag /
nyam thag gyur pa 'di ni kye ma mtshar / /
khyod ni mthu stobs bdag por rgyal bas bsngags / /
tshul de rig nas re ba 'cha' ba 'di'i / /
rmad byung dad pa'i myu gu spel slad du / /
nyid kyi mthu rtsal mngon su bstan du gsol / /
mtshams sprin gzhon nus yongs su bskor ba yi / /
rin chen mar gad ri bo ji bzhin du / /
ye shes me chen 'bar ba'i klong dkyil na / /
khro 'dzum nyams kyis brjid la phyag 'tshal lo / /
spros bral chos sku'i ngang las ma g.yos par / /
grangs med sprul pa phyogs bcur spros pa yis / /
sgrub pa po la dngos grub mchog stsol ba / /
dpag yas rdo rje'i rigs la phyag 'tshal lo / /
de ltar 'khor dang bcas pa'i bcom ldan gyis / /
bgegs tshogs rnams kyi nyer 'tshe de yi rgyu / /
las kyi sgrib pa bag chags bcas pa kun / /
myur du byang zhing dag par mdzad du gsol / /
tshe dang tshul khrims ting 'dzin shes rab sogs / /
dkar phyogs yar ngo'i zla bzhin rgyas pa dang / /
snying rjes dbang du byas nas phan skyed pa / /
de dag dgug pa'i las kyis bsdu bar mdzod / /
re des pa'i las kyis mi 'dul ba'i / /
ma rungs skye bo de yang bsad bskad dang / /
rmongs rengs mnan pa la sogs thams mkhas kyi / /
drag po'i 'phrin las rnams kyis gzhom par mdzod / /
mdor na gsang ba'i bdag po mgon khyod kyis / /
rjes su bzung nas bstan pa spal ba dang / /
'gro ba'i don la mthu dang ldan pa dang / /
bsgrub pa'i bya ba pha mthar phyin par shog /
rgyal ba'i bstan pa spyi dang khyad par du / /
rig sngags 'chang ba'i bstan pa rgyas mdzad pa / /
bdag gis cung zad bstod pas bsod nams ni / /
gang zhig bskyed des 'gro ba khyod 'drar shog /
khyod kyi go 'phang stsol ba'i lam gyi gtso / /
blo mchog rnams la rmad byung dga' skyed pa / /
thub pa'i legs bshad snying po gsang ba'i lam / /
ji bzhin rtogs nas tshul bzhin sgrub par shog /
ces rdo rje rnam par 'joms pa zhes bya ba rje btsun gsang ba'i bdag po la cung zad bstod pa 'di ni / /
sdom brtson shes rab rgyal mtshan la sogs pa mang pos gsol ba btab pa'i ngor / /
thig pa mchog la brten pa blo bzang grags pa'i dpal gyis byams pa gling du sbyar pa'o / /
'dis kyang bstan pa rin po che phyogs kun tu rgyas par byed nus par gyur cig /

