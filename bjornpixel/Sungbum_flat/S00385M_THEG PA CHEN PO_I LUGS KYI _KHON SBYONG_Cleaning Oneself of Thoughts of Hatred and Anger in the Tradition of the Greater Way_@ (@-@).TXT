theg pa chen po'i lugs kyi 'khon sbyong lags so / /
! byang chub sems dpa' rnams la phyag 'tshal lo / /
mi dang mi ma yin pa'i sems can gyi bye brag gang yang rung ba dang /
sha 'khon du gyur nas de la byang chub kyi sems sbyong snying mi 'dod na byang chub kyi sems su mi 'gyur bas 'khon sbyangs pa'i man ngag ni /
rang stan bde ba la spyod lam gang bder 'dug ste| byams snying rje drag pos bskul la /
rang gi snying khong stong du sha 'khon can de yod par bsams la /
de'i pang na rang gi yi dam gyi lus rang kho na 'dra ba gcig dang /
snying dang /
kha dang /
dpral pa /
lag pa 'khyud par bsams la /
rang gi spyi bor a las zla ba'i dkyil 'khor gyi steng du rdo rje sems dpa' sku mdog dkar po zhal gcig phyag gnyis pa /
g.yas rdo rje thugs kar 'dzin pa /
g.yon pa dral bu dkur bsten pa /
rgyan thams cad kyis brgyan pa /
sems dpa'i skyil krung gis bzhugs pa'i zhabs kyi mthe bong bdag gi tshangs bug na reg par bsam /
de'i thugs kar a las zla ba'i dkyil 'khor gyi steng du rdo rje dkar po hUM gis mtshan pa gcig bsams la /
yi ge brgya pa bzlas pas sangs rgyas dang byang chub sems dpa' thams cad kyi thugs rdo rje sems dpa' /
de'i thugs byang chub kyi sems byams snying rje'i ngo bo ste /
rnam pa bdud rtsi'i rnam pa 'o ma lta bu rdo rje dang hUM las babs nas zhabs kyi mthe bong nas 'dzag /
bdag gi tshangs bug nas zhugs nas snying kha'i gzugs la thim pas /
tshe thog ma med pa nas kyi sha 'khon dang /
gdon dang gnod sems dang /
'gran sems phrag dog thams cad dag nas pha ma spun zla lta bur skyes par bsam 'jog tsa na rdo rje sems dpa' spyi bo na mar thim pas /
rang gzhan thams cad nam mkha' lta bu mnyam pa nyid du bsgom mo / /
theg pa chen po'i blo sbyong gi man ngag dam pa'o / / / /
