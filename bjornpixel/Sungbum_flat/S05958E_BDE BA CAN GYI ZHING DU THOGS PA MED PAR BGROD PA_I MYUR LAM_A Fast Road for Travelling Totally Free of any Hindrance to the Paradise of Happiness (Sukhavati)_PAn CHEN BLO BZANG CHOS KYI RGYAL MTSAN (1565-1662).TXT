@# / /
bde ba can gyi zhing du thogs pa med par bgrod pa'i myur lam zhes bya ba bzhugs / /
@## / /
na mo gu ru many+dzu g+ho ShA ya /
btso ma'i gser sbyangs las grub rta ljang can / /
'bum phrag tshogs pa'i 'od zer rtse dga' yis / /
rab myos byu ru'i lhun po ltar brjid pa'i / /
skyabs mchog 'od dpag med pa'i zhabs btud nas / /
mnar med 'jigs rung srin po'i mche ba'i phrag /
nges par 'jug nges des kyang lam 'di la / /
brten tshe sdig 'bras las grol zhing mchog tu / /
thogs med bgrod pa'i gdams pa bdag gis bshad / /
'dir ding sang gi skye bo lam sna ma zin pa dman 'bring ci rigs la nye bar mkho ba /
bdag ni 'chi ba'i dus byed gyur pa na / /
sgrib pa thams cad dag ni phyir bsal te / /
mngon sum snang ba mtha' yas de mthong nas / /
bde ba can gyi zhing der rab @# / /
tu 'gro /
der song nas ni smon lam 'di dag kyang / /
thams cad ma lus mngon du 'gyur bar shog /
ces pa dang /
rgyal ba'i dkyil 'khor bzang zhing dga' ba der / /
padmo dam pa shin tu mdzes las skyes / /
snang ba mtha' yas rgyal bas mngon sum du / /
lung bstan pa yang bdag gis der thob shog /
ces sogs kyis bstan pa'i man ngag /
bla ma dze tA ri dang rdo rje gdan pa sogs mkhas grub kyi dam pa bar ma chad pa las brgyud pa'i gdams pa /
bde ba can gyi zhing du skye bar 'dod pa'i gang zag rnams kyis nyams su blang ba'i rim pa bshad pa la gnyis /
nyin mtshan du dran shes bsten nas zhing mchog dam par 'gro ba'i lam sbyangs pa dang /
mthar las la sbyar ba'o / /
dang po ni /
bde ba can gyi zhing bkod kyi mdo las /
kun dga' bo /
sems can gang dag kha cig /
de bzhin gshegs pa de rnam pa yang dang yang du yid la byed pa dang /
dge ba'i rtsa ba mang po dpag tu med pa bskyed pa dang /
byang chub tu sems bskyed pa yongs su bsngos te /
'jig rten gyi khams der skye bar smon lam 'debs pa de dag 'chi ba'i dus nye bar gnas pa na /
de bzhin gshegs pa dgra bcom pa yang dag par rdzogs pa'i sangs rgyas 'od dpag med de dge slong gi tshogs du mas yongs su bskor zhing mdun gyis bltas nas bzhugs par gyur te /
de dag gis bcom ldan 'das 'od dpag med de mthong nas rab tu dang ba'i sems kyis shi 'phos te /
'jig rten gyi khams bde ba can de nyid du skye bar 'gyur ro / /
zhes gsungs shing /
de bzhin du bcom ldan 'das tshe dpag med rang nyid kyis kyang /
ngas ni sngon gyi smon lam 'di skad btab / /
sems can gang gis nga yi ming thos na / /
nga yi zhing du rtag tu 'ong bar shog /
nga yi smon lam bzang po de rdzogs pas / /
'jig rten khams mang dag nas sems can 'ong / /
de dag nga yi zhing du lhags nas ni / /
de dag skye ba gcig las phyir mi log /
ces mgon po 'od dpag med kyi mtshan thos pa dang /
byang chub tu sems bskyed cing /
zhing der skye ba'i smon lam btab na /
zhing der skyes nas ngan song du phyir ldog pa gtan mi srid par /
ston mchog bla na med pa gnyis kyi bslu ba med pa'i bka' bden pas zhal gyis bzhes pas yid ches bskyed /
gal te the tshom dang bcas te @# / /
smon lam btab na /
zhing der skyes kyang padma'i sbubs su /
sangs rgyas mthong ba dang chos thos pa med par mi lo lnga brgyar gnas dgos par gsungs pas the tshom dang som nyi skad cig tsam yang mi byed /
zhing bkod kyi mdo dang /
rje thams cad mkhyen pas mdzad pa'i bde ba can gyi zhing bkod kyi zhing mchog sgo 'byed sogs yang yang bltas la /
bde ba can du skye ba la 'dod pa dang /
dang ba dang /
yid ches pa'i dad pa dang ldan pas /
nub phyogs su mgon po 'od dpag med kyi sku /
bris 'bur ci rigs bkram /
ci 'byor pa'i mchod pa bsham /
gang du 'dug pa'i gnas de dang de bde ba can gyi zhing khams dngos su bsam /
sku de'am sku med na'ang /
rang gi mdun du rin po che'i khri padma zla ba dang bcas pa'i steng na /
rang gi rtsa ba'i bla ma dang ngo bo dbyer med pa'i bcom ldan 'das mgon po 'od dpag med sku mdog mtshal btul ma'i lhun po la nyi ma 'bum gyi mdangs dang ldan pa ltar dmar zhing 'od zer 'phro ba /
zhal gcig phyag gnyis /
ting nge 'dzin gyi phyag rgya'i steng na bdud rtsis gang ba'i lhung bzed bsnams pa /
mtshan dang dpe byad kyis brgyan cing /
dbu gtsug tor dang ldan pa /
sku chos ngur smrig gi mdog can gsum gyis mdzes par klubs pa /
dri ma med pa'i 'od zer phyogs bcur 'phro bas phyogs bcu'i 'jig rten gyi khams thams cad rgyas par 'gengs pa /
rdo rje'i skyil mo krung gis byang chub kyi shing drung du bzhugs pa'i g.yas na spyan ras gzigs dang /
g.yon na mthu chen thob la sogs pa'i byang chub sems dpa' dang /
dge slong gi dge 'dun bsam gyis mi khyab pas bskor ba gsal btab /
snying thag pa nas skyabs 'gro sems bskyed tshad med bzhi rgyud dang 'dres nges pa sngon du btang /
bzang spyod nas 'byung ba'i yan lag bdun pa sgo gsum gus pa'i sgo nas phul te bsag sbyang la gtso bor 'bad /
bla ma ston pa bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag tu med pa la phyag 'tshal lo mchod do skyabs su mchi'o / /
zhes lan ci mang gsol ba 'debs /
bla ma dang /
phyogs bcu'i rgyal ba sras dang bcas pa dang /
khyad par du mgon po 'od dpag med byang chub sems dpa'i dge slong gi dge 'dun dang bcas pa rnams dgongs su gsol /
bdag gi nam mkha'i mthas klas pa'i sems can thams cad phan bde bla na med pa la 'god pa'i ched du /
myur ba myur bar yang dag par rdzogs pa'i sangs rgyas kyi go 'phang thob par bya /
de'i phyir du bde ba can gyi zhing du skye ba blangs te /
mgon po 'od dpag med kyi bka' lung yang dag par nod par bgyi'o / /
@# / /
des na bdag gis sgo gsum gyi sgo nas dge ba'i rtsa ba ci bsags pa dang /
skye 'phags thams cad kyi dus gsum dang 'brel ba'i legs spyad ji snyed pa dang /
de bzhin gshegs pa'i bka' 'gyur ba med pa zhal gyis bzhes pa'i bden pa dang /
chos kyi dbyings rnam par dag cing bsam gyis mi khyab pa'i mthus /
bdag 'di nas shi 'phos ma thag tu /
skye gnas gzhan gyis bar ma chod par /
bde ba can gyi zhing du /
mgon po 'od dpag tu med pa'i zhabs drung du /
padma'i snying po seng ge'i khri la rdzus te skye ba len par gyur cig /
skyes ma thag tu gzungs dang ting nge 'dzin la sogs pa'i yon tan gyi tshogs dpag tu med pa mngon du gyur te /
ston pa bla na med pa 'od dpag tu med pa la sogs pa phyogs bcu'i sangs rgyas thams cad las bka' lung yang dag par nod /
thugs mnyes par byed cing /
skad cig skad cig la sangs rgyas kyi zhing thams cad du thogs pa med par 'jug par gyur cig /
ces dmigs pa gsal zhing gdung shugs drag pos lan gsum sogs brjod /
rgyas par na rje thams cad mkhyen pas mdzad pa'i bde ba can gyi smon lam yongs rdzogs bsam /
mdor bsdu na snying po'i sdoms lta bu /
thub pa'i dbang pos lan grangs du ma ru /
legs par yongs su bsngags pa'i zhing gi mchog /
bde ba can du skye ba'i smon lam 'ga' / /
brtse ba'i dbang gis ji ltar nus bzhin brjod / /
blang dor gnas rnams ma rig mthug pos bsgribs / /
khong khro'i mtshon gyis mtho ris srog 'phrog cing / /
'dod sred zhags pas 'khor ba'i btson rar bcings / /
las kyi chu bos srid pa'i rgya mtshor khyer / /
na rga'i sdug bsngal rba rlabs mang pos g.yengs / /
mi bzad 'chi bdag chu srin khar chud pas / /
mi 'dod sdug bsngal khur gyis non gyur pa / /
mgon med bdag gi nyam thag nga ro yis / /
yid la smon pa 'grub pa'i dbang po ru / /
phongs pa'i gnyen gcig 'dren pa 'od dpag med / /
spyan ras gzigs dbang rgyal sras mthu chen thob / /
'khor dang bcas la gus pas gsol 'debs na / /
dpag med bskal par bdag cag rnams kyi phyir / /
thugs mchog bskyed pa'i dam bca' ma bsnyel bar / /
'dab bzangs gtso bos lha yi lam la bzhin / /
rdzu 'phrul stobs kyis brtse bas 'dir gshegs shig /
nam zhig tshe yi 'du byed gtong ba na / /
'khor tshogs rgya mtshos bskor ba'i 'od dpag med / /
mig gi lam du gsal bar mthong gyur te / /
dad sogs snying rjes bdag rgyud gang bar shog /
bar do'i snang ba shar bar gyur ma thag /
rgyal sras brgyad kyis ma nor lam bstan te / /
bde ba can du skyes nas sprul pa yis / /
ma dag zhing gi 'gro ba 'dren gyur cig /
ji srid thub mchog go 'phang dam pa de /
@# / /
bdag gis mngon du ma byas de srid du / /
rnam dag lam bzang sgrub pa'i rten rnyed cing / /
rab tu 'byung zhing tshe rabs dran par shog /
gzungs spobs ting 'dzin mngon shes rdzu 'phrul sogs / /
mtha' yas yon tan du ma'i mdzod 'dzin cing / /
mkhyen brtse nus pa zla dang bral thob nas / /
byang chub spyod pa myur du mthar phyin shog /
dus min 'chi ba'i mtshan ma mthong ba na / /
de yi mod la tshe dpag med mgon sku| |gsal bar mthong nas 'chi bdag dpa' bcom ste / /
'chi med rig 'dzin myur du thob par shog /
tshe rabs kun tu tshe dpag med pa yis / /
theg mchog bshes gnyen dngos su mdzad pa'i mthus / /
rgyal bas bsngags pa'i lam bzang de nyid las / /
skad cig tsam yang ldog par ma gyur cig /
sems can yal bar dor nas rang don la / /
re ba'i blo ni nam yang mi skye zhing / /
gzhan don sgrub pa'i tshul la ma rmongs pa'i / /
thabs la mkhas pas gzhan don lhur len shog /
bdag gi ming tsam brjod dang dran pas kyang / /
sdig pa'i las kyi 'bras bus mnar ba kun / /
phun tshogs bde ba'i dpal rab 'byor gyur nas / /
theg mchog bgrod pa'i them skas 'dzeg gyur cig /
rgyal ba'i sras kyi rnam thar phyogs tsam zhig /
mtshon par byas nas rgyal sras spyod pa'i gegs / /
ma lus zhi zhing mthun pa'i tshogs bcas kun / /
yid la bsams pa tsam gyis thob par shog /
shAkya'i dbang po 'dren pa 'od dpag med / /
mi pham 'jam dbyangs gsang bdag spyan ras gzigs / /
bde gshegs 'khor bcas rten 'brel mi bslu ba'i / /
bden pa'i smon lam 'di dag myur 'grub shog /
ces brjod cing /
khyad par spyod lam rnam bzhi gang la 'jug kyang /
bde ba can gyi ston pa dang bcas pa'i mdun na 'dug par mos shing /
lhag par gang du 'gro yang mgon po 'od dpag med pa'i zhabs drung du 'gro bar bsams /
nyal ba'i tshe yang nub phyogs su mgo bstan /
mgon po 'od dpag med kyi sku mdun du 'dug par bsam /
rang gi snying gar rnam par shes pa'i ngo bo a 'am hUM dkar po /
yi ge ngo mi shes na /
'od dkar po rgya sran tsam dbugs phyir 'gro ba na spyi bo nas 'thon mgon po 'od dpag med pa'i thugs kar thim /
dbugs nang du 'jug pa dang thugs ka nas 'thon rang gi spyi bo nas snying gar zhugs pa yang yang bsam /
de ltar bsgoms pas spyi bo za ba sogs byung na /
sna bug nas 'od sogs 'byung 'jug byed /
thun mjug dang nyal ba'i tshe mdun gyi 'od dpag med de nyid kyang tshur byon /
rang gi snying gar thim pas byin gyis brlabs shing /
bdag nyid kyang mgon po 'od dpag med du gyur /
de yang 'od du zhu bar bsams la 'od gsal du bsgom /
gnyid sad ma thag mgon pos 'od gsal las blangs par mos nas /
'od @# / /
dpag med zhing dang bcas par bsgom pa sogs khor yug tu byed cing /
spyod lam thams cad du /
rgyal ba'i dkyil 'khor bzang zhing dga' ba der / /
padmo dam pa shin tu mdzes las skyes / /
snang ba mtha' yas rgyal bas mngon sum du / /
lung bstan pa yang bdag gi der thob shog /
der ni gis lung bstan rab thob nas / /
sprul pa mang po bye ba phrag brgya yi / /
blo yi stobs kyis phyogs bcu rnams su yang / /
sems can rnams la phan pa mang byed shog /
ces sh+lo ka gnyis po de yang yang brjod cing /
zhing mchog ston pa dang bcas pa yang yang dran par byed /
mdor na mgon po 'od dpag med dang dus nam yang 'bral ba med par bsam mo / /
gnyis pa las la sbyar ba ni /
'chi ba'i rtags byung ba na /
lus longs spyod gnyen mdza' bshes gang la yang chags zhen med par /
dge phyogs la btang /
bsag sbyang la 'bad cing /
dam tshig dang sdom pa nyams pa gso /
bu pha khyim du 'gro ba lta bur dga' ba bsgom /
skyabs 'gro sems skyed sngon du 'gro bas bla ma'i rnal 'byor bsgom /
bde ba can du skye bar gsol ba snying khong rus pa'i gting nas 'debs /
mkha' 'gro chos skyong la gtor ma phul /
bde ba can du 'gro ba la bar chad mi 'byung ba'i 'phrin las bcol /
bla ma bzang po'i gdung /
mgron bu bu che ma'i bsregs thal /
rdo khab len /
phye mar byas pa /
sbrang smyon dang sbyar ba'i lde gu spyi bor byug /
gnas dben par skyil mo krung ngam /
gzhogs g.yas pa 'og tu bcug nas nyal /
sngar sbyangs pa'i dmigs pa gsal btab mgon po 'od dpag med kyi thugs ka nas kyang 'od zer lcags kyu lta bu byung /
rang gi snying ga'i rnam shes 'od kyi gong bu rgya sran tsam la btab ste drangs /
bcom ldan 'das kyi thugs kar thim /
de nyid kyi thugs ka nas slar 'thon /
padmo'i lte bar rdzus te skye ba len par bya'o / /
de yang sangs rgyas ki zhing 'ga' zhig ni /
snod bcud kyi 'byor pa ha cang rgya che bas shin du skye dka' zhing /
sangs rgyas kyi zhing la lar ni skyes kyang /
ngan song du slar ldog pas dgos pa mi 'grub la /
mgon po 'di dpag med kyis dang por bskal pa mang por smon pas bsgrubs shing /
da lta smon lam yongs su rdzogs pas /
bde ba can du ni skye sla zhing /
der skyes na slar ngan 'gror ldog pa gtan nas mi srid pa dang /
bdag cag gi ston pas kyang zhing 'di'i gdul bya la dgongs nas gsung rab rnams su /
sangs rgyas kyi mtshan dang /
gzungs sngags mang po'i phan yon du bde ba can du skye ba mang du gsungs pas /
deng sang gi skye bo rnams kyis 'di lta bu'i man ngag la nyams len snying por byas na legs so / /
zhes bdag dang gzhan la gsol ba 'debs so / /
smras pa /
tshe 'di dgun nyi bzhin du @# / /
yun thung zhing / /
gnad gcod bar do'i 'khrul snang ya yang nga / /
'jigs rung ngan 'gro'i sdug bsngal bzod dka' na / /
zon med dal bar sdod pa smyon pa rang / /
bsags pa kun 'dzad yang na gzhan gyis spyod / /
'dus pa 'bral zhing dgra gnyen yang yang 'gyur / /
mthon po'i mtha' rgud skyes pa kun 'chi na / /
tshe 'di'i phun tshogs bsgrub pa khyod dran nam / /
nam 'chi nges med 'chi ba'i dus kyi tshe / /
thams cad bor nas gcig pur 'gro ba'i dus / /
chos las gzhan gyis phan pa cang med na / /
chos min bya bas 'da' ba kye ma blun / /
de phyir mnog chung sdug bsngal mang po'i rgyu / /
srid pa'i bde la chags par ma byed par / /
sdug bsngal kun gyi ming yang med pa yi / /
bde ba can du byon na mi legs sam / /
'chi bdag bdud ni nyi rgas grib ma bzhin / /
skad cig tsam yang mi sdod myur 'ong bas / /
grogs bdag bag med le lo ma byed par / /
ma yengs rgyun du tshul 'dir dran shes sten / /
bdag kyang pha rol skyes chen 'degs pa'i tshe / /
mnyam med shAkya'i tog dang 'dren pa mchog /
'od dpag med pa'i thugs rjes sna drangs nas / /
bde ba can du thogs med skye bar shog /
ces bde ba can du thogs pa med par 'jug pa'i myur lam 'di yang /
slob dpon dze tA ri dang /
bla ma rdo rje gdan pa'i man ngag dang /
ba ri lots+tsha ba nas brgyud pa chos rje sa paN gyis yi ger bkod pa dang /
rje thams cad mkhyen pas bde ba can gyi zhing bkod smon lam dang bcas pa mdzad pa'i man ngag dgongs pa gcig tu gnas pa ltar /
deng sang gi gdul bya rnams la skal ba dang 'tshams pa'i sman yon du 'gyur ro snyam pa'i lhag bsam gyis kun nas bslangs te /
mdo rgyud man ngag 'dzin pa'i btsun pa blo bzang chos kyi rgyal mtshan gyis sbyar ba 'dis kyang /
'gro kun bde ba can du skye ba'i rgyur gyur cig /
mang+ga laM / / / /
! oM swa sti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la / /
spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / /
sarba dza ga taM / / /
