! / /
srid pa'i phun tshogs du ma'i rtser son cing /
mngon rlom ri bo mthon po la 'dzegs pa / /
tshangs dang lha chen rnams kyi gtsug gis kyang / /
gang gi zhabs rdul gus pas rab bsten pa / /
lha yi lhar gyur rje btsun mkhyen pa'i gter / /
'jam pa'i dbyangs kyis 'gro ba'i dbugs 'byin pa / /
'jam pa'i dbyangs kyi zhabs kyi padmo de / /
skye zhing skye bar gtsug na mdzes gyur cig /
rnam dkar las kyi byed po yis / /
rnam dpyod bgo skal lhag byin pas / /
rnam mang gzhung la mnga' brnyes pa / /
rnam 'dren bshes gnyen dam pa rgyal / /
rgyal ba'i gsung rab mdo sngags kyis bsdus pa'i nang rig pa dang /
tha snyad kyi gzhung du ma la rnam dpyod kyi snang ba ches cher rgyas pa'i bshes gnyen chen po ngag dbang grags pa sku khams rin po che 'gro ba'i bsod nams kyi zhing du brtan cing /
'phrin las bzang po phyogs su rgyas pa'i skabs nas don bzang la tshig gi sbyor ba legs pa'i 'phrin yig gzungs sngags kyi skyes dang bcas pa bdag gi sug par phyin pas yid shin tu rangs par byas /
'dir yang dge bar mchis /
dam pa khyed gzhan gyi legs par bshad pa phun sum tshogs pa mthong bas /
rang gi yid tsher ma'i mal du mi 'jug par ma zad / /
tshig dang don gyi ro myangs pa las byung ba'i dga' bde 'phel bar byung gsung ba ni /
rigs pa dang mi rigs pa tshul bzhin du dpyod par nus shing / /
gzu bo'i blo dang ldan pa'i dam pa rnams gang nas gshegs pa'i lam de nyid nas song bar mthong nas /
bdag gi yid kyang ches rangs pas drangs pa'i ngag gis dam pa rnams kyi kun tu spyod @# / /
pa ni 'di 'dra bas so zhes gzhan la'ang grags pa'i 'phreng ba spel zhing mchis /
thos mang mkhyen pa rgya che la / /
rigs lam du mar ngal byas shing / /
brtson ldan gzur gnas ngang tshul can / /
khyed la mang du smos ci dgos / /
de ltar na yang ma 'dris mdza' bshes la / /
cung zad gsol ba 'di yang dgongs par mdzod / /
srid zhi'i phun tshogs 'byung ba'i sgo gcig pu / /
rgyal ba'i bstan pa ring du gnas pa ni / /
gzhung lugs gdams par shar ba'i mang thos kyis / /
sgrub pa snying por byed la rag las pas / /
mkhas khyod mang thos don ldan mdzad pa yi / /
lha dang bcas pa'i 'jig rten mgu bar mdzod / /
skal bzang rnam dpyod can gyi skye bo yis / /
snying nas shes par 'dod pa'i 'brel gtam ro / /
yid la skal bzang stsol ba las lhag pa'i / /
dga' ba'i longs spyod 'di na ma mchis pas / /
de phyir theg mchog gtam gyi bgro ba las / /
byung ba'i dga' dang bde dang dang ba yis / /
lus kyi spu long rgyas pa'i dga' ston la / /
yang yang 'du ba'i smon pa'ang bgyid par 'tshal / /
zhes dbo zla ba'i nyer gnyis la 'brog ri bo che dge ldan rnam par rgyal ba'i gling nas blo bzang grags pa'i dpal gyis phul ba dge legs su gyur cig /
ces pa'i skyes kyi brda mtshon tsam du dar chen dkar po mchu 'gril yod pa kha gang 'bul / /
'di sa skya pa ngag dbang grags pa'i zhu lan du gnang ba'o / / / /
