!kun mkhyen bla ma'i 'khrungs rabs dang 'brel ba'i bla ma'i rnal 'byor bzhugs so / /
! /
rnam kun mchog ldan dbyings dang dbyer med pa'i / /
ye shes sgyu 'phrul dra bar bzhengs ba las / /
gdul bya'i mos par 'tsham pa'i 'phrin las kyi / /
'jug pa dus las mi yol thugs rje'i bdag /
gang gi bden stobs gzungs rig mos ba'i mthus / /
mdun gyi mkha' la dpag bsam ljon pa'i rtser / /
pad zla nyi ma'i gdan bcas seng+ge'i khri / /
yid 'phrog tshar du dang ra ba'i dbus ma la / /
skyabs gsum kun 'dus 'jigs med dbang po'i sde / /
chos 'chad mnyam gzhag phyag rgyas glegs bam bsnams / /
g.yas su rgyal sras dri med grags pa'i zhabs / /
dpal ldan sangs rgyas bskyangs dang phyogs kyi glang / /
zla ba'i zhabs dang grub chen dze tA ri / /
g.yon du bdag nyid chen po rin chen gsal / /
rje btsun dbum pa dang zhwa lu pa / /
rgyud chen rnam gnyis 'jam dbyangs bzhad pa'i sde / /
gzhan yang mkha' khyab gdul bya'i mos pa bzhin / /
gang 'dul sprul pa'i zlos gar mtha' yas dang / /
skyabs yul zhi khro rab 'byams ma lus pa / /
bdag sogs 'gro ba'i mgon du brtan par bzhugs / /
ji ltar dwangs ba'i mtsho la zla gzugs bzhin / /
gang la gang 'dul gzugs sku'i rnam rol gyis / /
ma lus 'gro ba srid las sgrol ba'i gnyen / /
skyabs mgon thugs rje'i gter la gus phyag 'tshal / /
kun bzang mchod pa'i sprin gyi phung po ni / /
bden tshig mos ba'i yid mkhar g.yo ba yang / /
lhan skyes bde ba'i dang du rol ba yis / /
bdag gi @# / /
bsod nams tshogs chen rdzogs par mdzod / /
legs byas mtha' dag rang lus bcas 'bul na / /
sngon bsags dge tshogs chud mi za ba dang / /
sga gsum spyod pa bla ma'i dbang gyur te / /
rtag tu don dang ldan par byin gyis rlobs / /
mno ga chung srid 'byor sbrang rtsil chags te / /
mi bzad sdig ltung mtshon rnon bldag pa yi / /
rnam smin sdug bsngal bzod dka'i yid kyi rma / /
gso bar mdzod cig thugs rje'i sman gyi bla / /
khyod zhabs padmo gus pas bsten byas to / /
zab cing rgya che gdams pa'i a mr-i ta / /
'dod dgur spyad pas dug gsum sa bon bcas / /
drungs nas 'byin pa'i dga' ston myong bar shog /
gang gang skye ba'i phreng ba de dang der / /
srid dang zhi ba'i mtha' la zhen pa'i blo / /
byin rlabs thugs rje'i phyag gis yongs bzungs ste / /
mi gnas zhi ba'i lam der drang bu gsol / /
dus gsum rgyal kun thugs kyi gsang ba'i mdzod / /
zab lam lta bas rgyas btab rdo rje'i theg /
dbang bzhi'i sgo 'phar phye ba'i grong mchog tu / /
rim gnyis 'byor pa'i dpal la spyod par shog /
mi 'gyur lhan skyes bde bas rab myos shing / /
mtshan dpe'i dpal 'bar mdzes sdug lang tshos sgeg /
dmigs med snying rje'i 'dzum dkar sprob yi / /
zung 'jug dang po'i mgon por bdag grub mdzod / /
mdor na skyabs gnas ma lus 'dus pa'i dngos / /
'dren pa khyod min skyabs gzhan mi 'tshol bas / /
'de phyi'i bar do'i 'jigs las sgrol ba dang / /
rang gzhan don gnyis 'grub par byin gyis rlobs / /
de ltar gsol ba btab pas skyabs yul kun / /
rim gyis bsdus te rtsa ba'i bla mar thim / /
de nyid dgyes bzhin rang gi tshangs bug nas / /
zhugs te gnyug ma'i sems dang dbyer med gyur / /
dpal ldan rtsa ba'i bla ma rin po che / /
bdag gi snying gar padma'i gdan bzhugs la / /
bka' drin chen po'i sgo nas rjes gzung ste / /
sku gsung thugs kyi dngos grub stsal du gsol / /
gangs can mkhas grub du mas rjes gzung zhing / /
zab rgyas gdams pa bye ba'i bang mdzod 'dzin / /
skal ldan smin cing grol mdzad chos kyi rje / /
'jigs med dbang po'i zhabs la gsol ba 'debs / /
zhes ci 'grub bzlas la /
mjug tu / /
dpal ldan bla ma'i rnam par thar pa la / /
zhes sogs dang /
skye ba kun tu yang dag bla ma zhes sogs bsdo smon gyis mtshams sbyar ca'o / /
zhes kun mkhyen bla ma mchog gi 'khrungs rabs dang 'brel ba'i bla ma'i rnal 'byor 'di ni /
dad brtson dang ldan pa dkon mchog yar 'phel gyis 'di lta bu zhig dgos zhes bskul ngor /
btsun pa dkon mchog bstan pa'i sgron mes bris ba'o / / / /
