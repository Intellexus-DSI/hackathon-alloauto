! / /
zab mo rdo rje theg pa dang rgya che ba pha rol tu phyin pa'i theg pa gnyis kyi gzhung lugs la blo gros kyi snang ba rgyas nas de dag gi don la sgrub pa snying por mdzad pa bshes gnyen chen po byang chub bla ma sku khams bzang zhing 'gro don 'phel ba'i thad nas don dang chas dang mthun pa'i gsung shog dar yug dkar ser bzhi dang rten khebs legs pa gcig gi rten dang bcas pa bskur ba dge bshes grogs mched kyis 'phrod pas yid spro / /
'dir yang khams snyoms shing dge ba'i bya ba gang nus bgyid cing bdog /
skabs kyi don da dung yang sngar bzhin rang nyid kyi rgyud sbyang pa'i don mthun la gnas pa'i thad nas sbyin pas bsdus pa'i 'gro ba la snyan par smra ba'i gtam sngon du 'gro ba'i don spyad pa la bkad de /
bstan pa'i bya ba bgyid pa zhes pa'i ming can rgyal ba rnams kyi dam pa'i chos yun ring du 'dzin pa'i rten 'brel sgo du ma nas bsgrig par zhu /
khyed kyis sems bskyed phyin drug sngon 'gro'i tshul / /
lus dang longs spyod gang la yang / /
ltos med gtong ba sbyin pa ste / /
'tshe ba med pa tshul khrims dang / /
de la mi skrag bzod pa ste / /
ma zhum mi 'god brtson 'grus dang / /
g.yeng med rtse gcig bsam gtan te /
lnga po de la 'khor gsum gyi / /
dri mas dben zhing rang bzhin gyis / /
stong pa nyid du thag chod na / /
thun mong phyin drug tshang lags sam / /
zhes dang /
gtong thob phan yon nyes dmigs rnams tshul bzhin rgya che mi shes kyang / /
sems srungs ngo bo tsam shes na / /
nor ba'i lam du mi 'gyur sems / /
dan de 'di yin bka' stsal gsal / /
zhes dris pa'i snga ma'i lan ni /
de la mi skrag cas pa chos zab mo la mi skrag pa yin mchi bas de la sogs pa'i chos drug po de tshang na theg chen @# / /
pa gnyis kyi thun mong ba'i phyin drug tsam zhig tshang bar bzhag dgos mod /
'on kyang khyed gsung ba de thun mong ba'i phar phyin gyi cha re yin gyi /
phyin drug gi bslab bya thun mong pa thams cad mi 'du bas de tsam zhig la bslabs pas thun mong ba'i phyin drug gi bslab bya tshang ba la bslab par mi 'gyur ro / /
dri ba phyi ma gtang thab sogs rgya chen po mi shes kyang sngar dris pa lta bu'i phyin drug gi ngo bo tsam bsrung shas na bsrung na nor ba'i lam yin min gsung ba ni de tsam zhig shes nas gtong sems sbyong ba dang gzhan la gnod 'tshe sdom pa sogs byed pa ma nor ba'i lam yin mod kyang de tsam zhig la bslabs nas bslab bya gzhan la ma bslabs kyang nyes med du 'dod pa nor ma nor zhes 'dri na ni de ltar slob pa'i gang zag de la dpyad dgos te /
byang sems kyi sdom pa ma blangs par smon sems tsam sbyong ba yin na ni bslab gzhi sna re dang dus kyang nyi ma re la rtseg ci nus pa'i stobs dang sbyar bas chog ste /
bslab btus las de bas na rang gi mthu dang sbyar te dge ba'i rtsa ba gcig tsam yang yang dag par blangs la bsrung bar bya ste /
zhes dang dus ji srid du nus pa de srid du yang dge ba yang dag par blangs te gnas par bya ste zhes gsungs pa bzhin no / /
rten de rgyal sras kyi sdom pa cho gas bzung ba zhig yin na ni /
sngar bshad pa de tsam zhig la bslabs pas chog par 'dod na nor ba chen po yin te /
rgyal sras kyi sdom ldan las dang po pas sar chung lta bus nus kyi gzhan gyis mi nus pa goms par mi rung ba dang /
las dang po bas lus srog gtong ba bkag pa lta bu mdo sde nas dmigs gsal mdzad nas bkag pa gnyis ma gtogs pa gzhan byang sems kyi bslab bya la slob dgos par gsungs pa'i phyir ro / /
de skad du yang bslab btus las /
gang dag tu byang chub sems dpa'i dbang du byas nas spyir bstan pa da yang goms par byar mi rung ba 'am dgag pa'i rigs byang chub sems dpa' las dang po pas bslab par mi bya bar 'gyur te /
de gnyis med na ni thams cad la bslab par bya'o zhes gsungs shing /
mdo sde las bslab bya rgya cher gsungs pa rnams blo zhan pas shes par dka' bas ji lta bya zhes dris pa'i lan du /
gang gis ltung bar mi 'gyur ba'i / /
gnad kyi gnas rnams 'dis rig bya / /
zhes gsungs la /
gnad kyi gnas kyang /
bdag gi lus dang longs spyod dang / /
dge ba dus gsum skyes pa rnams / /
sems can kun la btang ba dang / /
de srungs dag pa spel ba'o / /
zhes btang srungs dag pa spel bzhi gsum bcu gnyis kyi bsrung mtshams bslab btus lta bu'i sgo nas zin par byas nas ltung ba mi 'byung bar bya dgos pa'i phyir ro / /
'on kyang byang sems kyi bslab pa gcig bsrung ba na gzhan bsrung par ma nus na nyes med du 'gro ba'i skabs kyang gsungs te rtsa ltung la de sbyar du mi rung ngo / /
des na legs por shes dgos zhes kho bo cag smra ba ni de 'dra la zer ba lags /
'di dag rgyas par tshul khrims le'u'i rnam bshad dang /
lam gyi rim par bshad zin pas 'dir ma skos so / /
yang dbang bzhi rdzogs par zhus pa'i gang zag gis /
bsrung bya'i gtso bo rtsa ltung bcu bzhi po / /
re re gang yang rung ba byung gyur na / /
rdo rje dmyal ba sogs su ltung 'gyur zhes / /
rgyud dang rjes 'jug bstan bcos bla ma las / /
'ongs ba'i gdams ngag sogs su gsal bshad kyang / /
de yang skyabs 'gro tsam yang ma chags shing / /
mi dge sna re tsam yang mi spong ba'i / /
skyes pa bud med rnams la dbang bzhi dang @# / /
zab mo'i gdams pa lhug par ston byed pa / /
'di yi dgongs pa gang lags tshul ci 'dra zhes dris pa'i lan ni /
dam tshig srung sdom mi nus shing sngags kyi bag chags bzhag dgos pa la dkyil 'khor du gzhug pa dang dbang bskur ba gnyis las phyi ma mi rung zhing snga ma tsam zhig byed pa de nyid bsdus pa'i rtsa rgyud dang de'i bshad rgyud rdo rje rtse mo'i dgongs pa yin la /
tshul de slob dpon kun dga' snying pos gsal bar bshad pas rnal 'byor rgyud la khungs gsal po yod /
spyod rgyud rnam snang mngon byang gi dgongs pa yang sangs rgyas gsang bas de ltar du rnam snang mngon byang gi 'grel par bshad pas khong ltar na bya rgyud la'ang de btub /
rnal 'byor bla med la'ang de rung ba'i khungs gsal po tshad ldan gyis mdzad pa gzhan ma mthong yang /
slob dpon shAn+ti pas dgra nag gi 'grel par srog gcod las ldog pa khas len pa la rung bar bshad do / /
des na byang sems kyi sdom pa tsam 'dzin la /
rigs lnga'i sdom pa bsrung mi nus pa la slob ma'i dbang tsam bskur la slob dpon gyi dbang mi bskur ba dang /
sdom pa gnyis ka bsrung nus na bum dbang rdzogs par bskur bar slob dpon lwa ba pa dang /
shAn+ti pa sogs mang pos bshad pas dbang bskur lugs de 'dra zhig dgos la /
de'i sgo nas sngags kyi gdams ngag ston lugs kyang shes par bya /
chos rje sa skya pas so thar la gzugs brnyan 'dug sngags la gzugs brnyan ci yang mi 'dug ces gsung pa yang /
de 'dra'i rigs la dgongs par snang /
'di dag gi rnam gzhag kyang rgyas par rtsa ltung bcu bzhi pa'i rnam bshad du bdag gis gtan la phab zin pas 'dir mdo tsam smos pa lags kyang /
thig le nyams pas lnga pa'i rtsa ltung du /
rgyud sde rnams dang in+d+ra b+hU ti sogs / /
mkhas grub rnams kyis legs par gsungs pa la / /
bza' mi zung ldan tha mal sngags zhugs dang / /
khyim pa'i rdo rje slob dpon phal cher rnams / /
byang sems 'ching ba'i nus pa ma mchis shing / /
'dod la g.yem pa'i 'dod ldan skye bo la / /
byang sems nyams pa'i rtsa ltung 'byung lags sam / /
mi 'byung 'byung bar gsungs pa'i dgongs pa ci / /
'byung na slob dpon la yang nyes mchis sam / /
zhes gsungs pa'i lan ni / /
kun ta lta bu'i byang sems btang bas rtsa ltung bskyed pa ni dus 'khor 'grel chen du dbang po gnyis sbyor gyi bde bas sangs rgyas 'dod pa cig la bshad la /
dge slong dA ri ka pas mi 'gyur ba'i bde ba'i rang bzhin shes pa dang /
'gyur ba'i bde ba tsam dang du blang pa'i bsam pa la sogs pa'i chos rnams yan lag tu dgos par bshad na /
khyim pa'i rdo rje slob dpon khams 'ching ba'i nus pa ma thob pa'i byang sems nyams pa la dbang po gnyis sbyor gyi bde ba sangs rgyas pa'i thabs su 'dzin pa'i yan lag ma tshang na rtsa ltung du mi 'gro la /
kun slong de lta bu la sogs pa'i yan lag tshang na rtsa ltung du 'gyur ro / /
yang phyi dang nang du snang ba'i rten 'brel kun / /
snang bzhin rten 'brel rgyu 'bras bslu med na yang / /
gdod nas ngo bo nyid kyis dben pa'i phyir / /
mtha' bzhi la sogs spros pa kun las grol / /
dngos po'i gshis lugs 'di yin 'di min zhes /
rtog pa'i yul min tshig gis brjod mi nus / /
gtan tshigs dpe yis mtshon par mi nus pa / /
@# / /
blo mtha' zhig pa'i dbyings su go lags na / /
go yul don mthun yin min dgongs mdzad nas / /
rjes bzung tshar bcad bka' stsal mdzad du gsol / /
zhes dris pa'i lan ni dbu tshad kyi rigs pa phra mo'i dgag sgrub kyi tshul mtha' mchod par phra ba'i gnas la kha tshon rbad chod byed pa'i gangs can pa mang pos rang gi mtshan nyid kyis grub pa'i rang bzhin med pa la med pas khyab pa dang /
de'i rgyu mtshan gyis yod na bden par yod dgos zhes kha mthun byas nas sde tshan gcig na re da rang bzhin med pa yin pas las dkar nag las bde sdug 'byung ba sogs kyi rgyu 'bras dang /
bcings grol sogs gang yang dbu ma la mi rung zhes smra la /
sde tshan gzhan dag na re kun rdzob pa rnams de ltar yin la de las gzhan pa ni bden par grub po zhes smra ba gnyis ka yang dbu ma pa'i lugs las phyi rol tu gyur pa yin te /
stong pa rten 'brel du 'char ba'i klu sgrub kyi lugs las phyi rol tu gyur pa'i phyir dang /
go rim bzhin du chad pa'i mtha' dang rtag chad gnyis ka'i g.yang du lhung ba'i phyir ro / /
khyad par du lugs phyi ma ltar na bden pa sgrub mkhan gyi gang zag dang /
sgrub byed kyi lung rigs rnams kyang kun rdzob pa yin pas rang bzhin med pa'i phyir med par 'gyur bas de dag gi bden pa sgrub par 'dod pa 'gal ba'i khur ro / /
des na rtsa she las /
gang la stong pa nyid rung ba / /
de la thams cad rung bar 'gyur / /
zhes dang /
gal te 'di kun mi stong na / /
'byung ba med cing 'jig pa med / /
'phags pa'i bden pa bzhi po rnams / /
khyod la med par thal bar 'gyur / /
zhes gsungs par ltar / /
rang bzhin med pa'i stong pa gang gi lugs la rung ba'i dbu ma pa de la 'khor 'das kyi rnam gzhag thams cad 'thad du 'gro ba cag dgos la /
rang bzhin gyis mi stong na skye 'gag bcings grol sogs mi 'thad pas skye 'gag dang bcings grol sogs kyi rnam gzhag byed pas rang bzhin med pa 'dod dgos par gsungs pa bzhin go bar bya yi /
rang bzhin med na skye 'gag mi rung ngo zhes ldog nas ma smra zhig /
de 'dra zhig shes na byang chub sems 'grel las /
chos rnams stong par shes nas las 'bras la nges pa rnyed pa ngo mtshar bas kyang 'di ngo mtshar la /
rmad byung bas kyang 'di rmad du byung bar gsungs pa'i lta ba rnyed pa yin te /
rten 'byung rgyu 'bras mi bslu ba'i nges pa rnyed pas chad lta 'gog cing mtshan mar 'dzin pa'i dmigs gtad rdul tsam yang ma grub pa'i rang bzhin med pa'i stong nyid la nges pa rnyed pas /
rtag mtha' las grol ba'i phyir ro / /
des na ngo bo nyid kyis stong bzhin du rgyu 'bras mi bslu ba'i nges pa rnyed pa'i lta ba ni rtag chad gnyis ka'i gol sa chod pa yin pas rmad du byung ba'i go ba yin no / /
thog mar lta ba btsal ba'i dgos pa yang nges pa'i don sgom pa'i don du yin la de yang bdag 'dzin ldog pa'i ched yin pas sgom pa'i dus su yang bdag tu 'dzin pa gnyis kyi yul la so sor rtog pa'i shes rab kyis legs par dpyad pas bdag gnyis kyi mtshan ma ci yang ma grub pa'i nges pa rnyed pa'i tshe lta thog der bzhag nas nges pa'i rgyun skyong dgos kyi lta ba'i nges pa dor ba'i zhi gnas tsam bskyangs kyang 'khor ba'i rtsa ba bdag 'dzin la ci yang mi gnod do / /
don gyi dbang 'di gzigs nas rigs pa'i dbang phyug gis /
'di yul sun phyung med par ni / /
de spong bar ni nus ma yin / /
zhes dang @# / /
'phags pa lhas kyang /
yul la bdag med mthong na ni / /
srid pa'i sa bon 'gag par 'gyur / /
zhes gsungs la /
ting nge 'dzin rgyal po las kyang /
gal te chos la bdag med so sor rtog /
so sor de rtog gal te sgom pa ni / /
'bras bu mya ngan 'das thob rgyu de yin / /
rgyu gzhan gang yin des ni zhir mi 'gyur / /
zhes rjes su 'gro ldog gnyis ka nges pa'i sgo nas bdag med pa'i don la so sor rtog pa'i shes rab thar pa'i sgo dam par gsungs so / /
gnas lugs sgra dang rtog pa'i yul min par gsungs pa dper na bu ram gyi ro 'di 'dra zhig yod ces bshad kyang lces myong ba ji bzhin pa tshig la brten nas go mi nus pa bzhin du 'phags pa'i mnyam gzhag gis thugs su chud pa ji bzhin pa stong nyid ston pa'i tshig gis mtshon mi nus pa la bzhed mchi bas de lta na legs so / /
'on kyang sgra rtog gi yul du gtan mi rung bar byar mi rung ste /
gzhan du na tshogs sbyor bas de kho na nyid don spyi'i sgo nas rtogs par gsungs pa mi 'thad par 'gyur zhing go bar mi nus pa'i don la 'di'i don yin zhes rtogs ldan slob ma la 'chad par yang mi rigs te /
ci tsam bshad kyang go mi nus pa'i phyir ro / /
yang khyed kyis /
bcom gzhig lta bu'i chad pa'i stong nyid dang /
snang ba stong par rtogs pa'i nyams dang ni / /
rten 'brel sgyu ma lta bur rtogs tshul dang / /
btags yod ming rkyang tsam du dgongs tshul rnams / /
rim bzhin snga ma snga ma dman pa dang / /
phyi ma phyi ma bzang ba'i gtan tshigs rnams / /
tshul bzhin legs par bkod pa bdag gis mthong / /
zhes rjes btsun red mda' pa'i 'phrin yig las stong pa'i dgongs tshul bzhi byung bar gsungs pa la /
dang po de lta yin mod kyang phyi ma'i snang ba gzung bya kho na la byed mi dgos te /
shes pa yang med bzhin du snang zhing yul gyi dbang gis yul can dang yul can gyi dbang gis yul snang ba'i phyir ro / /
de gnyis ka la'ang snang ba'i tha snyad 'thad la snang ba rang bzhin med par rtogs pa dang / /
rten 'byung sgyu ma bzhin du rtogs pa dang / /
rten 'byung brda tsam du rtogs pa gnyis ka chos rnams gzhi med rtsa bral du rtogs par mtshungs pa la /
snang ba rang bzhin med par rtogs na yang / /
'dzin pa'i zhen pa mi spong ji ltar lags / /
sgyu ma lta bur smra ba gang de la / /
myong rig spang gnyen sgyu ma tsam nyid du / /
bden par khas len rgyu mtshan ci zhig mchis / /
gal te sgyu ma tsam du smra ba la sgyu 'dzin gyi zhen pa yod pas so snyam na / /
de lta na ming rkyang tsam du rtogs pa la'ang ming 'dzin yod pas mtshungs so / /
des na bla ma'i bzhed pa de ji ltar yin zhes dris pa'i lan ni /
spyir snang ba'i tha snyad yul dang yul can gnyis ka la 'jug mod kyang /
gang zag gi brjod 'dod kyi dbang gis spyi ming bye brag pa gcig la zhugs pa bstan bcos dang 'jig rten gyi rnam gzhag du ma zhig yod do / /
de'i phyir bla ma'i zhal snga nas snang ba sgyu ma lta bur snang dus nyid nas rang bzhin med par rtogs nas phyi gzung bya la bden 'dzin ldog kyang myong rig la zhen pa mi 'dor zhes gsung ba mi 'gal te /
snang ba rang bzhin med par rtogs gsung ba'i thugs rtse gtad sa phyi rol gyi gzung ba la bzhed pa'i phyir dang /
phyi rol rang bzhin med par rtogs kyang nang gi sems la bden zhen mi 'dor ba mi 'gal ba'i phyir ro / /
dgongs tshul gsum pa nang myong rig dang phyi snang ba gnyis ka'ang rgyu rkyen la rag las pas sgyu ma lta bur kun rdzob tu yang snang ba tsam las rang bzhin @# / /
cung zad kyang med par rtogs te /
'di la'ang mthar 'dzin gyi zhen pa ci yang med kyang rten 'brel sgra rtog la mi ltos pa'i don chos sgyu ma tsam du 'dzin pa yod ces gsungs pa ni /
chos rnams sgyu ma ltar rtogs pa gang yin la ma yin gyi rang rgyud pa rnams tha snyad du rang gi mtshan nyid kyis grub par khas len pas don dam par rang bzhin khegs kyang kun rdzob tu rtog pas bzhag pa tsam min pa'i rang mtshan 'dod la /
de lta na de'i lugs kyis sgyu ma lta bur smra ba'i don de la kun rdzob tu rtog pas bzhag pa tsam min pa'i don ches 'dod do / /
thal 'gyur bas rang gi mtshan nyid kyis grub pa'i don chos bden pa gnyis char du mi bzhed pas rten 'brel btags yod ming rkyang du go ba de'i lugs su bzhed pas 'gal ba med do / /
des na kun rdzob tu yang snang ba tsam las gzhan pa'i rang bzhin med par rtogs zhes gsungs pa yang rang gi mtshan nyid kyis grub pa tsam min gyi don dam par grub pa'i rang bzhin med par yin la /
mthar 'dzin gyi zhen pa ci yang med ces gsungs ba'i mthar 'dzin yang dbu ma pa spyi'i lugs kyi mthar 'dzin yin te /
thal 'gyur ba ltar na de la da dung mthar 'dzin dgag rgyu yod do / /
de lta ma yin na mtha' thams cad dang bral ba'i don rtogs pa'i lta ba las bzang ba'i lta ba yod ces ga na smra /
chos rnams rang gi mtshan nyid kyis grub pa ltar snang ba de med pa'i sgyu ma lta bu'i go ba dang /
snang ba thams cad rang bzhin med par rtogs pa dang /
rten 'brel btags yod tsam du rtogs pa rnams la ni lta ba mtho dman du gzhag tu med do / /
dbu ma'i bstan bcos kyi don gzhi lam 'bras gsum dang sku dang ye shes dang phrin las 'char tshul tshig nyung la don 'dri la ba cig dgos gsung pa la 'di skad ces bya ste /
mkhas pa'i gzhung la gzhi la tshul gnyis te / /
lung dang rigs pas sgro 'dogs gcod gzhi dang / /
dri ma sbyong ba'i byed pa 'jug pa'i gzhi / /
dang po ltar na bden pa gnyis yin te / /
don dam spros dang bral bas yod mtha' dgag /
kun rdzob sgyu mas med pa'i mtha' spangs te /
sgro skur rtag chad la sogs mtha' gnyis kyi / /
lta ba ngan ba'i gdon las grol bar bya / /
phyi ma ltar na dri bcas sems kyi dbyings / /
rang bzhin gdod nas rnam par dag pa dang / /
dri ma 'bral du rung ba'i glo bur bar / /
shas nas khams sbyang phyir du brtson par bya / /
dri ma dag byed dngos ni stong pa'i lam / /
'on kyang lam 'dis dri ma bag chags dang / /
bcas pa ma lus dag par byed pa ni / /
mtha' yas bsod nams tshogs la rag las pas / /
sems mchog gnyis sogs rgya chen spyod pa ni / /
ngoms mi shes par chu bo'i rgyun ltar spyad / /
de ni rgyal ba sras bcas dgyes pa'i lam / /
phyogs rer 'tshel ba byis pa dga' skyed tsam / /
zab mo ye shes tshogs las chos sku dang / /
rgya chen bsod nams tshogs las gzugs sku gnyis / /
grub pa 'di ni 'bras bu'i mthar thug ste / /
rim bzhin rang gzhan don gnyis mchog gi gzhi / /
ji ltar rgyu tshogs gcig la rag las pa'i / /
ro gzugs 'bral ba med pa ji lta ba / /
de bzhin tshogs gnyis kyi ni rgyu yi tshogs / /
gcig la rag las sku gnyis 'bral mi rung / /
ji lta ji snyed mkhyen pa'i thugs med pa'i / /
sangs rgyas sku med gzugs kyi sku yis stong / /
chos kyi sku yang yod min de yi phyir / /
rgyal ba'i sa na de dag zung du 'jug /
de las 'bad rtsol bral ba'i lhun grub dang / /
'khor ba srid du bzhugs pa'i rgyun mi 'chad / /
khyad par @# / /
gnyis dang ldan pa'i phrin las kyis / /
skal ldan 'gro la don gnyis yid bzhin stsol / /
snying nas byang chub sgrub la rab gzhol ba'i / /
yon tan khur gyis lci ba'i bla ma des / /
nyung ngu'i lan gyis dris don springs shig ces / /
gsung pa ji bzhin 'dir ni mdo tsam bkod / /
phra la rtogs dka' drang srong chen po'i lam / /
zab mo dbu ma'i lam 'di dpag dka' bas / /
rnam dpyod can khyod tshim par ma sla bar / /
bla ma lhag pa'i lha la gsol btab ste / /
bsag sbyang mang pos rgyud ni smin byas nas / /
yang dang yang du rnam par dpyod cig dang / /
gong nas gong du blo gros khyad zhugs nas / /
shin tu phra ba'i gnas kyang phyed par 'gyur / /
zhes pa'i phrin yig skyes kyi brda' mtshon par / /
rtag tu ngu'i rtogs pa brjod pa dang /
nged rang gi gon 'phro'i ring 'gag cig la the'u tshe 'di 'byar ba phul / /
