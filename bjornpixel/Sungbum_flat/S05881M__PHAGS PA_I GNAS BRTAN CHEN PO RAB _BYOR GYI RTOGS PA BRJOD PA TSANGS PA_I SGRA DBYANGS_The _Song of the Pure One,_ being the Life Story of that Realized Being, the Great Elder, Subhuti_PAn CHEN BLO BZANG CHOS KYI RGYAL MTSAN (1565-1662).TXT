@# / /
'phags pa'i gnas brtan chen po rab 'byor gyi rtogs pa brjod pa tshangs pa'i sgra dbyangs zhes bya ba bzhugs so / /
@## / /
na mo gu ru many+dzu g+ho ShA ya /
thugs rje'i rgya mtsho rlabs phreng g.yo ba'i mu tig gsar pa'i gru char gyis / /
mtha' med 'khor bar dug gsum 'bras bu'i tsha bas mnar ba'i 'byung po'i tshogs / /
'dod dgu sbyin pa'i dpag bsam rkang 'thung grib bsil ji bzhin gdung sel ba / /
srid zhi'i klu dbang mtha' dag dpal gnas shAkya seng ge rgyal gyur cig /
dpal rkang mgur gyi rgyud mang las / /
'di skad thos so gang gi che / /
sngon gyi rnam 'dren mchog rnams la / /
bya ba byas pa'i gdengs ka can / /
gzhon nu mkha' 'gro'i dbang po yis / /
lcags kyus drangs nas lhun po'i nges / /
myang byed lam du zhugs pa'i tshe / /
bu ram shing pa'i tshangs dbyangs las / /
'khrungs pa gur kum phang phung la / /
'khu ldan de yi bsod nams bzhin / /
@# / /
mthong bas yid kyi gang+gA'i rgyun / /
rab drangs dbu ba'i 'dzum dkar bcas / /
dus kyi rgya mtshor chu bo bzhin / /
de nas rol pa gsum gnas la / /
phrag dog byed pa'i mnyan yod du / /
'byor pa rmugs 'dzin la 'gran pa / /
gnyis skyes 'byor pa zhes bya ba'i / /
dga' ma'i mngal gyi pad tshal du / /
klu gzhon las 'ongs bung bas rtsen / /
nam zhig in+d+ra nI la yi / /
chu 'dzin rum las ston zla bzhin / /
mngal gyi 'dab ma las grol ba'i / /
gzhon nu'i kun+da rnam par rgod / /
dka' bzlog las ni gzhon nu bzhin / /
da ni 'jig rten chos bzhin du / /
btsas ston me tog sil ma bkram / /
sbrang rtsi mar dang 'o ma yis / /
rdzing gi padma ltar bskyed de / /
'byor ldan 'byor pas bskrun pa'i phyir / /
rab 'byor zhes pa'i rgyal rnga brdungs / /
skyes thob rkyen gyis bskul ba yis / /
rnam dpyod mu men ka la sha /
rang rigs rig gnas ga bur gyi / /
thigs pa bzung bas skal bzang byas / /
'on kyang srid pa'i phun tshogs kyi / /
padma'i mal stan 'jam po yang / /
lcags bsregs tsher ma rnon po yis / /
bltams pa'i khri stan ltar mthong nas / /
m+r+gad ljon pa'i chal khrigs shing / /
me tog 'bras bu'i g.yur gyis dud / /
skyed mos tshal 'dra'i bsti gnas su / /
drang srong rnams kyi nang du song /
der yang skye gnas sngon ma yi / /
bag chags tsan+dan dris bsgos pas / /
khro ba'i rlung zas can nye zhing / /
zhe sdang gnag pa'i smag rum 'thibs / /
de tshe 'jig tshogs lta ba yi / /
sra brtan brag ri lnga phrag bzhi / /
ye shes rdo rjes bcom pa yi / /
der gnas lags bris brtser ldan pas / /
gnyis skyes las byung drang srong de / /
rdzu 'phrul gyis drangs lha dang mi'i / /
ston pa'i zhabs kyi drung du bzhag /
'jig rten kun gyi legs spyad tshogs / /
ma lus gser sbyangs btso ma yi / /
lhun por bgyis pas tshangs dbyangs gyi / /
sgra brgya dal gyis rgod 'dra ba / /
mthong bas de yi yid kyi mkha' / /
rab dga'i dbyar skyes sngon po yi / /
lha rjes bla bres yongs su khebs / /
ston pa'i ljags yangs dbyangs can ma'i / /
rgyud mang tshur shog mdangs snyan gyis / /
skad cig de la drang srong de / /
bsnyen par rdzogs pa'i bka' drin bstsal / /
nyi ma'i gnyen gyi zhal bzang nor bu'i dga' tshal ngogs / /
mchu sgros byu ru'i 'dab phreng rnam par g.yo ba'i nang / /
tshems kyi zla shel ze'u 'bru dkar po rgod pa'i gseb / /
sngon med legs bshad ro 'dzin dga' ston rdul mang ldan / /
de yis dga' ldan longs spyod cing / /
goms pa'i yan lag brgyad ldan chus / /
@# / /
nyon mongs sgrib pa sa bon bcas / /
rnam dag dgra bcom mngon sum byas / /
de tshe de yi mngon shes gyis / /
rang gi sngon rabs brtag pa na / /
zhe sdang khro bo'i mun 'thibs pas / /
rgya mtshor gnas pa'i tshul mthong nas / /
dgra bcom gzhan las ches lhag par / /
sgo gsum dang ba'i mtsho nang du / /
rnyog ma'i bag chags phra mo yang / /
rgyun bcad de phyir bcom ldan gyis / /
nga yi nyan thos nyon mongs dang / /
bral ba'i rgyu skar bya ba'i nang / /
pa wa sangs ni rab 'byor zhes / /
bsngags pa'i rnga bo che yi sgra / /
srid pa gsum gyi khongs las brgal / /
yon tan cha shas rgyas pa yi / /
smra ba'i zla ba rab 'byor gyi / /
cho 'phrul gsum gyi bsil 'od brgyas /
srid 'dir phan bde'i gos dkar byin / /
rang sngon rlung zas can phreng gi /
skyed byed gdon gyis yid phyung bas /
'phags mchog de yis 'gro mang gi /
yid dbang nor gyi blo gros mar / /
'chi med dga' ba'i tshal bzhin du / /
byams pa'i me tog ci yang bskrun / /
ri dbang bya rgod phung po'i rir / /
thams cad mkhyen pa padmo'i gnyen / /
zhing brgya 'od kyis 'gengs mdzad de / /
dus gsum rgyal ba'i yum gsung tshe / /
sher phyin zab mo 'doms pa la| |spobs par byos ces ston pa yis / /
bgyes pa'i me tog char ltar phab / /
rgya mtsho che las rin chen bzhin / /
sher phyin zab mo'i de nyid don / /
gnas brtan rab 'byor sarga yi / /
chu gter che las btsal bya zhes / /
shes rab can mchog dbyangs kyis bsngags / /
rdo rje'i thog mtshungs ra dang mchu sder rab 'bar zhing / /
dus mtha'i rlung ltar mi bzad gshog pa'i shugs stobs kyis / /
rgya mtsho'i gos can ri rab dang bcas 'dar byed pa'i / /
mkha' lding dbang po de bzhin nor bu'i gdengs ka can / /
'jig dus sprin bzhin gdug pa'i kha rlangs cher g.yo zhing / /
mi bzad mthong dang reg pa'i dug gi zhags pa yis / /
mkha' 'gro'i tshogs rnams cig car myos shing brgyal byed pa / /
brgya phrag lngar sprul rang rigs de dag grangs ldan pa / /
mthar byed mngon sum 'ongs 'dra'i zlos gar gyi / /
skye ba 'dzin pa'i thabs mkhas gru bo ches / /
mtha' med sdug bsngal glong 'khor mi bzad pa'i / /
chu sprin 'byung gnas che las pha rol bsgral / /
de bzhin bgrang pa'i mtha' bral ba / /
mi dang 'chi ba med pa'i tshogs / /
dge legs gdong lnga pas bteg pa'i / /
nor bu'i khri stan yangs par bkod / /
'di ltar bskrun pa'i rnam dkar ston zla'i steng / /
ji snyed 'phros pas 'gro ba mtha' dag gi /
yid kyi rmongs mun ma lus drung phyung ste / /
rnam grol kun+da'i tshal rab rgyas byed shog /
de ltar lha bcas ston pa mchog de yi / /
gsung rab 'dod pa 'jo ba'i bang mdzod las / /
ston pa gnyis pa ltar bsngags nyan thos mchog /
'dri zhing lan ldon zla bral 'byor pa'i sras / /
gang de'i rtogs brjod tshangs pa'i sgra dbyangs 'di / /
shangs mdo ri bo dge 'phel gdan sa pa / /
yongs @# / /
rdzogs bstan 'dzin sangs rgyas dpal bzang sogs / /
dam pa mang pos snga phyir bskul ba'i ngor / /
ris med bstan la dad pa'i spong ba pa / /
shAkya'i dge slong blo bzang chos rgyan gyis / /
snye mo gzhis ka rnam rgyal rab brtan gyi / /
yang rtse gzhal yas khang du mgyogs par sbyar / /
phyi mo'i snang brnyan zla shel gyi / /
byang bu'i ngos su 'god pa po / /
rnam dpyod yangs pa shAkya'i sras / /
blo bzang dar rgyas ces bya'o / /
