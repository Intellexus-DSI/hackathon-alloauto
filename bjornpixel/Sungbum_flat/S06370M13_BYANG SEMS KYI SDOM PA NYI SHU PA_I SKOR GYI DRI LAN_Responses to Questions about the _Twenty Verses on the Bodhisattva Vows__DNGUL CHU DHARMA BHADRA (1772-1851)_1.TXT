! dge slong blo bzang rdo rje lags kyi dri lan /
oM swasti /
rnam dpyod mi dman rgyan 'chad skyes bu des / /
rnam bzhi'i skyes bzang dang 'grogs dri tshig mchid / /
rnam g.yeng mkhan po'i lag rtser son las slar / /
rnam rtog ri mor spel 'di spro bar bya / /
de yang byang sems kyi sdom pa nyi shu bar /
nyon mongs drag las zhes sogs tshig rkang bcu drug gi don ji ltar yin zhe na /
de yang tshig rkang dang po bzhis nyes pa bzhi po de nyon mongs drag pos byas na byang sems kyi sdom pa gzhig nas pham pa 'byung zhes bstan /
de nas nyes pa bzhi po ji ltar yin 'chad pa la /
rnyed dang zhes sogs gnyis kyis rnyed bkur la chags pa'i pham pa dang /
sdug bsngal zhes sogs gnyis kyis longs spyod la ser sna byed pa'i pham pa dang /
gzhan gyis zhes sogs gnyis kyis sems can la gnod sems kyi pham pa dang /
theg pa zhes sogs gnyis kyis chos la rmongs pa'i pham pa rnams kyi ngos 'dzin bstan /
de nas nyams na phyir bcos byed tshul 'chad pa la /
sdom pa slar yang blang bar bya /
zhes pas nyes pa bzhi po nyon mongs drag pos byas na byang sdom gtong bas /
sdom pa bskyar nas len dgos pa dang /
zag pa 'bring ni gsum la bshags /
zhes pas nyes pa bzhi po nyon mongs 'bring gis byas na byang sdom mi gtong yang nyes pa 'byung bas bshags yul gsum yan chad la bshags dgos pa dang /
gcig gi mdun du lhag ma rnams /
zhes pas nyes pa bzhi po nyon mongs zhan pas byas na sngar las yang bas bshags yul gcig gi mdun du bshags kyang 'dag pa dang /
nyon mongs mi mongs bdag sems bzhin /
zhes pas zag pa chung 'bring gnyis ka la bshags yul mtshan nyid dang ldan pa gtan nas ma 'byor na /
nyes byas nyon mongs can ma yin pa'i bshags tshul bzhin du rang sems la sngar byas la 'gyod sems dang phyin chad la sdom @# / /
sems byas kyang 'dag par bstan pa yin la /
des na pham pa bzhi so so'i ngos 'dzin dang /
zag pa che 'bring chung gsum gyi ngos 'dzin dang /
nyes byas zhe drug po rnams la kun slong gi bsam pa'i dbang gi nyon mongs can dang nyon mongs can ma yin par 'gyur tshul sogs zhib tu bris na yi ge mang por 'gyur bas 'jigs te 'dir brda bstan pa tsam re byas pa'o / /
de yang /
dkon mchog gsum gyi dkor 'phrog pa gong 'og gnyis nas gnyis par thub pas gsungs pa yin /
zhes pa tshig drug ji yin 'dri ba la /
dkon mchog ces sogs gnyis kyi don ni /
dkon mchog gsum gang rung la phul ba'i rdzas tha na dar skud ras skud dam zhal zas gcig gam me tog 'dab ma gcig tsam yan chad rang don du ma byin par blangs nas kun dkris tshang na byang sdom gtong rgyu'i pham pa dang po 'byung zhes pa dang /
dam pa'i zhes sogs gnyis kyi don ni /
nyan thos dang /
rang rgyal dang theg chen gsum po gang rung gi lam cha tshang bar ston pa'i chos la 'di sangs rgyas kyi gsung ma yin zhes spangs te kun dkris tshang na pham pa gnyis pa 'byung zhes pa'o / /
dkon mchog gsum gyi dkor 'phrog pa 'og ma ston byed la /
dge sbyong chad pas zhes sogs tshig rkang gsum yod pas /
don de 'dri ba yin min som nyir gyur kyang yin dbang du byas na de'i don ni /
dge sbyong la nor gyi chad pas bcad pa na /
dge sbyong des dkon mchog gsum gyi dkor brkus sam brkur bcug pa'i nor chad pa la phul ba kun dkris tshang ba'i sgo nas blangs na len pa po la pha ma pa bcu gsum pa 'byung zhes pa'o /
yang bdag ni zab mo zhes sogs gnyis kyi don ni /
rang gis ma rtogs bzhin du rdzun gyis bdag ni stong nyid zab mo mngon sum du rtogs pa'i bzod pa dang ldan pa yin zhes phyin ci log tu kun dkris tshang pa'i sgo nas smra ba gzhan gyis don go ba na pham pa bcu gnyis pa 'byung zhes pa'o / /
