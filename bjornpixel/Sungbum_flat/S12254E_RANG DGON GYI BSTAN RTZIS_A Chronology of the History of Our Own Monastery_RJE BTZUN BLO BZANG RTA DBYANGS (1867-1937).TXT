@## / /
na mo gu ru many+dzu g+ho ShA ya /
bskal bzang 'dren mchog kun mkhyen shAkya'i tog /
byang sems nyan rang la 'phags pa'i tshogs bcas dang / /
sprul pa'i rgyal blon paN grub lo tsA sogs / /
dngos brgyud bla ma rnams la gus phyag 'tshal / /
rgyud dang rtsis gsungs dus 'khor 'jam pa'i dbyangs / /
chos rgyal rigs ldan drang srong bla mkhyen sogs / /
dkar nag rtsis kyi bla ma lha srung rnams / /
gsang gsum bden mthus rnam kun shis par mdzod / /
rgya bod hor gyi yul du ston pa dang / /
bstan dang bstan 'dzin byon lo rags rim ni / /
skabs thob gnam lo gsar ba'i 'bras bshad dang / /
r-I tho rnam gsum bcas te nged 'dir spel / /
de yang ston pa'i 'khrungs lo dang / /
bstan pa'i gnas tshad bstan 'dzin rnams / /
phebs lo sogs la mkhas rnams kyi / /
bzhed tshul mi 'dra mang na yang / /
dge ldan rtsis gsang lugs ltar na / /
ston pa mnyam med thub pa'i dbang / /
mi rnams tshe lo brgya pa'i skabs / /
me rta sa ga'i nya tshes la / /
dga' ldan gnas nas 'phos tshul gyis / /
'dzam gling yul dbus rgya gar du / /
grong khyer ser skya'i rgyal bo yi / /
btsun mo'i lhums su zhugs pa las / /
bshol bcas lo de'i dgun tha'i nyar / /
sku bltams nas bzung rab rgyal gyi / /
me yos 'di bar 'das lo'i grangs / /
de nas dgung lo nyer dgu'i bar / /
gzhon nu'i rol rtsed mang mdzad cing / /
shing khyir khab nas nges 'byung ste / /
nags su lo drug dka' spyad nas / /
lcags sprul rdo rje gdan gyi spor / /
bdud sde bcom zhing rdzogs sangs rgyas / /
de nas chos 'khor rim gsum du / /
bskor ba'i bar ba sher mdo dang / /
mnyam du dus 'khor rtsa rgyud gsungs / /
gya gcig bzhes pa me stag gi /
sa ga'i nya la mya ngan 'das / /
bstan pa'i gtad rabs bdun sogs kyis / /
bka' bsdu rim pa gsum du mdzad / /
phyi nas rgyan drug mchog gnyis sogs / /
dbu sems shing rta'i srol rnams phye / /
ston phas dus 'khor gsungs lo der / /
'dzam gling byang phyogs sham+b+ha lar / /
zla ba bzang pos rtsa rgyud bsdus / /
mig mtshos sbyangs pa'i shing byi la / /
rgya nag yul du 'jam dbyangs kyis / /
kun rdzob chos sgo nag rtsis gsungs / /
mkha' ro mdas phri shing sprel la / /
'jam dpal grags phas bsdus rgyud bstan / /
ro rtsa chus sbyangs lcags byi la / /
rtsi na'i yul du dam chos byon / /
rtsa stong mtshos dman sa glang la / /
bod yul mi rje srong btsan 'khrungs / /
rgyal bas phri ba'i chu glang la / /
lha ldan gtsug lag khang chen btab / /
nor rtsas sbyangs pa'i lcags yos la / /
mkhan slob chos gsum bsam yas btab / /
thig dbang zlas dman lcags bya la / /
glang dar bod kyi dam chos snubs / /
de la zlas phri chu khyi la / /
lha lung dpal gyi rdo rjes bsgral / /
'byung ros phri pa'i me yos la / /
sham+b+ha la nas tsi lu pas / /
rgyud rgyal dus 'khor spyan drangs zer / /
mkha' ros sbyangs pa'i me yos la / /
dus kyi 'khor lo bod du byon / /
lo der rab byung dang por grags / /
phyogs kyis phri ba'i me glang la / /
jo bo lha gcig bod du phebs / /
stong lag phri ba me bya la / /
'brom gyis dben gnas r+wa sgreng btab / /
dus zlas dman pa'i chu glang la / /
gsang phu sa skya'i chos sde btab / /
srin po klus sbyangs chu rta la / /
stobs kyi 'khor bsgyur jing gir bltams / /
bgrod pa mtshos phri shing byi la / /
kha che paN chen pod du byon / /
lag mtshos sbyangs pa'i me rta la / /
sa paN hor gyi yul du phebs / /
drag pos dman pa'i me sbrul la / /
karma pak+shi hor yul byon / /
de la rtses phri lcags sprel la / /
chos rgyal 'phags pa tI shrir phebs / /
mkha' mes sbyangs pa'i lcags stag la / /
zhwa lu kun mkhyen bu ston bltams / /
ri ros dman pa'i me bya la / /
'jam mgon blo bzang grags pa@# / /
'khrungs / /
de la drag phri sa sprel la / /
tho gan the mur rgya yul shor / /
gzugs mtshos dman pa'i sa glang la / /
yab rjes dgon chen dga' ldan btab / /
de la ris sbyangs me sprel la / /
'jam dbyangs chos rjes 'bras spungs btab / /
de la mes phri sa phag la / /
byams chen chos rjes se ra btab / /
nor lag gis dman me yos la / /
dge 'dun grub kyis bkras lhun btab / /
zla mes phri ba'i sa khyi la / /
paN chen bsod nams grags pa 'khrungs / /
rtsa zung gis sbyangs me yos la / /
al than chos kyi rgyal po bltams / /
me ros phri ba'i lcags rta la / /
paN chen blo bzang chos rgyan 'khrungs / /
thub pas dman pa'i me glang la / /
tsong khar sku 'bum chos sde btab / /
de la zlas phri sa stag la / /
rgyal dbang bzhi pas hor yul du / /
byon nas zhwa ser bstan pa spel / /
de la klus sbyangs me khyi la / /
hal ha'i rgyal po a pu thas / /
tA la'i bla ma'i bka' lung bzhin / /
er ten jo bo'i gan+d+ho la'i / /
nyams gsos bsgrubs shing bstan srid bskyangs / /
gzugs rtses phri ba'i me sbrul la / /
rgyal dbang lnga pa chen po 'khrungs / /
skyon gyis sbyangs pa'i shing phag la / /
skyabs mgon rje btsun dam pa 'khrungs / /
bug zlas dman pa'i shing rta la / /
gdan sa khu ral chen mo btab / /
rtse mes sbyangs pa'i me yos la / /
mi rje sA ras dpe dkar brtsams / /
de la chus dman lcags lug la / /
hal has man ju'i rgyal por bsten / /
dus kyis phri ba'i me glang la / /
mkhas mchog us dzing tha ma ka rnyed / /
'dod kyis sbyangs pa'i lcags stag la / /
'jam dbyangs bzhad pas bkras 'khyil btab / /
bug lag dman pa'i sa lug la / /
sku 'phreng gnyis pas rgyud grwa btsugs / / /
tshes kyis dman pa'i shing khyi la / /
lnga rig sum pa mkhan chen gyis / /
ngo mtshar dge ldan rtsis gsor brtsams / /
mig gis phri ba'i me gyi la / /
rje nyid sgo mang chos grwa btsugs / /
rgya mtshos dman pa'i lcags 'brug la / /
der ni sman pa grwa tshang btsugs / /
srid lag phri ba'i sa bya la / /
sku 'phreng bzhi pas rtsis grwa dang / /
thig zung gis sbyangs sa sprul la / /
rje des blo gling chos grwa btsugs / /
rtsa zung gis dman sa khyi la / /
sku 'phreng lnga pas dga' ldan btab / /
gzugs yon dman pa'i sa sbrul la / /
skyabs rje sku 'phreng brgyad pa bltams / /
gzugs lag phri ba'i lcags stag la / /
bkra shis chos 'byor gling 'di btab / /
de la zlas phri lcags yos la / /
'dir ni sman pa grwa tshang dang / /
de la mes sbyangs shing rta la / /
rtsis grwa e waM chos gling btsugs / /
de la phyogs sbyangs shing 'brug la / /
tA la'i bla ma hal har byon / /
de la ris dman lcags phag la / /
skyabs mgon dam pas rgyal srid bzhes / /
de la gza' sbyangs sa rta la / /
chos grwa bkra shis chos 'byor gling / /
dpal ri dge rgyas zhol du spor / /
de la zlas phri sa lug la / /
chos sde chen po 'di nyid la / /
gong sa chen po'i bka' lung gis / /
dge 'dun stong rtsa'i tsi wan babs / /
de la rtses sbyangs chu khyi la / /
rgyud grwa gsang sngags? chos gling btsugs / /
de la mtshos dman me stag la / /
dben gnas bka' gdams chos sdings btab /
me yos lo 'dir ma dgon du / /
sgo mang yig cha'i chos grwa btsugs / /
shing khyir yang dben brag ser khrod / /
sgrub khang ma Ni brag rdzong btab / /
shing phag lo la chos sde'i sar / /
byams pa gling bskor srol byung ngo / / /
spyir na rgyal bstan lo lnga stong / /
gnas shing le'u bcur phye ba'i / /
tshul khrims le'u'i sum brgya drug /
'das shing lhag ma man chad lus / /
sham+b+ha lar ni rigs ldan gyi / /
nyi shu gcig pa ma 'gags pas / /
da lor dam chos bstan dgos phyir / /
lo ni bzhi brgya lon tsam na / /
rigs ldan drag pos chos khrir phebs / /
'gro kun rdzogs ldan dga' ston myong / /
phug lugs ltar na sangs rgyas kyi / /
'khrungs lo sogs ni rang lugs las / /
lo ni zhe drug sngon rol gyi / /
lcags sprel sogs yin dus 'khor rgyud / /
mya ngan 'das lor gsungs zhes 'dod / /
de yang brtse lugs rig pa 'gro'o / /
