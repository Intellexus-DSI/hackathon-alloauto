! / /
oM bde legs su gyur cig /
gang zhig dran pa tsam gyis legs tshogs kun / /
ji bzhin stsol mdzad slu ba med pa'i skyabs / /
mtha' yas rgyal ba'i yab gyur 'jam dbyangs des / /
skal bzang khyed la kun nas skyong gyur cig /
sngon chad bzang po'i las la cher goms pas / /
deng dus grub pa'i rigs su legs 'khrungs shing / /
theg pa mchog la brtson pa mi lhod pas / /
nyin mtshan dus rnams 'bras bu yod par 'da' / /
che ba'i go 'phang dag la gnas na yang / /
des pa'i dpal gyis rab tu mdzes gyur pas / /
bshes gnyen rnams la gus pas legs 'dud pa'i / /
bzang po'i mtshan can de yis sbyar ba yi / /
phrin yig tshig don bzang po'i snyan dngags dang / /
rmad byung ro dang reg pa'i bde ster ba'i / /
btung ba gnyis dang bgo ba'i gos dang ni / /
tshon dang sman gyi rnam pa sna tshogs dang / /
zhing bzang rnams la 'os pa'i btung bar bcas / /
dri med dgongs pas kun nas bslang ba rnams / /
mngags pa'i pho nyas phyogs 'dir legs par 'phrod / /
ji ltar dgongs pa de ltar bgyid par zhu / /
snyigs dus 'gro ba'i phun tshogs shin tu dman / /
mi srun nag po'i rtsa lag 'phel ba yis / /
nyin re bzhin yang glags skabs chol bar byed / /
de phyir brtson pa chen po mdzad par rigs / /
rten bzang rnyed dang bstan dang mjal ba dang / /
dam pa'i bshes rnyed shin tu dka' ba dang / /
lang tsho'i dpal yang ches cher g.yo ba'i tshul / /
yang yang sems pa gnad kyi gdams pa lags| |'di phyi'i legs tshogs yid bzhin 'grub pas na / /
skyabs gsum bla ma gtsug gi rgyan du zungs / /
rgyal sras rnams kyi thabs mkhas mchog yin pas / /
dge ba gang byed byang chub sems kyis bsgyur / /
'khor gsum yongs dag lam gyi srog yin pas / /
rang bzhin med pa'i lta ba'i rgya yis thob / /
mthong thos dran reg don ldan 'gyur bas na / /
rlabs chen smon lam mang po rgyun du mdzod / /
gangs ri'i dbang po 'o da gung rgyal gyi / /
gangs sul byams pa'i gling gi ri sul nas / /
sngon gyi dam pa'i rjes su slob 'dod @# / /
pa| |blo bzang grags pa'i mchid nas de skad lo / /
mchu'i zla ba'i nyer bdun la dge legs su gyur cig /
