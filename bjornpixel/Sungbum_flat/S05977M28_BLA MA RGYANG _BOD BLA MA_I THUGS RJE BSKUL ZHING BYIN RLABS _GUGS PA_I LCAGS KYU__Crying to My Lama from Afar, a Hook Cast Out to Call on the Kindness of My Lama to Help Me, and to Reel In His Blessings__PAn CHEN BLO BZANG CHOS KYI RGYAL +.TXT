@# / / /
na mo gu ru /
sku gsum ye shes lnga ldan / /
rab 'byams dkyil 'khor kun gyi / /
khyab bdag rdo rje 'chang dbang / /
dbyer med blo bzang grags pa| |drin can rtsa ba'i bla ma / /
snying nas gsol ba 'debs so / /
thugs rje'i spyan gyis gzigs la / /
bdag dang ma rgan 'gro rnams / /
'di dang phyi ma bar do'i / /
'jigs pa kun las sgrol la / /
mchog dang thun mong dngos grub / /
'dod dgu char bzhin phob mdzod / /
bla ma mkhyen bla ma mkhyen bla ma mkhyen / /
bde gshegs gzhan gyis spangs pa / /
rtsod dus 'gro ba'i 'dren mchog /
mnyam med shAkya'i rgyal po / /
dbyer med blo bzang grags pa / /
drin can rtsa ba'i bla ma / /
snying nas gsol ba 'debs so / /
thugs rje'i spyan gyis gzigs la / /
bdag dang ma rgan 'gro rnams / /
'di dang phyi ma bar do'i / /
'jigs pa kun las sgrol la / /
mchog dang thun mong dngos grub / /
'dod dgu char bzhin phob mdzod / /
bla ma mkhyen bla ma mkhyen bla ma mkhyen / /
byang phyogs rmongs pa'i mun khrod / /
bdag cag mgon med rnams kyi / /
bslu med mgon dang skyabs gcig /
rje btsun blo bzang grags pa / /
drin can rtsa ba'i bla ma / /
snying nas / /
thugs rje'i / /
bdag dang / /
'di dang / /
'jigs pa / /
mchog dang / /
'dod dgu /
bla ma mkhyen bla ma mkhyen bla ma mkhyen /
phan bde'i 'byung gnas bstan pa / /
ming tsam @# / /
lhag mar gyur tshe / /
bslab gsum lung rtogs dam chos / /
rgyas mdzad blo bzang grags pa / /
drin can rtsa ba'i bla ma / /
X mtshan tsam thos pa yis kyang / /
mnar med dmyal ba'i me lce / /
padmo'i tshal ltar bsil mdzad / /
kun mkhyen blo bzang grags pa / /
bka' drin gsum ldan bla ma / /
X khyod zhabs dran pa'i mod la / /
sdug bsngal mda' char drag po / /
phun tshogs nor bu'i char du / /
bsgyur mdzad thams cad mkhyen pa / /
rje btsun rtsa ba'i bla ma / /
X bdag cag yun ring 'khor ba / /
sdug bsngal rgya mtsho chen por / /
'khyams shing bying ba'i 'byin byed / /
drin can bla ma rnams dang / /
dbyer med blo bzang grags pa / /
X thog med dus nas da bar / /
dug gsum nad kyis gdungs pa / /
'tsho mdzad sman pa'i rgyal po / /
drin can rtsa ba'i bla ma / /
rje btsun blo bzang grags pa / /
X blang dor gnas la rmongs pa / /
mi shes mun pa'i smag rum / /
sel ba'i ye shes sgron me / /
drin can rtsa ba'i bla ma / /
blo bzang rgyal ba'i dbang po / /
X sangs rgyas byang sems phal cher / /
dag zhing gshegs pa'i skabs 'dir / /
thugs rjes rgyal ba'i mdzad pa / /
bsgrub mdzad dpal ldan bla ma| |blo bzang rgyal ba'i dbang po / /
X sangs rgyas kun gyi bdag nyid / /
chos phung brgyad khri'i 'byung gnas / /
'phags tshogs kun gyi gtso bo / /
skyabs gsum kun 'dus ngo bo / /
drin can rtsa ba'i bla ma / /
blo bzang rgyal ba'i dbang po / /
X dmyal ba yi dwags dud 'gro /
'jigs rung ngan song gsum gyi / /
sgo 'gegs mtho ris lam ston / /
drin can rtsa ba'i bla ma / /
blo bzang rgyal ba'i dbang po / /
X skye rga na 'chi'i sdug bsngal / /
rba glong 'khrugs pa'i rgya mtsho'i / /
pha rol sgrol ba'i ded dpon / /
drin can rtsa ba'i bla ma / /
blo bzang rgyal ba'i dbang po / /
X mchog dang thun mong dngos grub / /
ci 'dod yid bzhin stsal ba'i / /
yi dam sangs rgyas byang sems / /
kun 'dus thams cad mkhyen pa / /
drin can rtsa ba'i bla ma / /
blo bzang rgyal ba'i dbang po / /
X nag phyogs bdud rigs bar gcod / /
dus mtha'i me yis nags bzhin / /
skad cig nyid la 'joms mdzad / /
mkha' 'gro chos skyong kun 'dus / /
drin can rtsa ba'i bla ma / /
blo bzang rgyal ba'i dbang po / /
X yongs 'dzin mang po'i zhal gyi / /
zab rgyas bdud rtsi 'thungs kyang / /
sangs rgyas dngos su ma bltas / /
skal chad log lta mkhan la / /
bla mas thugs rjes gzigs shig /
rnyed dka'i dal 'byor thob kyang / /
tshe 'di'i bya bas g.yengs nas / /
don chen yal bar shor ba'i / /
'di phyi gnyis med bdag la / /
bla mas / /
dbugs 'byung 'gags pa tsam gyis / /
ngan song gnas su ltung ba'i / /
ngang tshul snying nas ma dran / /
snying med smon pa bdag la / /
bla mas / /
sdug bsngal mi 'dod bzhin du / /
sdig pa'i las la rngams shing / /
bde 'dod dge la g.yel ba'i / /
khrel med 'gal 'du mkhan la / /
@# / /
bla mas / /
rgan gzhon bar ma'i go rims / /
nges med 'chi ba mthong yang / /
nam 'chi nges med ma dran / /
rtag 'dzin phyi bshol mkhan la / /
bla mas / /
rnam dag sdom gsum blangs kyang / /
dran shes bag yod lhod pas / /
nyes ltung char bzhin 'bab pa / /
ngan 'gro'i rgyu tshogs bdag la / /
bla mas / /
skra bregs ngur smrig bgos kyang / /
chags sdang g.yo sgyus dus 'da' / /
wa skyes seng lpags gyon 'dra'i / /
sdig can bzang brdzu mkhan la / /
bla mas / /
dge sbyor byas par rlom yang / /
bag med le los 'da' ba'i / /
ro nyal rnam g.yeng mkhan la / /
bla mas / /
deng nas byang chub bar du / /
khyod min skyabs gzhan med pas / /
'di phyi bar do kun tu / /
bla mas thugs rjes gzigs shig /
thabs mkhas thugs rje'i lcags kyus / /
'bral med rjes su zungs la / /
mtho ris thar pa chen po'i / /
gzhal med khang du drongs mdzod / /
ces bla ma rgyang 'bod bla ma'i thugs rje bskul zhing byin rlabs 'gugs pa'i lcags kyu zhes bya ba 'di yang /
bya khyung chos rje bstan pa rin chen sogs kyis nan cher bskul ba la brten nas /
rje btsun bla ma dam pa rnams kyi bka' 'bangs tha chung chos smra ba blo bzang chos kyi rgyal mtshan gyis /
chos grwa chen po bkra shis lhun po'i gtsug lag khang du sbyar ba'o / / / /
