! zab yangs chos kyi spyan ldan rje drung lags kyi sku gam du /
stabs bder 'bul 'bras /
deng yi dam dgyes pa rdo rje'i bsnyen sgrub la brtson musnas de'i mngon dkyil las brtsams pa'i dri 'phrin rten ldan gnang 'byor yid kyi gsos su smin /
phran 'di lo sgyu lus lhag par gcong+zhing /
dug sman mang du za dgos la brten yid dang mig dbang mi gsal ba bcas kyai rdor sbyin sreg rtsom dgos 'gyangs gzhir gyur par ma zad dri lan rnams kyang sne sel tsam ma phul na dgongs pa khrel dogs mdor bsdus tsam zhig 'dri ba la /
! dri ba dang po sgrub thabs su rang gi sems nam mkha'i ngos su oM dkar po zhes sogs kyi yi ge de dag steng 'og tu brtsegs nas yod dam /
'phreng bsgrigs sogs kyi go rim ji lta ba dang /
nam mkha'i ngos su dus ji tsam gnas nas slar gang du 'jug /
ces dang /
! dri ba gnyis pa /
yang 'khor bskyed grub nas rang sems nam mkhar gnas pa de /
rang nyid rgyu rdo rje 'dzin par gsal ba'i ngang nas shes pa'i cha shas lta bu'i rang sems yi ge'i rnam par gnas dgos pa yin nam ji ltar yin / /
zhes pa 'di dag gi @# / /
lan phyogs gcig tu btab na chog par snang bas /
oM AH hUM gsum steng 'og tu brtsegs par dor lugs la bzhed pa ni /
'di rnams gzhi la bar do'i sgo gsum dang lam 'bras la longs sku'i gsang gsum gyi mtshon byed yin pas gnas yig 'god tshul spyi dang mthun pas legs par mthong zhing /
hoH'i bar du chud pa ni /
hoH gcig oM gyi steng dang /
gcig hUM gi 'og tu 'god pa yin te /
shAkya bshes gnyen gyis /
de nyid gsum gyi sa bon dkar dmar nag /
mgo dang zhabs su hoH ser gnyis dkyil bcug /
ces pa ltar ro / /
yi ge lnga po de dang po bsgoms pa nas mthar skar mda' bzhin du 'ongs te /
zhes pa'i bar nam mkha' gnas nas /
de nas rgyu rdo rje 'dzin pa yab kyi rtsa zhal du 'jug pa yin la /
de'i bar du nga rgyal ji ltar 'dzin pa'i tshul ni /
bskyed rim mkhas grub zhal lung las /
yi ge lnga po de la dmigs nas /
chos sku'i yi shes kyi gzung rnam yi ge lnga'i rnam par shar ba de nga'o snyam du nga rgyal 'jog /
ces dang /
rang nam mkha'i yi ge lnga'i gzuD su langs pa de nas /
nam mkha'i yi ge lnga rgyu rdo rje 'dzin pa yab kyi zhal du zhugs pa'i bar /
sems byings po longs sku'i nga rgyal la gnas bzhin pa'i ngang nas /
blo'i zur gcig gis rang gi sems kyi snang ba tsam las grub pa'i srung 'khor /
'byung bzhi'i dkyil 'khor gzhal yas khang gdan bcas /
rgyu rdo rje 'dzin pa yab yum 'khor gyi lha dang bcas pa rnams rim gyis gsal 'debs pa yin| zhes gsungs pa ltar ro / /
! dri ba gsum pa /
gtso bo'i phyag mtshan shar b+ha de ji lta bu la zer ba yin /
zhes pa ni /
dmar nag gi rgyud du /
seng+ge sha ra b+ha ga nas dgug /
ces pa'i don 'chad pa na /
'khrul 'khor rnam bshad khams gsum las rnam par rgyal ba'i nyi 'od las /
seng+ge shar b+ha ni seng+ge rkang pa brgyad pa zhes grags pa ste /
de yang snga ma mang pos /
seng+ge gcig la da lta yongs su grags pa'i rkang pa 'di brgyad yod pa bris pa ni nor ba ste /
yongs su grags pa'i rkang lag bzhi dang /
g.yas g.yon du gshog pa gnyis gnyis ste brgyad yod pa des 'gro ba'i bya ba byed pas rkang pa dang 'dra bas rkang pa brgyad do / /
dgug pa ni de'i lus la gnas pa'o / /
zhes gsungs pa ltar ro / /
! dri ba bzhi pa /
yang nang mchod byin rlabs skabs thams cad la mthun mong du oM yig gis mtshan tshul de /
oM yig gcig gis rdzas thams cad la mtshan pa yin nam /
re res so so la mtshan /
dang po ltar na oM yig tshul ji ltar du gnas /
phyi ma ltar na mthun mong du zhes pa'i dgongs @# / /
ba gang yin /
zhes pa ni /
'di mthun mong du zhes pa'i tshig nus kyis bstan pa ltar oM yig gcig gis rdzas thams cad la mtshan pa yin zhing /
mtshan tshul la /
'dus pa'i sgrub thabs rnal 'byor dag rim gyi bdud rtsi lnga la mthun mong du oM yig gis mtshan pa /
zhes pa'i thad kyi lcang skya'i 'khrid yig gsang chen myur lam las /
bdud rtsi lnga'i steng gi bar snang la oM dkar po 'og zur nas 'od zer kha dog lnga bdud rtsi'i steng du 'bebs bzhin pa zhes gsungs shing /
'di kha'i bskyed rim mkhas grub zhal lung du /
de rnams kyi stong pa oM yig dmar po mgo 'thur du bstan pa 'od zer 'og gi rdzas rnams la 'phro ba /
zhes 'byung bas /
oM yig rdzas rnams kyi steng gi bar snang la gnas pa las 'od zer 'phros pa'i sne rdzas rnams la zug pa oM gyis mtshan pa'i don du byed par mngon yang oM gyi kha dog dang mgo gyen 'thur gang du lta ni phra zhing mdzangs pa'i blos dpyad par bya ba'i gnas so / /
! dri ba lnga pa /
bum pa'i skabs su mtshan ma'i lha dang las lha bskyed skabs 'khor rnams la'ang nyi gdan yod cing skabs gzhan du med pa'i khyad gang yin /
zhes pa ni /
skabs gzhan du pad 'dab kyi steng du tshangs dbang sogs mnan pa ni rgyud rgya gzhung phal cher las 'byung ba ltar dang /
mtshan lha dang las lha la pad nyi'i gdan tsam mdzad pa ni /
kyai rdor las rim gyi cho ga'i dgongs pa yin pas mi rung ba med cing /
tshig gi spros pa chung bas tha snyad zor yang ba la dgongs pa 'dra snyam mo / /
! dri ba drug pa /
bzlas pa'i skabs lha so so'i thugs ka'i sa bon sngags 'phreng la gdan yod med kyi gsal kha bshad dam ma bshad /
ces pa ni /
gtso bo'i sbyor ba tshogs gsog gi skabs kyi thugs ka'i hUM yig dang /
'bras bu rdo rje 'dzin pa'i ting nge 'dzin sems dpa' la pad nyi'i gdan re bshad pa ma gtogs gzhan ma gdan yod med gnyis ka'i gsal kha gzhan du bshad pa cher ma mthong zhing /
bskyed rim mkhas grub zhal lung du /
rje'i 'jigs byed sgrub thabs za ma tog dang mthun shas che ba zhig snang yang /
de ltar rigs pa'i lung rigs kyi sgrub byed ji 'dra mchis ni ma thos so / /
! dri ba bdun pa /
yang mdun bskyed skabs dkyil chog tu /
nang du gtor ma phul ba'i mjug tu phyi rol mchod pa bya bar bshad la /
mchod 'phreng du gtor ma'i mjug tu rdo rje'i glu bya bar bshad pa 'di go rim ji ltar yin /
zhes pa ni /
mdun bskyed dkyil 'khor sgrub mchod skabs dkyil chog tu mi gsal ba bzhin rdo rje'i glu ma blangs @# / /
kyang chog chad skyon mi 'byung la /
rtsa bshad kyi rgyud dang bla ma rnams kyi gtsigs po cher mdzad pa bzhin nyams len bstar pa byung na byin rlabs 'jug khyad che 'dra bas de'i tshe ni /
nang du gtor ma'i rim pa rnams phul ba'i rjes su rdo rje'i glu blangs nas /
de nas phyi rol mchod pa bya ba yin te /
dper na dkyil chog bde chen rol mtshor mdun bskyed skabs dpyid glu len pa mi gsal yang /
rje 'dul ba 'dzin pa'i lag mchod du 'byung ba bzhin ngag 'don lhan thabs su bcug pa dang dbyibs mtshungs so / /
! dri ba brgyad pa /
sgrub mchod dang 'brel skabs mdun bskyed bsgrubs zin de la gtor ma phul ba'i chog gam /
mgron logs su bskyed dgos /
dang po ltar na 'jig rten pa'i lha bskyed pa sogs med cing /
mchod 'phreng du gtor ma gnyis sgrub thabs su bshad pa ltar bya bar gsal la /
phyi ma ltar na bum lha bskyed zin de dag la 'bul rung la /
mdun bskyed skabs mi rung ba lta bu'i dgongs pa gang yin /
zhes pa ni /
mdun bskyed la gtor ma 'bul mi rung ba dang /
nges par 'bul dgos pa gnyis ka min pas /
'das gtor ni mdun bskyed la phul yang chog la /
mgron gsar du spyan drangs nas phul yang chog cing /
'jig rten pa'i gtor ma ni /
mgron gsar du spyan drangs pa la 'bul ba bde gsang gi ngag 'don lhan thabs dag tu'ang 'byung ba bzhin bya ba yin te /
dbang don de nyid yang gsal snang ba rdo rje sems dpa'i zhal lung las /
skabs 'dir nang du 'das ma 'das gnyis ka la gtor ma 'bul bar bya la /
de yang lhan thabs su 'das lha bsgrubs pa'i dkyil 'khor pa rnams dang /
'jig rten pa'i mgron gsar du spyan drangs pa la 'bul bar gsungs pa ltar rung zhing /
snar thang smra seng gis /
sgrub thabs las bsgrubs pa'i dkyil 'khor pa las logs su dkyil 'khor pa'i gtor mgron spyan 'dren par bshad cing /
'dir yang de ltar byed dgos par rje rin po che'i zhal las dngos su thos par /
de'i dngos slob kha cig gsung zhes zer ba ltar dkyil 'khor pa'i gtor mgron logs nas spyan 'dren pa'am /
zhes de 'dra'i lugs kyang yod par bshad pa gnyis gang byas kyang 'dra bar mngon no / /
zhes dang /
lcang skya'i bde mchog gi mchod chog bde chen char 'bebs las kyang| de nas gtor ma byin rlabs sogs sgrub thabs ltar nas dbul /
de yang dkyil chog bde chen rol mtsho las /
gtor ma gnyis sgrub thabs ltar bya bar gsungs @# / /
la| de ltar na dkyil 'khor pa dang phyogs skyong sogs thams cad spyan drangs nas 'bul dgos pa 'dra bas sgrub thabs su bshad pa ji lta ba bzhin byed pa'am /
yang na 'das pa'i gtor ma mdun bskyed kyi dkyil 'khor la 'bul zhing /
'jig rten pa'i gtor ma phyogs skyong sogs spyan drangs nas 'bul ba gzhan las 'byung ba ltar bya la /
zhes gsungs pa'i phyir ro / /
! dri ba dgu pa /
lha mo brgyad kyi mchod pa'i skabs /
de dag gi phyag rgya bshad min dang /
phyag mtshan rnams kyi dbyibs dang kha dog sogs ji ltar yin /
zhes pa ni /
'di rnams kyis mchod pa'i tshe phyag rgya 'di ltar 'ching zhes gzhung rnam dag las byung tshod mi 'dra zhing /
nam mkhar rje btsun bltas nas ni /
zhes pa nas /
g.yung mos sku la 'khyud pa nyid /
ces pa'i bar brtag gnyis kyi brtag pa dang po'i le'u gsum pa nas 'byung ba bzhin / /
de'i rnam bshad mkha' 'gro'i gsang mdzod sogs las shin tu gsal bar bshad gda' na'ang /
deng sang chen por grags pa kha cig la'ang yid brtan e yong mi shes pas 'dir gsal bar brjod na /
mchod pa 'bul ba'i yul ni /
rang gi mdun gyi nam mkhar rje btsun te /
b+hat+ta zhes pa rje btsun dang dang sgrol gnyis ka la 'jug pas gang la dad pa rnams sgrol ba'i kyai rdo rje'i lha tshogs rnams mngon sum du bzhugs par bltas nas ni /
de nyid yon tan ji lta bu dang ldan zhe na /
bde stong dbyer mi phyed pa'i rdo rje'i ngang las gzugs sku'i rnam par skye ba ste bzhengs pa ni snying rje chen pos 'gro ba rnams sgrol ba'i phyir du yin pas de lta bu'i yon tan dang ldan no / /
de la gang gis mchod na /
rang lhar gsal ba'i snying ga'i sa bon las byung zhing phyag rgya lnga la sogs pa'i rgyan rnams thams cad sku la 'dzin pa yi /
gau rI la sogs pa'i 'khor gyi lha mo brgyad po rnams kyis mchod par bya'o / /
lha mo gang gis tshul ji ltar du mchod cen /
dkar mo rgya skad du gau rI ste 'di sku mdog dkar mo ma yin kyang lha dbang phyug gi chung ma'i ming du btags pa tsam yin pas /
des ri dwags ri bong gi mtshan ma can zla ba'i sgras bstan pa'i byang sems dkar pos gang ba'i thod pa 'dzin pa dang /
chom rkun ma ni rgya skad du tsau rI ste /
des mun pa'i bdud las rgyal ba nyi ma'i sgras bstan pa'i byang sems dmar pos gang ba'i thod pa'i snod 'dzin pa dang /
ro langs ma ni rgya skad du baitt ? lI ste /
de ni dri chus gang ba'i thong ba lag na 'dzin ma dang /
g+hasma ? rI ni bod skad du za phod ma ste /
des sman gyi sgras bstan pa'i /
brtag gnyis las /
na dang ga ha dang po dang / /
@# / /
mtha' yi shwa dang dang po'i shwa / /
zhes pa ltar gyi sha lngas gang ba'i thod pa 'dzin cing /
puk+ka sI ni bod skad du spos ma ste /
des ni rdo rje'i sgras bstan pa'i dri chen gyis gang ba'i thod pa lag na 'dzin ma dang /
de bzhin du ri khrod ma ni rgya skad du sha wa rI ste /
de ni ro mchog tu bda' ba'i sbrang chang gis gang ba'i thod pa lag na 'dzin ma dang /
gdol pa mo'am gtum mo ni rgya skad du tsan+Da lI ste /
des chos thams cad sgra brnyan lta bur sgrog pa'i cang te'u rdung bar byed pa ste /
mchod pa'i lha mo 'di rnams kyis ni kye rdo rje yab yum gtso bor bzhugs pa'i dkyil 'khor gyi lha tshogs rnams la mchod par bya'o / /
de ltar na nang ngam gsang ba'i mchod pas mchod par ma zad /
'dod chags bde ba chen po'i ye shes la lhag par rjes su chags pa'i nyams dang ldan pas /
g.yung mo ni rgya skad du Doam+b+hi nI ste /
des gtso ba'i sku la 'khyud de snyoms par 'jug pa'i bde stong skyed pa de kho na nyid kyi mchod pas kyang mchod par byed pa nyid do / /
mchod tshul ni rgyud 'grel las /
de yang bdag med ma gtso bo'i thugs kar bsdus te g.yung mos gtso bo la 'khyud nas snyoms par zhugs pas /
gtso bos bde chen nyams su myong ba na /
de nyid kyis 'khor rnams bde bas tshim par 'gyur te /
sku'i rnam pa tha dad kyang rgyud gcig yin pa'i phyir ro / /
zhes kyang gsungs so / /
de ltar na ji skad dris pa rnams kyi lan lung rigs man ngag zab mo'i skye ? dbar nas drangs te phul zin pa yin pas ji ltar shes pa'i don rnams bshad tsam dang phyi'i go rgya gcod pa tsam ma yin par rang rgyud dang 'dres nges pa'i nyams len gyi gnad la 'gel 'tshal zhing /
sbyin sreg de snga brtsam skabs ma byung yang sgyu lus bde zhing brel ba dmigs bsal can ma byung na gang myur rtsom 'dun lags pas dgongs 'jags mkhyen /
rten bcas tshes bzang por phul /

