@# / /
tshul khrims yang dag par srung ba'i man ngag ces bya ba bzhugs so / /
@## / /
rgya gar skad du /
shI la saM myaka rak+Sha u pa de sha nA ma /
bod skad du /
tshul khrims yang dag par srung ba'i man ngag ces bya ba /
thams cad mkhyen pa la phyag 'tshal lo / /
'khor mang dbus su seng ge'i sgra bsgrags pas / /
tshul 'chal log par smra ba'i klad 'gems shing / /
khrims ldan dam pa'i rjes 'gro ma lus pa / /
dbugs 'byin shAkya seng ge la phyag 'tshal / /
de yis brtse bas bcas pa'i bka' yi khrims / /
'phags tshogs stong gi spyi bos legs bsten pa'i / /
yon tan 'byung gnas tshul khrims bslab pa la / /
tshul bzhin bslab pa'i gdams pa bdag gis bshad / /
bag yang spyod pas grol bar smra ba dang / /
'chal tshul dur smrig zol la skyabs bcas @# / /
pa / /
de dag rnams kyi thugs la mi 'bab kyang / /
blo ldan rnams la dga' ba rgyas par byed / /
de la 'dir tshul khrims yang dag par srung ba'i man ngag bshad pa la gnyis /
blo chos su 'gro ba'i gdams pa dang /
chos lam du longs pa'i gdams pa'o / /
dang po ni /
mi kha cig /
chos 'di rang mi bden par 'dug zer te /
nyi zla gza' skar dang bcas pa sa la lhung zhing gnam sa mgo mjug ldog kyang srid /
de bzhin gshegs pa mi bden pa'i rdzun gsung ba gcig kyang mi srid de /
ting nge 'dzin rgyal po las /
zla ba skar mar bcas pa gnas ltung zhing / /
ri dang grong du bcas pa'i sa zhig la / /
nam mkha'i khams ni rnam pa gzhan gyur kyang / /
khyod ni mi bden pa yi tshig mi gsung /
zhes gsungs pas chos mi bden mi srid /
gang zag chos bzhin mi byed pa re re gnyis gnyis mthong ba la brten nas chos pa kun la 'bar bar 'dug ste /
rang chos byed snying mi 'dod pa'i skyabs su gzhan la 'cha' bar gda' /
'jig rten gyi snang ba 'dis rtag thub na lta chos ma bden na yang drag ste /
'jig rten gyi snang ba 'dis bslu bar 'dug kyang skyug mi ldog /
chos byas pa'i 'phral gyi bde skyid mthong yang mi bden pa skad zer ba'i mi mno bsam chung la kha rtogs che ba 'di kun 'chi khar sdug skad 'chor te /
chos kyi la yogs kyis skyob mkhan byi'u 'theng ma gcig kyang mi yong gsung /
de'i rigs la dam pa rnams thugs khrel nas /
dam pa'i lha chos bden par mi 'dzin par / /
snang ba bden par 'dzin la yid ches byed / /
chos byed khyad du gsod pa'i rang rtsis can / /
'chi khar sdug skad 'don na khyod la khrel /
gsung /
yang mi kha cig /
tshe 'dir sdug bsngal cher ma myong bar gsog 'jog 'jig rten gyi bya ba la blo zhugs /
bya ba bya dgos mang po'i bsam mno gtong gtong nas 'chi ba yod sems pa ni med /
'khor dang longs spyod 'dzom pa'i rbod gtong ni yod /
bka' gdams gsar rnying gi rab tu byung ba gtsang sing nge ba dang 'phrad na ni 'drer 'dzin gyis khong khro bar byed cing /
der gzhan gyis dge ba la bskul na'ang nged dad pa can rang min zer nas ngo nag log ge 'gro ba tshan cig gda' ste /
sbyin pa mi gtang ba'i nor bsags pa don med yin /
'chi rtsa na dge ba'i las kyi 'bras bu til 'bru tsam yang @# / /
med pa'i mi tshe stong zad bya ba ni /
skyes bu dam pa rnams kyi thugs brtse ba'i yul yin gyi /
gzhan bya thabs zad /
de 'dra'i rigs la 'di skad gsungs /
'jig rten 'di yi bde bas tshims pa tsho / /
phyi ma sdug gi dogs pa'i bsam pa med / /
snang ba 'gyur kyang rang nyid rtag tu re / /
re bas bslu ste bslu snyam sems pa med / /
mi de dngos po'i bdud kyis khyer ba yin / /
gsung bar gda' /
yang mi rmongs pa la lha chos rang mi yong /
nan ltar dka' /
de las mi chos gyob be ba re mi tshe 'byid sla zer te /
dka' sla'i 'dam ga sus btang /
chos dka' yang 'bras bu sangs rgyas dang nam gzhag gtan gyi mdun ma yin /
tha na btsun rkangs zin tsam las gzhan ma byung na'ang skye ba phyi ma 'tshengs nas 'gro /
mi chos sla'ang 'bras bu tshe 'di gcig pu'i bde skyid yin / /
phyi ma'i 'bras bu ni ngan song gi sdug bsngal dang /
'khor bar gtan 'khyams bya ba yin /
grogs po dag soms dang /
chos pa nan ltar sdug kyang rang nyid gcig pu sdug pa yin /
khyim thabs byas nas gza' tsho nang gang sdug pa yin /
de tsa na bza' mi sdug 'thab 'chor te /
da res lan byas pas ni ma byung /
sdug kun 'khur ba min pa gzhan med /
chos bzhin byas na skyid sdug gi khag bla mas 'khur ba yin gsung ste| dam pa'i lha chos dka' nas 'jog pa tsho / /
skyid pa mi 'dam sdug pa 'dam pa tsho / /
'dam ga nyes nas khyim so byas pa tsho / /
dmyal ba yi dwags phyed ma thob pa yin / /
glan cing lkugs pas dud 'gro dngos su gyur / /
spyang ki gdong dmar bas kyang dmar dad che / /
rta rengs bong rengs las kyang 'dod chags che / /
brdzun tshig smra ba wa bshor las kyang mkhas / /
nyon mongs thams cad skyed pa'i chang nyid la / /
'dre srin rgyal 'gong bas kyang gdung ba che / /
tshe 'di'i mig nyes gtan gyi bde ba shor / /
bsam zhig yod na bsam mno drag tu thong /
gsungs /
yang mi kha cig /
dang po so ma'i tho la chos byas /
chos kyi go ba ni ma rnyed /
lto gos sha thang thang du bsgrub dgos pa byung /
gzhan gyis ster ba'i yon tan ni ma lobs /
dka' thub ni ma nus /
las kha byas pas ni chos shor /
der mno bsam btang bas gang yang med pa'i 'dom 'dom 'di las gza' grogs shig btsal la so nam sprad sprad byas pa drag snyam nas chos log /
der mi kun gyis chos mi nus pa zhes bsregs pa na /
chos ma nus pa'i zla'u mang po bgrangs nas chos pa'i mtshang shod /
mi dge ba sna tshogs byed /
skabs su sdug 'gyod re byung yang bu smad gzhag tu ma btub /
da dmyal bar 'gro ba la kha gting med zer ba'i rigs la 'di skad gsungs /
chos sgor zhugs nas chos las log pa tsho / /
skyid sdug 'dam ga nor yang skyob @# / /
tshig smra / /
dpe zla ngan pa bgrang zhid chos la gshe / /
mchong stegs brtsigs nas mtsho gting mchong ba yi / /
mi de dngos su bdud kyis khyer ba yin /
gsung /
yang gsung rab kyi don ma rtogs pa 'ga' zhig /
chos byas ma byas khyad par mi 'dug /
chos pa la'ang na tsha dang shi chang ni yong gi 'dug /
'dod pa'ang chos pa rang che ba 'dug zer te /
las nyon gyi dbang gis skyes nas 'chi ba las 'os gang yong /
chos byas ma byas 'chi lugs mi 'dra /
chos pa rab 'chi ba la brod /
'bring 'chi ba la mi 'jigs /
'chi ba la dga' yal le /
bag dro hur re 'chi ba yin te /
skyes rabs las /
gang las bdag gi yid ni 'gyod gyur pa / /
de nyid bdag gis byas pa yongs mi dran / /
dkar po'i las kyang rab tu goms par byas / /
chos la gnas na 'chibs su zhig 'jigs /
zhes dang /
tshoms las kyang /
bsod nams byas shing sdig pa ma byas la / /
dam pa rnams kyis bstan pa'i chos spyad pas / /
de ni nam yang 'chi ba'i 'jigs med de / /
brtan pa'i gru yis pha rol 'gro ba bzhin /
zhes gsungs pas so / /
chos med rnams 'chi rtsa na 'gyod ting nge ngo nag log ge 'chi ba yin te /
tshoms las /
sdig pa byas shing bsod nams ma byas la / /
chos dang gol zhing chos min thos pa'i mi / /
sdig pa'i las can 'chi ba'i 'jigs 'gyur te / /
chu chen nang du gru ngan zhig pa bzhin /
zhes gsungs /
de bzhin du chos tshul bzhin byed pa rnams la na tsha sogs sdug bsngal byung yang /
sdug na kun gyi sdug bsngal 'khur / /
sdug bsngal rgya mtsho skems par shog /
ces gsungs pa bzhin du lam du khyer nas 'gro /
'dod pa che bar mnyam yang chos pa'i 'dod pa chos kyi 'dod pa yin pas dge bar 'gro ba soms dang /
de la dgongs nas yang dgon pas /
na ba zug tu mnyam yang grogs su 'khyer / /
'chi ba srog du mnyam yang bde bar snyeg /
'drad mi 'dra chos kyi yon tan yin /
zhes gsungs pas /
chos tshul bzhin bsgrub pa'i grogs po dag la mig yar bltas nas chos rnam par dag pa zhig nges par byed dgos /
dgos pa'i rgyu mtshan yang /
rang cag rnams da lta bde ba kho na 'dod cing sdug bsngal mi 'dod par ma zad /
dbang byung na tsher ma zug pa'i sdug bsngal tsam yang mi bzod par 'dug na ngan 'gro'i sdug bsngal drag la yun ring ba dang /
skye rga na 'chi'i sdug bsngal 'jigs su rung ba 'dig nas bzod /
des na da res rang re rnams mi lus rin po che thob pa'i dus 'dir /
yar mtho ris su phyin nas lha'i bdud rtsi 'thung ba zhig byed dam /
mar ngan song du phyin nas khro chu khol ma dang rnag khrag sogs mi gtsang ba 'thung ba zhig byed /
rang re'i lag na 'dug pa 'dam ga ma nor ba zhig byed dgos te /
rje thams cad @# / /
mkhyen pa tsong kha pa'i zhal nas /
gtan gyi bde ba cig bsgrub pa'i phyir du chos rnam dag bsgrub pa zhig ma byung na /
ma shi tshun chad kyi bde ba bsgrub pa dang sdug bsngal sel ba tsam la brtson pa ni dud 'gro la'ang yod pas /
bde 'gror skyes kyang dud 'gro dang 'dra gsung ste /
shin tu thugs med dud 'gro rnams la'ang ma 'khyags pa dang /
ma rtogs pa'i da lta bde ba dang skyid pa zhig byung na bsam pa yod /
rang re la'ang tshe 'dir kha ngoms grod pa 'grangs tsam gyi bde skyid la thob byar byas nas /
bag med kyis dus 'da' na dud 'gro dang khyad par med de /
sdug bsngal rgya mtsho che las sgrol ba'i gru / /
dal 'byor tshang ba'i rten 'di yin na yang / /
bag med le lo gnyid dang bre mo'i gtam / /
rnyed bkur 'dod pa'i skyon gyis sbags pa yis / /
don med phyogs su bkol bas don chen po / /
bde blag bsgrub pa'i lus bzang chud gson pa / /
mi yi sha tshugs phyugs kyi 'du shes can /
zhes gsungs /
'o na mi lus rin chen thob pa'i dus 'dir sdug bsngal bzlog dgos pa'i rgyu mtshan ci yin zhe na /
mi'i lus rten 'di las gzhan pa'i chos rnam dag bsgrub pa'i rten med de /
ngan song gsum ni sdug bsngal che drangs nas chos bsgrub pa'i sngon la chos kyi mno bsam tsam yang med /
lha rnams ni skyo shas chung bas mi yong /
des na da lta rang cag rnams rnyed par dka' ba'i mi /
lus thob /
dbang po sgo lnga tshang /
sangs rgyas kyi bstan pa rin po che dang mjal /
dge ba'i bshes gnyen gyis zin /
chos byed tshul ni shes /
byed dbang yod pa'i dus 'dir mi byed na nam byed /
dam pa'i zhal nas /
da lta mi khom khom dus nam zhig yin / /
sgrub pa nam byed blta'o ding ri ba /
zhes gsungs /
yang gal te skye ba phyi ma rnams su mi lus 'thob pas de dus byed do zhe na /
da lta mthun rkyen 'dzom pa 'di 'dra'i dus su mi byed par phyi ma ngan 'gror skyes pa'i dus su byed dam /
spyir yang bde 'gro tsam thob pa la tshul khrims la sogs pa'i dge ba sna re dgos /
khyad par dal 'byor gyi rmi lus rnam dag thob pa la tshul khrims rnam par dag pas gzhi bzung /
sbyin sogs kyis grogs byas /
smon lam dri ma med pas mtshams sbyor ba sogs rgyu mang po bsgrub dgos pas /
phyi mar chos byed pa'i rten rnam dag thob pa la da lta chos rnam dag cig byed dgos par 'dug /
'o na tshe 'dir chos ma byas par phyi ma ngan 'gror skyes kyang /
re zhig nas thar yong bas de nas byed do zhe na /
da lta rang re blang dor phran tshegs shes pa'i khungs su byas kyang /
ngam ngam shugs kyis mi dge ba gang 'dra zhig gsog gi 'dug /
ngan song du skyes na blang dor la rmongs pas sdug bsngal myong bzhin du sdig pa rang shugs kyis gsog /
dper na spyang ki la sogs pa rnams la ltos dang /
des na sdug bsngal @# / /
myong bzhin du slar yang ngan 'gro'i rgyu bsags nas bde 'gro'i ming tsam yang mi thos par bskal pa mang por gnas dgos te /
spyod 'jug las /
bdag gi spyod pa 'di 'dras ni / /
mi yi lus kyang thob mi 'gyur / /
mi lus thob par ma gyur na / /
sdig pa 'ba' zhig dge ba med / /
gang tshe dge spyad skal ldan yang / /
dge ba bdag gis ma byas na / /
ngan song sdug bsngal kun rmongs pa / /
de tshe bdag gis ci byar yod / /
dge ba dag kyang ma byas la / /
sdig pa dag kyang nyer bsags na / /
bskal pa bye ba brgyar yang ni / /
bde 'gro'i sgra yang thos mi 'gyur / /
de nyid phyir na bcom ldan gyis / /
rgya mtsho cher g.yengs gnya' shing gi /
bu gar rus sbal mgrin chud ltar / /
mi nyid shin tu thob dkar gsungs / /
skad cig gcig byas sdig pas kyang / /
bskal par mnar med gnas 'gyur na / /
thog med 'khor bar bsags sdig gis / /
bde bar mi 'gro smos ci dgos /
shes dang /
de tsam kho na myong gyur nas / /
de ni rnam thar mi 'gyur te / /
'di ltar de ni myong bzhin du / /
sdig pa gzhan dag rab tu skye /
zhes gsungs pas so / /
des na dal 'byor gyi rten thob pa'i dus 'dir chos rnam dag cig byed dgos shing /
de yang da lta nyid nas byed dgos te /
yang dgon pas /
skye ba'i skyel ma 'di ni phyi thag thung / /
'chi ba dang /
bsu ma 'di ni mel tshe tsha / /
bdag la bzur sa gzhan yod ma yin na /
zhes dang /
dam pas /
g.yeng ba'i rang la 'chi bdag bdud kyis khyer / /
da lta nyid nas sgrubs shig ding ri ba /
zhes pa dang /
yang /
yang dgon pas /
tshe nges med la 'chi ba'i dus btab med / /
dgra 'chi bdag kho dal brel gyi byus mi rtsi / /
dus de ring lus sems bral gyur na / /
gdeng blo bde tshags su chud dam soms /
zhes gsungs pas /
nam 'chi nges med kyi tshe thung zhag 'ga' 'o 'di la dam pa'i chos rnam dag cig bya dgos pa yin no / /
yang mi la la shi yang shi ru chug /
kun gyi lam po che yin pas 'jigs rgyu ci yod zer te /
de ni rang thog tu ma babs pa yin te /
de lta sdug bsngal drag po rkang lag gcod pa'i khrims la thug pa zhig byung na 'jigs skrag ji 'dra zhig skye /
de las 'chi ba kho 'jigs te /
brtse ba med pa'i 'chi bdag gi gshin rjes ni zin /
gnad gcod sdug bsngal gyi tshor ba drag pos ni nyen /
brtsigs pa'i mkhar du sdod dbang med par ni shes /
sdig sdug gtam ngan gsum la ma 'dzem par sha thang thang du bsgrubs pa'i zas nor rnams dang /
gnyen bshes brtse gdung can rnams dang 'bral bar ni shes /
bshang gcis bsgres pa'i stan la ni 'dre ldog byed /
yan lag rnams ni g.yob /
mig rig rig du ni blta /
mi tshe stong zad la song bar ni shes /
las ngan pa'i rlung shugs kyis bdas nas 'jigs rung ngan 'gro'i g.yang sar ni 'khyer la khad /
@# / /
tshe 'di'i rtsa 'jing phun sum tshogs pa'i nang nas rang nyid mar gseb nas spu ston pa bzhin du dbang med kyis skyas chen po myur du 'degs dgos yod na su zhig 'jigs pa ci'i phyir skye bar mi 'gyur te /
zhi ba lhas /
bdag ni mal na gnas bzhin du / /
gnyen bshes kun gyi mtha' bskor yang / /
srog 'chad pa yi tshor bdag /
bdag nyid gcig pus myong bar 'gyur / /
gshin rje'i pho nyas zin pa la / /
gnyen gyis ci phan bshes ci phan / /
de tshe bsod nams gcig skyabs na / /
de yang bdag gis ma bsten to / /
mgon po bdag med bdag gis ni / /
'jigs pa 'di 'dra ma 'tshal bas / /
mi rtag tshe 'di'i ched dag tu / /
sdig pa mang po nye bar bsags / /
skye bo yan lag bcad pa'i sar / /
de ring khrid pa'ang bred gyur te / /
kha bskoms mig rtsa zhan la sogs / /
sngar las gzhan du 'gyur mthong nas / /
gshin rje'i pho nya 'jigs 'jigs lta'i / /
sha gzugs can gyis zin gyur te / /
'jigs chen nad kyis thebs gyur pa / /
rab tu nyam thag smos ci dgos / /
su zhig 'jigs chen 'di las bdag /
legs par skyob par byed 'gyur zhes / /
bred sha thon pa'i mig bgrad de / /
phyogs bzhir skyabs dag 'tshol bar byed / /
phyogs bzhir skyabs med mthong nas ni / /
de nas kun du yi mug gyur / /
gnas der skyabs yod ma yin na / /
de tshe bdag gis ji ltar bya /
zhes dang /
rgyal sras rin po ches kyang /
tshe 'di skad cig gcig gis 'dzad 'gyur zhing / /
bsags pa'i longs spyod spyod pa'i dbang med par / /
glo bur nyid du du ma'i nang nas bdag /
gcig pur 'gro tshe tshe 'di'i mdun mas bslus / /
ba spu gyen langs bshang gci 'thur du rgyug /
byang sha phyir spos mig 'bras nang du bros / /
zas kyi zhen log skom gyi sred pa 'phel / /
lus bskyod mi nus sems kyi gya gyu ldang / /
'di 'dra'i sdug bsngal drag pos btab pa'i tshe / /
sman pa mkhas kyang bcos pa'i thabs med cing / /
zang zing rim gros bzlog par mi nus na / /
gnyen bshes brtse gdung che yang ci byar yod / /
rig rig mig gis nye du'i gdong la blta / /
nom nom lag pas rang gi gos la 'ju / /
ngar ngar dbugs kyi 'phreng ba chad la nye / /
'jigs 'jigs 'dra ba'i gshin rjes zin pa na / /
'khor los sgyur rgyal gyis kyang skyob mi nus / /
stong gsum nor gyis bkang yang bslur mi rung / /
zhes gsungs pas so / /
des na tshe 'di'i gnyen tshan dang lus longs spyod gang la'ang ma chags par tshe dang sgrub pa mnyam pa'i 'chi chos rnam dag gcig byed dgos te /
tshe 'dir lus longs spyod gnyen bshes sogs la chags pas /
tshe 'di dang phyi ma gnyis kar gyi sdug bsngal gyi rgyu byed pas so / /
de ltar yang rgyal sras rin po ches /
nye du la sogs pa rtse bas tshe 'di yi / /
phun tshogs sgrub @# / /
la nan gyis bskul byed na / /
phan par 'dod nas gnod par byed pa yi / /
blun po tshe 'di don gnyer de dag nyid / /
thar bar bya phyir tshe 'di blos btang nas / /
zab mo'i lam la 'bad par bya dgos pas| |de dag don du de dag rab spangs nas / /
dben par bsgrub la brtson pa shin tu gces / /
'byor pa'i tshe na bros kyang rjes su snyeg /
rgud pa'i tshe na drung du bsnyegs kyang 'bros / /
bu yis rang gi pha yang gsod byed na / /
nye du rnams la su zhig yid rton byed / /
mngon du gyur na dga' ba'i tshul ston cing / /
lkog tu gyur na mi snyan sna tshogs sgrog /
phan btags lan du gnod pa skyel byed pa'i / /
byis pa'i grogs pos mdza' yang nges par bslu / /
'byor tshe bzhin 'dzum kha gsag sna tshogs byed / /
bdag gi 'byor ba thabs kyis 'brel byed cing / /
rgud na bzhin bsdus 'thab cing cung zad kyang / /
phan med gnyen bshes skyong ba 'khrul bar zad / /
gnyen mngas dar ba bsdongs nas pha rol 'joms / /
so sor gyes nas nang du chags sdang byed / /
gal la babs na pha bu phan tshun gsod / /
gnyen gyis phan bde bsgrub pa shin tu dkon /
zhes dang /
'tshol ba'i tshe na nyon mongs brgya yi rten / /
rnyed nas spyod par 'dod tshe ser sna'i gzhi / /
gal te gzhan gyis phrogs na smre sngags rgyu / /
shi nas phan pa med pa'i nor gyis ci / /
zhes gsungs /
gal te phyi mar mi phan kyang tshe 'dir phan pas zas nor sogs bsgrubs nas rgyags phye sogs 'dzom pa dang chos bya'o zhe na /
tshe 'dir phan pa zas phyi mar gnod pa thu /
zas nor sngon gyi spyin shugs shig med na bsgrubs kyang 'grub pa'i nges pa ni mi 'dug /
da lta mi kha cig rkang khrag sa /
lag khyag rdo byas /
kha cig lho tshong byang du sdebs /
byang tshong lhor sdebs /
kha cig ar jag brku gsum byas kyang skyid po mig gis mi mthong ba 'dug /
kha cig dal bar bsdad kyang 'bol le shig ge ba yong ba 'dug /
rang re'ang shi ma le bung kyang dkon mchog mkhyen snyam du blo bltos bcas /
chos la 'bungs na tshe 'di phyi gnyis kar du /
'tshengs nas 'gro ba 'dug ste byed mkhan nyung /
sa paN gyis /
blo ldan tshe 'di sgrub na yang / /
chos kyis bsgrubs na bde bar 'grub / /
dam pa rnams dang chom rkun gyi / /
phun sum tshogs pa'i khyad par ltos /
zhes gsungs /
des na thog tu mi 'bab la nyes pa che ba'i tshe 'di'i mdun grabs zhor la bskyur nas phyi ma'i grabs byed dgos te /
rgyal sras rin po ches /
phyi rtsis grabs gshoms grog skam nya rgya 'dra / /
bsam pa thog tu mi khel 'dod mdun bskyungs / /
cis kyang dran na 'byor rgud 'du 'bral sems / /
bltos thub chos las 'dug ge ma Ni ba /
zhes dang /
dam pas /
phyi ma'i gnas der grogs po thams cad song / /
zla grogs rgyags phye yod dam ding ri ba /
zhes gsungs pa ltar bsam mo / /
'o na @# / /
nam 'chi nges med kyi tshe thung zhag 'ga' 'o 'di la gnyen 'khor dang /
lus longs spyod snyan grags sogs tshe 'di'i bde skyid gang la'ang ma chags par chos rnam dag cig byed dgos na /
byed tshul gang 'dra zhig byed pa yin zhe na /
spyir thams cad mkhyen pas gdul bya'i dbang gis sna tshogs shig gsungs kyang /
ches gtso bor gyur pa gdul bya mchog dman 'bring gsum ga la nye bar mkho ba'i chos nyams su len tshul mdo rgyud dang /
dam pa rnams kyis dgongs pa gcig dang dbyangs gcig gis gsungs tshul mdor bsdus te ston pa ni 'di ltar /
de'ang khyim na gnas pa ni nyon mongs pa du ma'i skyon dang bcas pa /
rab tu byung ba ni nyon mongs pa las rgyab kyis phyog shing chos bsgrub pa dang rab tu mthun pas na /
mkhas pas ni rab tu byung ba la mngon par dga' bar bya zhing /
de'ang khyim gyi nyes dmigs dang /
rab tu byung ba'i phan yon legs par bsams na /
sngar rab tu byung ba rnams bsam pa brtan pa dang /
khyim pa rnams kyang smon par 'gyur bas bag chags bzang po 'jog par 'gyur bas cung zad brjod par bya'o / /
de la khyim pa rnams ni 'byor pa chen che bas nyams kyis dogs pa dang /
'bad pas bsrung bas gdungs pa'i sdug bsngal dang /
dbul na dbul bas 'tshol ba'i sdug bsngal dang /
phyi ma'i sdug bsngal gyi rgyu bya ba ngan pas brel zhing /
shin tu rmongs pas phyin ci log la bde bar 'dzin pa las ngan gyi 'bras bu yin te /
skyes rabs las /
brtson ra 'dra ba'i khyim la ni / /
nam yang bde bar ma sems shig /
phyug gam yang na dbul yang rung / /
khyim na gnas pa nad du che / /
gcig ni bsrung bas nyon mongs la / /
gnyis pa 'tshol bas sha thang ngo / /
phyug gam yang na dbul yang rung / /
gang na bde ba med gyur pa / /
de la dga' ba rmongs pa ni / /
sdig pa'i 'bras bu smin pa nyid /
ces gsungs shing /
chos sgrub pa'i khungs byas kyang rang bzhin gyis chos dang 'gal te /
de nyid las /
khyim gyi so nam byas na ni / /
brdzun du mi smrar mi rung zhing / /
pha rol nyes pa byed pa la / /
nan tur mi byar mi rung ngo / /
gal te chos bshad khyim gyi so nam 'chor / /
khyim la phyogs na chos kyang ga la 'grub / /
chos kyi las ni rab tu zhi ba yin / /
khyim gyi don ni drag shul can gyis 'grub / /
de bas chos dang 'gal ba'i skyon yod phyir / /
bdag la phan 'dod su zhig khyim na gnas /
shes dang /
dregs dang nga rgyal gti mug sprul gyi tshad / /
rab tu zhi ba dga' ba'i bde 'jig pa / /
sdug bsngal mi bzad mang po'i gnas gyur khyim / /
khung dang 'dra bar su zhig gnas par byed /
ces gsungs pas /
khyim gyi nyes dmigs rig par byas nas /
tshe rabs thams cad du rab tu 'byung ba'i smon pa bya ste /
drag shul can gyis zhus pa las kyang /
bdag kyang sdug bsngal gyi gnas khyim gyi gnas nas mngon par byung ste nam @# / /
zhig na 'di lta bu spyod par 'gyur /
bdag kyang nam zhig na dge 'dun gyi las dang /
gso sbyong gi las dang /
dgag dbye'i las dang /
'dud pa'i las de la gnas par 'gyur snyam nas /
des 'di ltar rab tu byung ba'i sems la dga' bar bya'o / /
zhes khyim pa'i byang sems kyis kyang bsnyen par rdzogs pa la smon par gsungs shing /
rje btsun byams pas kyang /
rab tu byung ba'i phyogs dag ni / /
yon tan tshad med rnams dang ldan / /
de ltas sdom brtson khyim pa yi / /
byang chub sems dpa' las khyad 'phags /
zhes gsungs la /
sha ra ba'i zhal nas kyang /
khyim pa las kas brel ba'i dus su gos bzang bzang gyon la den phar song dang /
rab tu byung ba a re skyid snyam nas ma 'ongs pan rab byung gi bag chags 'jog gsung /
mchog gi sprul sku'i rten can gyi yang dag par rdzogs pa'i sangs rgyas rnams kyang rab byung gi rten kho na la 'byung gi /
khyim pa'i rten la mi 'byung ste /
cho 'phrul chen po bstan pa'i mdo las kyang /
'dod pa dag ni rab tu bsten byed cing / /
bu dang chung ma dag la sred bskyed nas / /
smad par bya ba'i khyim la brten pa de / /
bla med byang chub dam pa gzhar mi thob / /
gang dag 'dod pa lci skam me bzhin spong / /
bu dang chung ma dag la sred spangs nas / /
khyim gyis skrag ste khyim nas mngon byung ba / /
de dag byang chub mchog 'di rnyed mi dka' / /
gang dag khyem na gnas par byed bzhin du / /
byang chub dam pa mchog 'di thob pa yi / /
sangs rgyas gang yang sngon chad ma byung ste / /
ma 'ongs pa na'ang mi 'byung gnas pa med / /
rgyal srid mchil ma'i thal ba bzhin spangs nas / /
dben par 'dong ste dgon par gnas byed pa / /
nyon mongs spangs te bdud ni bcom nas su / /
byang chub rdul med 'dus ma byas 'tshang rgya /
zhes dang /
lung las kyang /
phan yon lnga mthong ba'i mkhas pas rab tu byung bar mos par 'os te /
lnga ni /
rang gi don ma 'dres par thob par 'gyur ba dang /
bran dang mngag gzhug dang /
bkol ba dang /
rang dbang med cing dga' mgur 'gror med pa dag gis mchod pa dang bstod par bya bar 'gyur ba dang /
mya ngan las 'das pa 'grub pa dang /
bde ba bla na med pa thob pa dang /
myang 'das de thob pa las nyams kyang lhar skye ba dang /
sangs rgyas kyi nyan thos skyes bu dam pa yang dag par song ba mchog rnams kyis rnam grangs du mar rab tu byung ba bsngags par mthong bas /
mkhas pas rab tu byung bar bya bar 'os pa nyid /
ces gsungs so / /
des na thar pa dang thams cad mkhyen pa bsgrub pa la rab byung gi rten bsngags par mdo rgyud tshad ldan gyi dgongs 'grel dang bcas pa rnams mi mthun pa med pas /
khyim pa rnams kyang 'di lta bu'i gnas la smon par bya zhing rab tu byung ba rnams kyis ni chos gos dang /
lhung bzed dang /
bsod @# / /
snyoms ngan ngon tsam gyis chog shes par byas nas /
rang rgyud kyi nyon mongs pa sbyong zhing /
gzhan gyi yon gnas byed pa'am de lta bu la smon par bya dgos te /
gzhon nu ma bdun gyi rtogs pa brjod pa las /
skra rnams bregs par gyur nas ni / /
phyag dar khrod kyi gos 'chang zhing / /
dgon pa yul du 'dod par ni / /
nam zhig de ltar 'gyur zhig gu /
gnya' shing gang tsam rnam blta zhing / /
sa yi lhung bzed lag thogs nas / /
dbyas med khyim nas khyim du ni / /
nam zhig slong mo spyod par 'gyur / /
rnyed dang bskur stir chags med cing / /
nyon mongs tsher ma'i 'dam rdzab dang / /
sbyong bar byed cing grong khyer gyi / /
sbyin pa'i gnas su nam zhig 'gyur /
zhes gsungs pa ltar bsam mo / /
yang 'ga' zhig gos phyag dar khrod dang 'tsho ba bsod snyoms la brten pa ni /
mi gzhan gyis sprang po ltar brnyas pa byed pa dang /
ngal zhing dub pas sdug bsngal gyi 'du shes 'byung ba yang yod mod kyang /
blo dang ldan pa dag gis ni de'i gnyen por sdug bsngal dang len dang /
chos la nges sems kyi bzod pa bsten nas spro ba'i 'du shes bskyed dgos te /
yang dag par rdzogs pa'i sangs rgyas kyis kyang gos rin thang med pa 'bum ri ba dang /
kha zas ro brgya pa spangs nas phyag dar khrod kyi chos gos dman pa gsol zhing /
nyid kyi lhung bzed nyid kyis bsnams nas grong khyer du bsod snyoms la byon pa'i drang srong chen po'i rnam thar la sdug bsngal gyi 'du shes bskyed na /
tshe rabs gzhan du sdug bsngal dngos myong dgos pa dang /
bcom ldan 'das kyis ni bsod snyoms la sogs pa sbyangs pa'i yon tan bcu gnyis dang ldan pa la lhag par bsngags pa dang bstod par mdzad de /
ji skad du /
sbyangs pa'i yon tan bcu gnyis kyi phan yon bstan pa las /
slong ba'i zas la rab tu zhugs pa ni / /
nga rgyal spong zhing brnyas pa bzod par 'gyur / /
lus ni lci ba'i dbang du gtong mi 'gyur / /
mgron du bos pa'i nyams nga sdug bsngal med / /
tshig tu smra ba med par skye bo dag /
dge ba rgya chen gzhir gyur sbyin la sbyor / /
khyim gyi bslab pa nges par gang yin pa / /
de la spyod pa'i dge slong shin tu mdzes / /
dge slong tshul gyis rang nyams bder 'tsho zhing / /
rang gi brtson pas bsgrubs pa za ba ni / /
'tsho ba'i skyon gyis zil gyis gnon mi 'gyur / /
'di la phyogs su cis kyang 'phongs pa med / /
gang la brten nas rab tu byung de la / /
de bzhin kho nar bsgrub pa rnam par mdzes / /
don du gnyer bas gnod par mi 'gyur zhing / /
dam pa rnams kyis spyod pa'i rjes su 'jug /
nye du'i skye bo sdug dang bdag nyid kyi / /
lus la bsod pa'i kha zas de spangs nas / /
zas kyi ro la chags par ma gyur pa / /
chog par 'dzin pa'i dge slong rab tu brjid /
ces gsungs pa'i phyir ro / /
gnyis @# / /
pa chos lam du longs par byed pa'i gdams ngag ni /
de ltar rab tu byung nas tshul khrims rnam par dag pa bsrung ba yin la /
tshul khrims rnam dag bsrung ba'ang /
tshul khrims bsrungs ba'i phan yon dang /
ma bsrungs pa'i nyes dmigs shes pa la rag las pas /
des na 'di la gsum /
bsrungs pa'i phan yon /
ma bsrungs pa'i nyes dmigs /
de'i phyir tshul bzhin bsrung bar gdams pa'o / /
dang po ni /
so so thar pa'i dbang du byas pa'i tshul khrims 'di ni yon tan thams cad kyi gzhi rten yin te /
dpung bzang gis zhus pa las /
ji ltar lo thog thams cad sa la ni / /
brten nas skyon med par ni skye ba ltar / /
de bzhin tshul khrims brten nas dkar chos mchog /
snying rje'i chus brlan pas ni rnam par skye /
zhes dang /
mgon po klu sgrub kyis kyang /
khrims ni rgyu dang mi rgyu'i sa bzhin du / /
yon tan kun gyi gzhi rten legs par gsungs / /
shes dang /
dgra bcom chos kyi tshong dpon gyis kyang /
ji ltar sa ni skye dgu kun gyi gzhi / /
de las 'bru rnams skye bar 'gyur ba ltar / /
de bzhin 'dul ba sdom brtson rnams kyi gzhi / /
de bzhin de las bsod nams rnams kyang skye / /
tshul khrims yon tan kun gyi gnas su dgongs / /
de yi gnas ni 'dul ba yin par gsungs / /
'di la gnas par gyur na mthar phyin 'gyur / /
'di la mi gnas mthar phyin ga la 'gyur / /
zhes gsungs so / /
gzhan yang /
myang 'das la /
tshul khrims ni dge ba'i chos thams cad kyi them skas so / /
shing la sogs pa'i rtsa bas yin pa ltar rtsa ba'o| |tshong dpon tshong pa thams cad kyi thog mar 'gro ba ltar / /
dge ba'i chos thams cad kyi thog mar 'gro ba'o / /
brgya byin gyi rgyal mtshan bsgreng ba ltar /
chos thams cad kyi rgyal mtshan no / /
sdig pa thams cad dang ngan song gi lam gtan gcod pa'o / /
sdig pa'i nang thams cad gso ba'i sman gyi sdong po lta bu'o / /
srid pa'i lam nyam nga ba'i rgyags tshogs so / /
nyon mongs pa'i dgra 'joms pa'i go mtshon no / /
nyon mongs pa'i sbrul gdug pa sel ba'i rig sngags so / /
sdig pa'i chu las sgrol ba'i zam pa'o / /
zhes gsungs la /
dge slong la rab tu gces pa'i mdo las kyang /
shin tu legs par tshul khrims gang / /
bsdams pa'i mi de mdzes pa'i gzugs / /
'dul ba la ni nye bar gnas / /
tshul khrims bslab la rang yid ches / /
mi de nyi ma gcig la yang / /
bsod nams phung po dpag tu med / /
gsog cing sangs rgyas 'bras bu 'grub /
ces dang /
tshul khrims 'di ni bde ba'i mchog /
tshul khrims 'di ni thar pa'i lam / /
tshul khrims 'di ni yon tan gzhi / /
tshul khrims 'di ni sangs rgyas rgyu /
zhes gsungs so / /
mdor na sangs rgyas kyang sgrib gnyis @# / /
bag chags dang bcas pa zag med kyi shes rab kyis spangs pas thob pa yin la /
shes rab de ni ting nge 'dzin las byung zhing /
ting nge 'dzin de yang lhag pa'i tshul khrims rnam dag las byung ba yin te /
lung las /
dge slong dag tshul khrims la goms par byas na ting nge 'dzin yun ring du gnas par 'gyur ro / /
ting nge 'dzin de la goms par byas na shes rab yun ring du gnas par 'gyur ro / /
shes rab goms par byas na 'dod chags dang /
zhe sdang dang /
gti mug las sems yang dag pa kho nar rnam par grol bar 'gyur /
zhes gsungs pas so / /
gzhan yang tshul khrims la brten nas rim gyis snying rje'i bdag nyid can byang chub sems dpa' rnams dang mtshungs par 'gyur ba dang /
nyes spyod thams cad spangs pa'i thams cad mkhyen pa'i ye shes thob pa dang /
rgyan gzhan ni ha cang rgan pa dang /
gzhon pa la btags na bzhad gad du 'gyur zhing mi mdzes kyang /
tshul khrims kyi rgyan ni rgan gzhon par ma gang la ldan kyang mdzes pa dang /
dri gzhan ni rlung gi phyogs su 'gro bas phyogs re ba yin la /
tshul khrims kyi grags pa'i dri ni phyogs thams cad du 'gro ba dang /
tsan dan la sogs pa'i byug pa ni rab byung la 'gal yang /
nyon mongs kyi tsha gdung sel ba'i tshul khrims kyi byug pa rab byung dang mthun pa dang /
rab byung gi rtags tsam 'dzin par mtshungs kyang /
tshul khrims rnam dag dang ldan pa ni gzhan las phul du byung ste /
dpa' bos /
tshul khrims de ni khyad par 'thob pa'i lam / /
snying rje'i dad can rnams dang mnyam par sgrub / /
ye shes gtsang ma phul gyi rang bzhin te / /
skyon bral rgyan du gyur pa'i mchog ces bya / /
khams gsum kun tu yid 'ong dri bsung ste / /
rab tu byung dang mi 'gal byug pa yin / /
cha lugs mthun yang tshul khrims ldan gyur na / /
mi yi nang na de nyid 'phags par 'gyur /
zhes gsungs shing /
gzhan yang 'bad rtsol gyis ma bsgrubs kyang longs spyod ngang gis 'du zhing /
stobs kyis ma bsdigs kyang skye bo kun ngang gis sdud pa dang /
gnyen bshes sogs ma yin zhing sngar phan btags pa ma yin pa'i ngo ma shes pa'i skye bo rnams kyang byams shing /
rkang rjes kyi rdul yang lha mi rnams kyis mchod pa la sogs pa'i phan yon rnams kyang tshul khrims las byung ste /
de nyid las /
tshig tu ma brjod tshogs su ma gyur kyang / /
nyams su mkho ba'i longs spyod rim gro 'du / /
bsdigs pa med par 'jig rten kun 'dud de / /
tshegs med ma bsgrubs dbang phyug 'thob par 'gyur / /
brjod du ma 'os rigs su 'byung ba dang / /
phan zhing dben pa gang yang ma byas shing / /
sngon chad mi shes skye bo thams cad kyang / /
tshul khrims ldan pa'i skye bo de la 'dud / /
@# / /
rkang pas bkra shis gyur pa'i rdul dag kyang / /
spyi gtsug dam pas blangs shing lha dang mis / /
phyag 'tshal mgos gtugs thob pa kun du 'khyer / /
de phyir tshul khrims dad ldan rigs mchog yin /
zhes gsungs shing /
de dag gi don ni rje thams cad mkhyen pas /
tshul khrims nyes spyod dri ma 'khrud pa'i chu / /
nyon mongs tsha gdung sel ba zla ba'i 'od / /
skye dgu'i dbus na lhun po lta bur brjid / /
stobs kyis bsdigs pa med par 'gro kun 'dud / /
de ltar shes nas yang dag blangs pa'i khrims / /
dam pa rnams kyis mig bzhin bsrung bar mdzad / /
rnal 'byor ngas kyang nyams len de ltar byas| |thar 'dod khyed kyang de bzhin bskyang 'tshal lo / /
zhes gsungs pa ltar ro / /
gzhan yang tshul khrims legs par bsrungs na zas gos kyang rnyed sla ste /
tshul khrims 'chal ba tshar gcod pa'i mdo las /
shA ri'i bu /
nga'i bstan pa 'di la nyes pa thob par mi 'gyur la /
nga'i nyan thos rnams ni chos gos dang bsod snyoms kyis dub par mi 'gyur bas /
shA ri'i bu /
sangs rgyas kyi sa la mngon par brtson par gyis shig /
shA ri'i bu /
'jig rten zang zing la gces par ma byed cig /
shA ri'i bu ltos shig /
nga ni 'di skad du /
rnal 'byor spyod pa'i dge slong rnams la ni lha bye ba stong phrag dag bde ba thams cad kyis stob pas brtson par gnas te /
shA ri'i bu mis ni de lta bu'i mchod pa dang rnyed bkur byed par mi nus so / /
zhes dang /
shA ri'i bu /
gang gis de bzhin gshegs pa'i rigs su byung nas chos de la brtson 'grus kyis gnas na /
'dod pa chung ba'i lha rnams dang /
'dod pa chung ba'i mi rnams dang /
'dod pa chung ba'i sems can thams cad las /
dge slong rnal 'byor spyod pa'i lhung bzed dang /
chos gos 'byung bar 'gyur ro / /
zhes dang /
yang ston pas /
khyim pa'i skye bo thams cad ni / /
sen mo'i steng du zhing rmod kyang / /
nga yi rab tu byung ba rnams / /
'tsho bas 'phongs par mi 'gyur ro / /
zhes gsungs shing /
der ma zad tshul khrims rnam par dag pa bsrungs na snyan pa'i grags pas khyab pa dang /
rgyal po dang mi dang mi ma yin gdug pa can rnams kyis kyang gnod par mi nus pa dang /
sngon sangs rgyas mthong ba'i lha rnams dga' bar 'gyur zhing de dag gis bsrung ba dang /
bde bar gnyid log cing sad par 'gyur ba dang /
'jig rten pa'i skye bo kun gyis bstod cing sbyin gnas su 'gyur ba dang /
bla ma dang grogs tshangs pa mtshungs par spyod pa rnams kyi mdun du ngo nongs pa dang bag tsha ba med pa dang /
yon tan gong 'phel du 'gyur zhing /
'gyod pa med par tshe'i dus byas nas mtho ris su skyes nas /
rim gyis sdug bsngal thams cad las grol ba thob ste /
tshul khrims yang dag par ldan @# / /
pa'i mdo las /
tshul khrims ldan pa sangs rgyas 'byung dang 'phrad / /
tshul khrims ldan pa rgyan rnams kun gyi mchog /
tshul khrims ldan pa dri dang byug pa yin / /
tshul khrims ldan pa gdung ba sel ba'i chu / /
tshul khrims ldan pa dga' ba kun gyi gnas / /
tshul khrims ldan pa 'jig rten kun gyis bstod / /
tshul khrims dag gis 'gro ba dam pa mnos / /
ji ltar sbrul gdug klu chen nag po yang / /
tshul khrims ldan la gnod med gzhan ci smos / /
tshul khrims ldan pa'i dge slong 'od dang ldan / /
tshul khrims ldan pa grags 'gyur bde ba thob / /
ces gsungs so / /
mdor bsdu na /
dpa' bos /
lhar bcas dga' rgyu mi yi longs spyod dang / /
bde mchog ro mchog lha yi phun sum tshogs / /
tshul khrims rgyus byung ci zhig ngo mtshar che / /
sangs rgyas chos rnams de las byung la ltos / /
shes gsungs pa ltar /
tshul khrims la brten nas sangs rgyas kyi go 'phang myur du thob na /
de las gzhan pa'i yon tan rnams lta ci smos /
des na shes rab dang ldan pa rnams kyis phan yon 'di dag legs par bsams la /
bslab pa'i cha phra mo tsam la'ang srog bsngos byas te bsrung ba la gdams pa'i mthil du zungs shig /
gnyis pa ma bsrungs pa'i nyes dmigs ni /
dge slong la rab tu gces pa'i mdo las /
la la'i tshul khrims bde ba ste / /
la la'i tshul khrims sdug bsngal yin / /
tshul khrims ldan pa bde ba ste / /
tshul khrims 'chal ba sdug bsngal yin / /
zhes tshul khrims blangs nas ma bsrungs na nyes dmigs shin tu che bar gsungs shing /
skye ba phyi ma rnams su lcags kyi lhung bzed me 'bar ba la sogs pa'i dmyal ba rnams su yun ring por sdug bsngal myong dgos te de nyid las /
lhung bzed la sogs rab 'bar bas / /
bskal pa stong phrag du ma ru / /
dmyal pa'i khro chu lta bur 'tshed /
ces gsungs pas shin tu 'jigs par gda' /
des na rab byung gi sdom pa blangs nas tshul bzhin du mi srung bar tshe ring po bsdad pa las /
tshul khrims dang ldan bzhin du myur du shi ba bla ste /
ston pas /
dge slong dag srog dang bral zhing shi ba ni bla'i /
tshul khrims nyams shing zhig pa ni de lta ma yin no / /
de ci'i phyir zhe na /
srog dang bral zhing shi bas ni skye ba 'di nyid kyi tshe yongs su zad par 'gyur gyis /
tshul khrims nyams shing zhig pas ni skye ba 'bum phrag brgya'i bar du rigs dang bral zhing bde ba spangs te /
rnam par ltung ba chen po nyams su myong bar 'gyur ro / /
zhes gtan tshigs dang bcas te gsungs so / /
gzhan yang tshul khrims kyi rkang pa nyams na ni /
'khor bas skyo nas thar par 'bros 'dod kyang /
'gro bar mi nus par ma zad slar yang ngan 'gro'i sdug bsngal drag pos 'joms pa dpe dang bcas pa'ang /
ting nge @# / /
'dzin rgyal po las /
mi zhig chom rkun mang pos rab gtses nas / /
'tsho bar 'dod pas bros shing 'gror btsal na / /
de yi rkang pa 'gro zhing rgyug mi nus / /
chom rkun dag gis de bzung bcom pa ltar| |de bzhin tshul khrims nyams pa rmongs pa'i mi / /
'dus byas dag las 'bros par 'dod mod kyi / /
tshul khrims nyams pas de yang 'bros mi nus / /
na rga 'chi ba dag gis shin tu 'joms /
shes dang /
tshul khrims yang dag par ldan pa'i mdo las /
ji ltar mig med gzugs mthong mi rung ltar / /
de bzhin tshul khrims med na chos mi mthong / /
ji ltar rkang med lam 'jug ga la nus / /
de bzhin tshul khrims med na thar mi 'gyur /
zhes nyes pa bstan pa bsam gyis mi khyab cing /
tshul khrims nyams na gsang sngags rnam par dag pa yang mi 'grub ste /
'jam dpal rtsa rgyud las /
tshul khrims 'chal la thub dbang gis / /
sngags 'grub par ni ma gsungs te / /
mya ngan 'das grong 'gro ba yi / /
yul dang phyogs kyang ma yin no / /
byis pa ngan pa 'di la ni / /
sngags 'grub par ni ga la yod / /
skye bo tshul khrims med 'di la / /
de la bde 'gro ga la yod / /
mtho ris su yang mi 'gyur zhing / /
bde ba mchog tu'ang mi 'gyur na / /
rgyal bas gsungs pa'i sngags rnams ni / /
'grub par 'gyur ba smos ci dgos / /
shes mdo rgyud bstan bcos du ma nas tshul khrims 'chal pa'i nyes dmigs mtha' yas pa zhig gsungs so / /
de yang mi tshangs spyod kyi dbang du byas pa'i nyes dmigs ni /
bu ston rin po ches /
log par g.yem pas dmyal ba bsdus 'joms su / /
gsal shing 'bar bar ro smad 'bigs par 'gyur / /
de nas mi ru skyes kyang ma ning 'gyur / /
rmi lam bud med spyad pa'i ro myangs kyang / /
dmyal ba padma ltar gas nang du ni / /
bum par 'tshod cing gtun gyis 'tshog 'gyur na / /
dngos su spyad pa lta yang smos ci dgos / /
bud med mthong nas tshul min yid byed na / /
mig ni zangs zhun 'bar bas sreg par byed / /
bud med glu dbyangs thos pas chags gyur pa / /
rna bar ro myags skol ba ldugs par byed / /
bud med glu dbyangs gar la chags pa yis / /
khu ba phyung nas 'gyod par mi byed pa / /
lcags kyi me mdag char pa lus la 'bab / /
gzhan gyi chung ma la spyad rdzun smra ba / /
ngu 'bod chen por mun pas kun khyab pa / /
spyi bo nas phug lce phyung bcad kyang ni / /
skad cig re rer skye zhing gcod par byed / /
mi ru skyes kyang dmus long 'on pa dang / /
lam zan slong ba dag tu skye bar 'gyur / /
dge bsnyen ma la log par g.yem pa yis / /
rab tu che bar thal ba'i lhag ma yang / /
med par sreg cing tshe rabs bzhi brgya ru / /
za ma dag tu skye bar 'gyur ba yin /
zhes dang /
bud med mtshan ma snyan ngag gis bstod pa / /
skye ba lnga brgya mngal gyi srin bur skye / /
chags pas spyad cing reg @# / /
pas smos ci dgos /
shes /
mdo dang 'dul ba rnams nas gsungs pa'i don bsdus par 'dug pas 'jigs pa shin tu che bar mi gda' 'am /
grogs po dag legs par soms la bcas pa'i cha shas phra mo la'ang rma ma byung ba zhig 'tshal /
yang chos mang du shes kyang tshul khrims ma bsrungs nang na 'gror 'gro ba la khyad par med de /
zla ba sgron ma las /
ji snyed chos kyi rnam pas byang chub kyang / /
thos pas rgyags pas tshul khrims mi srung na / /
tshul khrims 'chal ba ngan 'gror de 'gro ste / /
de la thos pa mang pos skyob mi nus /
shes gsungs pa ltar ro / /
mdor bsdu na phar phyin bsdus pa las /
tshul khrims nyams pas rang don mi nus na /
gzhan don tshul la mthu yong ga las 'ong /
zhes tshul khrims nyams na rang gzhan gyi don gang yang mi nus shing /
gzhan yang tshe 'dir yang thams cad kyis 'phya zhing smod pa dang /
rang dang nye ba rnams ngo tsha zhing yid mi dga' ba dang /
chags sdang 'gran sems can rnams mgu bar 'gyur ba dang /
sngar 'dris med kyi mis kyang rgya cher smod cing /
yid nang du bkug nas bsams na mya ngan ldang zhing 'gyod pa skye ba dang /
dkar phyogs kyi lha rnams kyis rgya cher 'phya zhing /
nag phyogs bdud kyi sde rnams dga' bar 'gyur ba dang /
mkhan slob dang tshangs pa mtshungs par spyod pa'i dam pa rnams kyis thugs khrel zhing /
de dag mthong na 'bros pa sogs bag chags ngan pa 'jog pa dang /
mthar 'gyod bzhin du shi nas ngan song gi sdug bsngal mi zad pa myong dgos pa sogs brjod las 'das te /
dge slong la rab tu gces pa'i mdo las /
bslab la mi gnas rtags 'dzin la / /
'jig rten pa ni thams cad kyi / /
snying du sdug par mi 'gyur zhing / /
kun gyi tshig gi ngan gnod pa /
zhes gsungs shing /
bu ston rin po ches kyang /
gal te khyod ni sdig lta'i dbang gyur te / /
ma mthong 'bras la yid mi ches na yang / /
mthong ba'i chos kyi nyes dmigs mang po zhig /
rang gi blo yis mthong bar ma gyur tam / /
dal 'byor lus la bslab gsum rgyan dang ldan / /
bstan la zhugs nas sgrub pa gtsor byed pa'i / /
dge slong 'dus nas las la spyod pa'i tshe / /
shing rul bzhin du spong ba ma mthong ngam /
zhes dang /
sngon chad rang las dma' dang mnyam pos kyang / /
wa skyes yin zhes brnyas pa ma mthong ngam /
zhes dang /
sngon chad rang la phan thogs 'dris 'brel ba'i / /
ma bzhin sha tsha snying nye'i grogs mchog kun / /
bu gces shi ba'i ma ma ji bzhin du / /
mya ngan khang bur zhugs pa ma mthong ngam / /
sngon chad rang la phrag dog 'gran sems can / /
mi mnyam mnyam du re ba'i 'byung po'i bya / /
gtam ngan mun pa gtibs par shes nas ni / /
skad ngan gad mo sgrog pa ma mthong ngam / /
sngon chad 'grogs 'dris med pa'i lam @# / /
chen mi / /
chags sdang gnyis ka sa dben pa'i skye bo yang / /
lo legs snye ma sad kyis khyer mthong nas / /
mya ngan ca co sgrog pa ma mthong ngam / /
sngon chad chos dang zang zing gnyis ka yis / /
phan 'dogs bka' drin che ba'i slob dpon yang / /
bkor mdzod rku la shor ba'i bdag po bzhin / /
mi dga' bzhin du thabs med ma mthong ngam /
zhes gsungs so / /
gzhan yang tshul 'chal ni wa dang chos bzhi'i sgo nas 'dra bar dkon brtsegs las gsungs te /
mi gtsang ba'i khung du 'jug /
mi gtsang ba'i khung du gzhol /
'tsho ba mi gtsang /
khyi lta bu'i nyon mongs pas pham par byas pa'o / /
des na seng ge dang 'dra ba'i tshul khrims dang ldan pas wa dang 'dra ba'i tshul khrims 'chal ba la bsnyen bkur byas na'ang nyes dmigs shin tu che ste /
lung zhu ba las /
tshul khrims dang ldan pas tshul khrims 'chal ba la shes bzhin du so shing stobs par byed na /
lo stong phrag dgu bcur dmyal bar skye la /
tshul 'chal dang lhan cig skya rengs ma shar gyi bar du nyal na /
lo stong phrag dgu bcu dang /
skya rengs shar nas nyal na lo bye ba phrag dgu bcur dmyal bar skye bar gsungs pas /
tshul 'chal dang mnyam du nyal ba tsam la'ang nyes pa de ltar gsungs na /
tshul khrims 'chal ba'i nyes pa brjod ga na dgos /
gzhan yang tshul khrims 'chal ba tshar gcod pa'i mdo las /
mi dge ba bcu dang ldan pa'i mi zhig gis lo brgya'i bar du bar ma chad par sdig pa bsags pa las /
rab byung tshul khrims ral bas drang srong gi rgyal mtshan gyis g.yogs te /
dad pas byin pa la zhag gcig longs spyad na mi dge ba ches che bar gsungs shing /
lung rnam 'byed las kyang /
lcags gong me lce 'bar ba dag /
zos par gyur pa mchog yin gyi / /
tshul 'chal yang dag mi sdom pas / /
yul 'khor bsod snyoms za ba min /
zhes gsungs la /
bu ston rin po ches /
tshul 'chal yul 'khor bsod snyoms spyod pa ni / /
lcags gong me lce 'bar ba za bar skye / /
khrims 'chal dge 'dun btung ba 'thungs pa yis / /
zangs zhun 'bar ba 'thung bar skye bar 'gyur / /
shes ldan khyod la mang du smos ci dgos / /
tshul khrims 'chal bas sa ni gom gang dang / /
zas ni kham gcig btung ba chu phor gang / /
tsam zhig dge 'dun rdzas la longs spyad na / /
log 'tsho yin te dmyal bar skye bar gsungs / /
de sogs nyes dmigs mang po mdo las gsungs / /
shes gsungs so / /
des na 'di dag la 'ga' zhig blor mi shong ba de 'dra rang cung mi bden snyam du de bzhin gshegs pas bsdigs mo mdzad pa lta bu'i 'du shes skye ba'ang 'byung mod /
de ni lha dang bcas pa'i 'gro ba thams cad kyi mgon skyabs dam pa sangs rgyas bcom ldan 'das bden pa gsung ba de nyid kyi gsung la yid mi ches @# / /
pa'i log rtog chen po yin pas rnam pa thams cad du dgag par bya ste /
dge rtsa 'joms byed dang ngan 'gro'i rgyu che shos shig yin pas so / /
gzhan yang bag med kyi sgo nas bcas pa phra mo las 'das na'ang sdug bsngal chen po thob ste /
lung rnam 'byed las /
gang zhig ston pa thugs rje'i bstan pa la / /
yang bar sems shing cung zad 'da' byed pa / /
de ni de las sdug bsngal gzhan dbang thob / /
smig tshal bregs pas a mra'i tshal nyams bzhin / /
'di na la la rgyal po'i tshig chen yang / /
'das na lan dga' chad pa thob mi 'gyur / /
thub pa'i dka' lung tshul min 'da' byed na / /
dud 'gror skye 'gyur e la'i 'dab klu bzhin /
zhes gsungs pa ltar ro / /
yang ltung ba bshags pas chog snyam nas 'gyod sems dang sdom sems med par 'jug na'ang /
phyir bcos chog zer nas dug za ba dang 'dra ste /
byams pa seng ge sgra'i mdo las /
byams pa phyi ma'i tshe phyi ma'i dus lnga brgya tha ma la byang chub sems dpa' khyim na gnas pa dang rab tu byung ba kha cig /
de dag 'di skad ces /
sdig pa'i las ni nyes pa bshags pas ma lus pa zad par 'gyur ro / /
zhes zer zhing /
de dag gis sdig pa mngon par 'du bya ba mngon par 'du byas nas yang dag par bshags par bya'o / /
zhes ltung ba lhag par 'byin par byed cing /
phyis sdom par mi byed pa dag 'byung bar 'gyur te /
de dag ni 'chi ba'i las can yin no zhes nga smra ste /
'chi ba yang gang zhe na /
'di lta ste /
dper na dug za ba'i mi ngar 'dra bar 'chi ba'i dus byas nas /
log par ltung ba rnams su 'gro bar 'gyur ba yin no / /
zhes dang /
byams pa 'phags pa'i chos 'dul ba 'di la dug ces bya ba de ni 'di lta ste /
bslab pa'i gzhi ji ltar bcas pa dag las 'da' bar byed pa yin pas /
khyed cag gis ni dug za bar mi bya'o / /
zhes gsungs pa ltar ro / /
gsum pa ni /
de ltar phan yon nyes dmigs shin tu legs par rig par byas la /
rang gis ji ltar khas blangs pa'i tshul khrims srog la babs kyang mi gtong bar bsrung dgos te /
ting nge 'dzin rgyal po las /
bskal pa bye ba gang+gA'i bye snyed du / /
dang ba'i sems kyis zas dang skom rnams dang / /
gdugs dang ba dan mar me'i phreng ba yis / /
sangs rgyas bye ba khrag khrig rim gro byas / /
gang gis dam chos rab tu 'jig pa dang / /
bde gshegs bstan pa 'gag par gyur pa'i tshe / /
nyin mtshan du ni bslab pa gcig spyod pa / /
bsod nams 'di ni de bas bye brag 'phags /
zhes sngon bskal pa bzang po'i dus su mkho ba'i yo byad thams cad kyis sangs rgyas bye ba khrag khrig la bsnyen bkur byas pa las /
dus ngan 'di lta bu'i dus su bslab pa sna gcig tsam bsrungs na de bsod nams che bar gsungs pa'i phyir ro / /
de yang de bzhin gshegs pas ji ltar bcas pa'i bslab pa rnams srung bar mi byed na /
@# / /
bdag skra bregs shing gos ngur smrig gyon pa don med do snyam du bsam dgos te /
ting nge 'dzin rgyal po las /
sangs rgyas bstan pa 'di la rab byung nas / /
sdig pa'i las rnams shin tu spyod par byed / /
nor dang 'bru la snying por 'du shes shing / /
bzhon dang ba lang shing rta rnams la chags / /
gang la bslab pa'i nan tan med pa rnams / /
de dag gis kyang ci phyir mgo bo bregs /
zhes gsungs pas so / /
de ltar bsrung ba'i tshul ni bslab bya chen mo rnams su blta bar bya ste /
'dir yi ges 'jigs nas ma bris so /
! /
'dir smras pa /
kwa ye sangs rgyas 'jig rten 'byung ba dang / /
dal ba'i rten dang rab tu byung ba dang / /
tshul khrims dge dang dge ba'i bshes gnyen la / /
brten pa rnyed dkar gsungs pa'i don la dgongs / /
mi lus rin chen nyin mo'i skar ma dang / /
lang tsho'i dpal yang ston ka'i me tog 'dra / /
tshe 'di ri gzar 'bab chu ltar 'gro na| |mi tshe stong zad byed pa khyod dran nam / /
tshe 'di'i lus dang longs spyod kun bor nas / /
rnam shes skyes bu phyi mar 'gro ba'i tshe / /
chos las gzhan gyis phan pa cang med na / /
'chi chos tshags su tshud dam snying rul po / /
sngon chad 'phags pa'i 'gron po grangs med thal / /
bdag cag mya ngan 'khor ba'i thang lus na / /
don mthun phal cher song ba'i tshong pa ltar / /
g.yengs med phyi bzhin bsnyegs dang snying rul po / /
kye ma mthon po kun gyi mtha' ltung zhing / /
bsags pa kun 'dzad 'dus pa'i tha ma 'bral / /
skyes pa kun gyi tha ma 'chi bas na / /
don med bya bas 'da' ba smyon pa rang / /
grogs dag sdug bsngal rgya mtsho sgrol ba'i thabs / /
rnam dag khrims kyi gru gzings la brten nas / /
thar pa dam pa'i gling du deng 'gro zhes / /
ded dpon chos kyi rgyal mtshan 'o dod 'bod / /
'on kyang snyigs dus skye bo khrims las g.yel / /
de phyir gzhan la phan pa dka' mod kyang / /
rang nyid tshe rabs kun tu lam bzang 'dir / /
goms par bya phyir dam pa'i gsung bzhin bkod / /
'dis mtshon legs par spyad pa kun gyi mthus / /
srog gi dbang po 'gags pa'i de ma thag /
yid dga' chos 'dzin padmo las skyes te / /
mi pham 'jam dpal snying po'i zhabs bsten shog /
de yi mthu las rgyal ba'i dam chos kun / /
rgyal ba'i dgongs pa ji bzhin legs bzung nas / /
nam mkha' mnyam pa'i 'gro ba sgrol ba la / /
kun bzang 'jam dpa'i dbyangs dang mtshungs par shog /
ces tshul khrims yang dag par srung ba'i man ngag 'di ni /
las dang po pa rnams la phan gdags pa'i bsam pa nye bar bzhag ste /
snyan ngag dang sdebs sbyor la sogs pa'i tshig gis ma bcings par /
chos smra ba'i dge slong blo bzang chos kyi rgyal mtshan gyis grub pa'i gnas mchog dben sa chos kyi pho brang du rdzogs par sbyar zin pa nyid /
phyis thon bsam grub mthong smon gyi gzhis kar glegs bu'i ngos la @# / /
legs par bkod pa 'dis kyang /
bstan pa rin po che dar zhing rgyas la yun ring du gnas par byed nus par gyur cig ! /
bslu med bla ma mchog gsum thugs rje'i mthus / /
lhag bsam dag pas bskrun pa'i bsgrub pa'i sde / /
legs par tshugs shing dar rgyas yun ring du / /
bstan pa'i gsal byed dam par 'gyur bar shog /
! / /
oM swa sti /
rgyal ba kun dngos rje btsun bla ma yi / /
rlabs chen mdzad pa'i rgya mtsho las 'ongs pa'i / /
tshul khrims bsrung ba'i man ngag yid bzhin nor / /
thar 'dod kun gyi gces nor gcig pu yin / /
gang 'di'i chos sbyin spel ba'i rim gro pa / /
dge slong blo gros rgyal mtshan zhes bya ste| |rig byed 'brug rgyal phyag rdor mched grogs so / /
'di yi phyogs su 'bad pa gang bgyis pa'i / /
rab dkar dge des lus can mtha' dag kyang / /
'dren pa mchog 'dis rjes bzung byin brlabs pas / /
tshul gnas thos bsam sgom pa mthar phyir te / /
bla med byang chub dam pa myur thob shog /
mang+ga laM / / / /
@# / /
oM swasti /
phan bde'i 'byung gnas rgyal bstan yongs 'du'i ljon / /
rab rgyas 'gro kun thar mchog 'bras bzang la| |spyod phyir bkra shis lhun grub chos grwa cher / /
chos sbyin 'dzad med dal 'gro'i rgyun 'di spel / / / /
sarba dza ga taM / / /
