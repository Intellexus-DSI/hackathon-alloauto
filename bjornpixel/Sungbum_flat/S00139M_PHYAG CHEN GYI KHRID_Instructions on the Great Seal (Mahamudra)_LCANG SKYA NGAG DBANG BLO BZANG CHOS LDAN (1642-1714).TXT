@# / /
phyag chen gyi khrid bzhugs so / / / /
na mo gu ru b+dz+ra d+hA ra ya /
lta ba phyag rgya chen po'i khrid nyams su len pa la /
sngon 'gro dang /
dngos gzhi gnyis /
dang po @# / /
la skyabs sems kyi khrid /
bsgoms bzlas kyi khrid /
bla ma'i rnal 'byor gyi khrid dang gsum /
dang po ni /
bsam gtan gyi stan rgyab phyogs mtho la mdun phyogs cung zad dma' ba'i steng du /
lus rnam snang gi chos bdun dang ldan pas 'dug la /
rlung ro dgu phrugs su bsal /
rang rgyud la legs par brtags kun slong bcos te /
dal 'byor don che rnyed dka' /
'chi ba mi rtag pa /
las rgyu 'bras 'khor ba'i sdug bsngal /
rang nyams la dpag te 'gro ba sems can rnams kyang 'khor ba'i sdug bsngal gyi mnar tshul rnams legs par bsam la /
rang dang ma sems can thams cad 'khor ba'i sdug bsngal mtha' dag las skyob pa'i skyabs bslu ba med pa bla ma dkon mchog la skyabs su 'gro bar bya'o snyam pas skyabs yul gsal gdab pa ni /
rang gi mdun gyi nam mkhar mtho dman ci tsam 'tshams par seng ge brgyad kyis btegs pa'i rin po che'i khri chen po'i steng du sna tshogs padma 'dab ma bsam gyis mi khyab pa lte bar 'dab ma bzhi ze'u 'bru dang bcas pa'i ze'u 'bru'i steng du nyi zla'i gdan la rgyal ba kun 'dus kyi bdag nyid drin can rtsa ba'i bla ma rnam pa ngur smrig gi rgyal mtshan 'dzin pa'i dge slong zhal gcig phyag gnyis pa zhi zhing 'dzum pa'i nyams ldan 'gro la phan bde 'gyed pa'i 'od dkar 'phro ba /
phyag g.yas chos 'chad kyi phyag rgya mdzad cing g.yon mnyam bzhag gi steng na ye shes kyi bdud rtsis gang ba'i baiDUr+ya'i lhung bzed bsnams pa /
gur kum bzang po'i mdangs ldan chos gos rnam gsum sku la gsol zhing gser sbyangs btso ma'i mdog can pan zhwa bzang pos dbu la brgyan pa /
de'i thugs kar bcom ldan 'das mnyam med shAkya'i rgyal po de'i thugs khar khyab bdag rdo rje 'chang chen po / /
gsum ka'ang mtshan dpe gsal rdzogs kyis brgyan pa /
sku las 'phros pa'i 'od zer nyi ma stong gi mdangs lngar 'bar ba'i 'ja' tshon sna lngas bskor ba'i dbus na zhabs rdo rje skyil krung gis bzhugs pa'i phung po lnga rigs lnga khams bzhi yum bzhi /
skye mched rtsa rgyus tshigs rnams byang chub sems dpa' /
ba spu rnams dgra bcom pa /
yan lag khro bo / /
'od zer phyogs skyongs gnod sbyin dri za /
tshangs pa dang lha chen po sogs gdan khri rnams su shar ba /
thugs kha nas 'od zer mdun gyi nam mkhar 'phros pa'i sna la rtsa ba'i bla ma gnyis pa zhig la dngos su chos 'brel yod pa'i bla ma rnams kyis bskor ba /
g.yas phyogs kyi nam mkhar 'phros pa'i sna la rgyal tshab byams pa la rgya chen spyod brgyud kyi bla ma rnams kyis bskor ba /
rgyab phyogs kyi nam mkhar 'phros pa'i sna la rgyal ba rdo rje 'chang la nyams len byin brlabs brgyud kyi bla ma rnams kyis bskor ba /
g.yon phyogs kyi nam mkhar 'phros pa'i sna la rje btsun 'jam dbyangs la zab mo lta brgyud kyi bla ma rnams kyis bskor ba /
steng du 'phros pa'i sna la rgyal ba rdo rje 'chang la sogs pa'i /
phyag chen nye brgyud kyi bla ma rnams yas rim nas mtho brtsegs su bzhugs pa /
de dag gi mtha' skor du brgyud pa so so'i bla ma dpag tu med pa /
thams cad kyang pad zla'i gdan la bzhugs pa /
dbus kyi pad '+ngab ? bzhi la mdun nas g.yas bskor du /
gsang 'dus /
'jigs byed /
dus 'khor /
bde mchog rnams kyi lha tshogs @# / /
de dag gi mtha' bskor du /
bla med gzhan /
rnal 'byor rgyud /
spyod rgyud /
bya rgyud rnams kyi lha tshogs /
sangs rgyas byang sems /
rang rgyal /
nyan thos srung ma'i tshogs dpag tu med pas bskor ba /
rang rang gi mdun gdan khri phun sum tshogs pa'i steng du rang rang gis gsungs pa'i lung gi chos rnams 'od kyi rang bzhin can gyi po ti'i rnam par yod pa| gtso 'khor thams cad kyi spyi bo sogs gnas lngar oM AH hUM swA hA dkar dmar sngo ser ljang pa 'od zer kha dog lnga 'phro bas mtshan pa /
sku lta bas chog mi shes shing gsung thos pas ngom pa med pa /
thugs dgyes shing brtse ba chen pos 'gro ba kun rjes su 'dzin pa mdor na skyon kun zad cing yon tan kun rdzogs pa'i bdag nyid can du gsal gdab /
rang gi mtha' skor du ma sems can thams cad sa'i dregs pa bzhin du smug shig ge 'khod pa'i rang gzhan thams cad kyis /
dkon mchog gsum la dpung gnyen dang re bltos 'cha' ba'i gdung shugs drag pos mgrin gcig tu brjod par bsam la /
bla ma la skyabs su mchi'o / /
brgya stong sogs bzlas pa'i mthar skyabs yul spyi dang /
khyad par bla ma rnams kyi gnas lnga'i yi ge lnga las sku gsung thugs 'phrin las kyi rang bzhin gyi bdud rtsi 'od zer dkar dmar mthing ser ljang ba dpag tu med pa babs /
rang gzhan thams cad kyi gnas lngar thim pas lus thams cad gang /
dri ma thams cad dag /
byin brlabs thams cad zhugs byung snyam du bsam /
des phyi ma rnams la'ang rigs bsgre /
de nas mar shes drin dran sogs legs par bsam la byang chub tu sems bskyed de tshad med bzhi bsgom par bya'o / /
gnyis pa bsgom bzlas kyi khrid gzhan nas shes par bya /
gsum pa bla ma'i rnal 'byor gyi khrid ni /
lam gyi gnad yongs su rdzogs pa'i bla ma'i rnal 'byor bla ma mchod pa nas 'byung ba ltar bsgom par bya la /
de'i tshul ni /
rang yi dam gyi lha gang yang rung bar gsal ba'i thugs kha'i hUM las 'od zer 'phros snod bcud rnams sbyangs /
mchod sprin bsam gyis mi khyab pa sprul /
dngos su bshams pa rnams kyang byin gyis brlabs te /
bde stong dbyer med lha lam yangs par zhes sogs tshigs rkang bcu gcig gis bde stong dbyer med pa'i ye shes kyi rang bzhin las grub pa'i 'dod dgu 'byung ba'i dpag bsam gyi ljon pa chen po'i rtser seng khri sogs kyi steng du tshogs shing sngar dang 'dra bar gsal gdab /
phun tshogs bde legs sogs bzhis ye shes pa dgug gzhugs bcings mnyes bya /
gang gi thugs rje sogs sho lo ka lngas phyag 'tshal ba'i yan lag /
skyabs mgon rje btsun sogs sho lo ka bcu gnyis kyis mchod pa 'bul ba'i yan lag ste /
de yang skyabs mgon sogs sho lo ka bzhis chu bzhi nyer spyod rol mo / /
gzugs sgra sogs gnyis kyis 'dod yon /
bye ba sogs drug gis maN+Dal te bka' brgyud gzhan la khrid chen bzhir grags pa'i maN+Dal gyi khrid kyi don 'di la tshang /
dngos bshams sogs brgyad kyis dngos bshams yid sprul gyi mchod sprin dang rang gzhan gyi dge ba /
gur kum sogs bzhis ja dang nang mchod /
yid 'ong sogs bzhis rig ma /
sgrib bral sogs bzhis gsang ba dang de kho na nyid kyi mchod pa /
nyon mongs sogs bzhis @# / /
sman dang lus rnams dbul lo / /
de nas ltung bshags /
spyi bshags /
sdom gsum so so'i phyir bcos /
thogs med dus nas sogs bzhi rnams kyis bshags pa'i yan lag /
chos rnams rang bzhin sogs bzhis yi rangs pa'i yan lag /
phul byung mkhyen brtse'i sogs bzhis bskul ba'i yan lag /
rdo rje'i sku la sogs bzhis gsol ba 'debs pa'i yan lag /
de ltar bskrun pa'i sogs bzhis bsngo ba'i yan lag rnams bya'o / /
de nas bsgrub pa'i mchod pa'i phyir byang sdom dang sngags sdom bzung ba'i cho ga bya /
de nas dad gus drag pos /
phyag chen brgyud pa'i gsol 'debs dang tshigs ci rigs pa'i sgo nas gsol 'debs gdung shugs drag pos lan mang du byas la /
yon tan 'byung gnas sogs bzhis 'dul pa /
gang dang ldan na sogs bzhis mdo sde /
sgo gsum legs bsdams sogs bzhis gsang sngags nas bshad pa'i slob dpon du 'os pa'i yon tan /
sangs rgyas grangs med sogs sho lo ka gsum gyis phyi'i yon tan /
bde gshegs sku gsum sogs sho lo ka gsum gyis nang gi yon tan /
sgrib med lhan skyes sogs bzhis gsang ba dang de kho na nyid kyi yon tan rnams bstan pa ltar dran pa'i sgo nas gsol ba gdab /
khyod ni bla ma sogs lan gsum brjod do / /
de ltar lan gsum sogs brgyad ltar ting nge 'dzin gyi dbang bzhi blangs pa'i mthar rtsa ba'i bla ma'i rdo rje 'chang las rang 'dra gnyis pa zhig mar me gcig las gnyis chad kyi tshul du chad de /
rang gi spyi bor dgyes bzhin du byon nas 'od du zhu ba tshangs bug nas man ngag bzhin du bstim la rtse gcig tu mnyam par gzhag ste 'di bla ma'i rnal 'byor gyi snying po'o / /
de nas zhing mchog dam pa sogs bzhis bshes gnyen bsten tshul /
lan gcig tsam zhig sogs brgyad kyis skyes bu chung ngu'i chos skor /
las dang nyon mongs sogs brgyad kyis 'bring gi chos skor /
de nas chen po'i chos skor las /
nyams thag 'gro ba sogs bzhis mar shes /
drin dran /
snying rje /
sdug bsngal phra mo sogs bzhis byams pa /
rang nyid gces par sogs bzhis rang gces 'dzin la dgrar blta tshul /
ma rnams gces bzung sogs bzhis gzhan gces 'dzin la yon tan du blta tshul /
mdor na pyis pa sogs brgyad kyis bdag gzhan brje tshul /
des na rje btsun sogs bzhi'i skabs mu gtong len gyi dmigs pa yang bya /
snod bcud sdig pa'i sogs bzhis rkyen ngan lam 'khyer /
mdor na bzang ngan sogs bzhis man ngag snying po mdor bsdus pa /
'phen pa gom pa sa bon dang zhes sogs ltar gyi stobs lnga'i nyams len /
sbyor ba bzhi dang sogs bzhis tshogs bsags sdig sbyong mchod gtor gyi zhes sogs ltar gyi sbyor ba bzhi /
bdag 'dzin thul na blo 'byongs te zhes sogs ltar gyi blo 'byongs pa'i tshad /
blo 'byong tho cor ma shor ma shor ba zhes sogs ltar gyi blo 'byong gi dam tshig /
zas gos gnas mal la sogs pa'i zhes sogs ltar gyi blo sbyong gi bslab bya /
gtong len rlung la sogs bzhi'i skabs su byams snying rje lhag bsam gyis kun nas bslang ste sna bug g.yas nas rlung phyir 'bud @# / /
ba dang mnyam du rang gi bde dge thams cad ma sems can thams cad la btang bas de rnams kyi rgyud la skyes /
sna bug g.yon nas nang du rdub pa dang mnyam du ma sems can thams cad kyi rgyud kyi sdug bsngal rgyu bcas thams cad tshur blangs rang rgyud gyi rang gces 'dzin gyi thog tu spungs par bsam pa'i gtong len gyi man ngag bsgoms pa'i sgo nas kun rdzob byang chub kyi sems sbyang /
dus gsum rgyal ba sogs bzhis rgyal sras kyi sdom pa /
lus dang longs spyod sogs bzhi'i skabs su byang sems shes rab can gyi sbyin pa'i nyams len bya /
so thar byang sems sogs bzhis tshul khrims /
khams gsum skye dgu sogs bzhis 'brod pa /
sems can re re'i sogs bzhis brtson 'grus bying rgod rnam par sogs bzhis bsam gtan /
de nyid so sor sogs bzhis mnyam bzhag nam mkha' lta bu'i shes rab /
phyi nang chos rnams sogs bzhis rjes thob sgyu ma /
'khor 'das rang bzhin sogs bzhis snang stong zung 'brel /
de nas rdo rje sogs bzhis sngags kyi sgor 'jug tshul /
skye shi bar do sogs bzhis rim pa dang po / /
snying ka'i 'dab brgyad sogs bzhis rim pa gnyis pa /
lam sna ma zin sogs bzhis /
theg chen 'pho ba'i gdam ngag ni /
sa bon smon lam sun 'byin dang zhes sogs ltar gyi 'pho ba'i man ngag /
mdor na skye zhing sogs bzhis tshe rabs thams cad du rtsa ba'i bla ma'i sras kyi thu bor 'gyur ba /
mgon khyod gang du sogs bzhis rtsa ba'i bla ma gang du mchog gi sprul skur 'tshang rgya tshul bstan pa'i 'khor gyi thogs mar 'gyur bar byin gyis brlobs /
zhes bstan pa ltar don yid la dran pa'i sgo nas brjod /
de ltar gsol ba sogs bzhi'i skabs su rtsa ba'i bla ma'i thugs kha nas 'od zer 'phros snod bcud rnam sbyang /
de rnams mchod sprin dang bcas pa dpag bsam gyi shing la thim /
de seng khri la /
de sna tshogs padma la /
de'i steng gi lha rnams phyi rim nas rtsa ba'i bla ma'i bar la| steng gi phyogs bzhi'i dngos brgyud kyi bla ma rnams rang rang gi gtso bo la /
steng gi nye brgyud rnams mas rim nas rdo rje 'chang la thim pa'i gtso 'khor lnga la sems cung zad bzung / /
de nas 'khor rnams dang gdan yang gtso bo la thim /
gtso bo dgyes bzhin du rang gi spyi bor byon pa'i 'od du zhu ste tshangs bug nas zhugs /
snying khar bla ma dang yi dam gyi thugs dang rang gi sems dbyer med du gyur bar bsam la mnyam par bzhag go /
gnyis pa dngos gzhi ni /
de ltar bsam pa'i snang ba ban ne bun ne ba'i ngang nas brgyal ba lta bu'i yid byed thams cad bkag pa ma yin par re dogs la sogs pa'i rnam rtog gis bcas bcos gang yang mi byed cing /
bla ma'i thugs dang rang gi sems dbyer med du gyur pa de nyid mi brjed pa'i dran pa dang /
de las sems gzhan du 'gyur mi 'gyur rtog pa'i shes bzhin gyi byar ba gnyis dang ldan pas bla ma'i thugs dang dbyer med pa'i rang gi sems la bying rgod dang bral bar rtse gcig tu mnyam par bzhag /
de ltar mnyam par bzhag pas sems gsal zhing rig pa di nges byung ba na de kha'i ngo bo la dran pa hri gyis sgri ma ste gcer gyis blta /
de'i tshe sems 'gyu ba'am rnam rtog gzhan skyes na rnam @# / /
rtog gang skyes pa de nyid ngos zin par byas te /
de'i ngo bo la bltas pas rang yal du 'gro bas de ltar ram yang na ral skor mkhan bzhin du rnam rtog ci skyes pa de 'phro 'thun mi 'jug par rbad rbad gcod pa gang rung bya /
de ltar byas pas sems 'gyur ba med par gnas pa'i tshe dran shes ma shor bar khongs grim zhing phral sems la tsab tsub med par lhod chags pa zhig byas la mnyam bzhag gi ngang du lhod kyis glod nas bzhag /
de ltar bskyang pa'i lag rjes la mnyam bzhag gi ngo bo gang gis kyang ma bsgrib pa dangs shing gsal ba /
gzugs can gyi dngos po gang du'ang ma grub pas stong sangs nam mkha' lta bu yul rnams me long la gzugs brnyan lta rags la hrig ge 'char ba /
'di yin 'di min gyi dngos bzung dang bral ba'i nyams 'char la de ni sems kyi kun rdzob pa'i ngo bo mthong bar 'jog /
de nas sngar gyi mnyam bzhag gi ngang nas shis pa'i cha shas phra mo zhig gis ting nge 'dzin bsgom pa po'i gang zag nga de blo lhan skyes la ji ltar snang legs par brtags la nges byung ba na de la snang ba ltar gyi nga de yod na khams drug gam lus sems gnyis dang gcig dang tha dang gang rung du grub dgos gcig tu grub nang dang nga yi khams drug gam lus sems zhes len pa po dang blang bya so sor mi 'thad cing /
khams drug gam lus sems gnyis yod pa ltar rang yang ngo bo tha dad pa drug gam gnyis yod pa dang /
nga gcig yin pa bzhin khams drug gam lus sems gnyis kyang gcig tu 'gyur dgos na de ltar mi 'thad pas gcig tu ma grub /
tha dang du grub na khams drug dang lus sems gnyis so sor bsal rjes su de 'dra'i nga de 'di'o zhes ngos bzung rgyu yod dgos na de med pas tha dad du ma grub snyam pa'i ka nang bzhi tshad pa'i dpyad pas btsal bas de 'dra'i nga de gtan nas med par lhang gis nges pa'i tshe blo gzhan gyis bar mchod par nges shes de kha'i 'dzin stangs kyi yul la rtse gcig tu mnyam par 'jog pa'am /
yang na sems gsal zhing rig pa de ji ltar snang ba rtar snang ba rtags nas snang ba ltar gyi sems de rang gi skad cig snga phyi'i rgyun dang gcig tha dad gang du grub dpyad pas ma rnyed pa la ma nyam par gzhag /
de ltar mnyam bzhag nam mkha' lta bu'i rnal 'byor bskyangs pa'i thun mthar phyag rgya chen po bsgom pa las zhes sogs kyis dge ba rdzogs byang du bsngo bar bya'o / / / /
'di ni slob dpon rin po che rdo rje 'dzin pa chen po dkon mchog rgyal mtshan dpal bzang po'i zhal snga nas las phyag rgya chen po'i khrid kyi bka' drin mnos pa'i tshe legs par bstsal pa las mdor bsdus pa cig gyi na pa ngag dbang blo bzang chos ldan gyis rang gi brjed thor bkod pa la rang blo'i dri mas spags pa'i nongs pa'i tshogs ci mchis pa thams cad bla ma rdo rje 'dzin pa nyid la 'chags pas nongs par mi 'gyur bar mdzad du gsol / / / /
