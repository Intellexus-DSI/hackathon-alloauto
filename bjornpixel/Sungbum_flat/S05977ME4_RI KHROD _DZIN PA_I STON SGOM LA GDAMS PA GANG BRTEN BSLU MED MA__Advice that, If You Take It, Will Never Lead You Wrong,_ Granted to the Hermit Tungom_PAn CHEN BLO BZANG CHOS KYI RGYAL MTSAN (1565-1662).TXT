@# / /
na mo gu ru many+dzu g+ho ShA ya /
gang la brten na bslu ba med pa'i skyabs / /
mchog gsum ngo bo rje btsun bla ma'i zhabs / /
gus pas bsten nas dad ldan slob ma la / /
brtse ba'i sems kyis snying gtam 'di skad smra / /
rnyed dka' dal 'byor mi lus thob dus 'dir / /
gtan gyi 'dun ma byang chub ma bsgrubs na / /
bde 'gror skyes kyang dud 'gro mngon sum nyid / /
rang gis rang nyid bslus par gdon mi za / /
rgan gzhon bar ma'i nges pa ma mchis par / /
yang yang glo bur 'chi ba mthong na yang / /
rtag 'dzin rnam g.yeng le los dus 'da' ba / /
don snying nang nas rul bar the tshom med / /
tsher ma'i sdug bsngal tsam yang mi bzod kyang / /
bslab khrims tshul bzhin mi srung g.yo sgyu can / /
ngan song sdug bsngal 'bar ba'i mes bsregs tshe / /
'gyod kyang bya thabs med do grogs po dag /
srid pa'i phun tshogs ji ltar thob gyur kyang / /
mnog chung nyes mang brgya phrag 'byung ba'i gnas / /
dug dang 'dres pa'i kha zas bzang po la / /
shes dang ldan pa su zhig dga' bar sems / /
skye rga na 'chi sdug bsngal rba glong can / /
gting zab 'jigs rung 'khor ba'i rgya mtsho che / /
sgrol ba'i gru rdzings bslab gsum rin chen las / /
lhag pa gzhan med tshul bzhin nyams len 'tshal / /
thog med dus kyi drin can pha ma la / /
byams dang snying rjes drangs pa'i sems bskyed nas / /
dus gsum rgyal sras spyod pa'i rjes zhugs na / /
dal 'byor mi lus thob pa'i dgos pa yin / /
mos gus 'bral med bla ma'i rnal 'byor dang / /
ci snang sgyu ma lha sku'i nyams len dang / /
stong nyid snying rje'i snying po'i rnal 'byor la / /
nyin mtshan kun tu g.yel ba med pa gces / /
bdag tu 'dzin @# / /
pa'i dug chus yid myos pas / /
ming rkyang chos kun bden par snang zhing zhen / /
snang zhen de ltar grub pa lha lam gyi / /
padmo lta bur rnam dpyod mig gis ltos / /
tshogs drug yul du snang ba ci shar yang| |dgag sgrub mi bya snang ba'i tshul la blta / /
snang tshul brtags pas gnas tshul rjen par 'char / /
shar ba'i ngang du rtse gcig mnyam par zhog /
dben par 'dug kyang bag yangs spyod pa dang / /
lung ma bstan gyi bya bas 'da' byed na / /
mi med dgon pa'i ri dwags rnam thar bzhin / /
des na g.yeng med bag yod legs par bsten / /
blo dang ldan la mang du smos ci dgos / /
phan pa'i gdams ngag bsdus pa 'di yin te / /
rang gi sgo gsum bya ba ci byed kyang / /
rtag tu thub pa'i gsung dang mthun par gyis / /
chos rnams bden med rkyen gyis bsgyur ba'i phyir / /
rang gzhan dus gsum dge tshogs ma lus pa / /
'khor gsum yongs su dag pa'i rgyas btab ste / /
ma rnams don du byang chub chen por sngos / /
tshul 'di ri khrod 'dzin pa'i ston sgom gyis / /
bskul bar gyur tshe mang thos spong ba pa / /
blo bzang chos kyi rgyal mtshan zhes bya bas / /
shAkya'i rgyal po'i mdun sar dge bar smras / / / /
