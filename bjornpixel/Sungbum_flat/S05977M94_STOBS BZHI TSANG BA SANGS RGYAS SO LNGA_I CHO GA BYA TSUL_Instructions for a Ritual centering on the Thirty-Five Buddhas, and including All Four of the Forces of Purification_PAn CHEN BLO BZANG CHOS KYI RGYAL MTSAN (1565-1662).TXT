@# / /
na mo gu ru many+dzu g+ho ShA ya /
'phags pa nye bar 'khor gyis zhus pa'i mdo las gsungs pa /
sdig pa'i gnyen po stobs bzhi yongs rdzogs tshang ba /
sangs rgyas so lnga'i cho ga byed par 'dod pas /
mgon po gser gling pa'i rnam thar bzhin sbyor ba'i chos dang /
dkon mchog gi rten dang /
mchod pa'i tshogs legs par sbyar nas /
@# / /
skyabs 'gro sems bskyed tshad med bzhi rgyud dang 'dres nges sngon du btang /
khyad par sems can thams cad kyi don du myur ba myur bar rdzogs pa'i sangs rgyas kyi go 'phang thob par bya /
de'i phyir du bde bar gshegs pa so lnga la mchod bstod sngon du 'gro ba'i sgo nas sdig pa bshags pa'i cho ga la 'jug par bya'o snyam pa gsum mam bdun sogs bya /
dngos gzhi ni 'di ltar /
! rgyal ba kun gyi thugs rje smon lam dang / /
bsod nams ye shes las grub ci 'dod par / /
'char ba'i rin chen rang bzhin sa yi gzhi / /
ga bur tsan+dan sbrul snying dri ldan pa'i / /
padma ut+pal ku mu da la sogs / /
lha rdzas mdzes pa'i me tog gcal du bkram / /
lo ma me tog 'bras bus g.yur za ba'i / /
ljon shing phreng ba yid bzhin mtsho yis brgyan / /
sprul pa'i bya tshogs chos kyi gsung snyan bsgyur / /
kun bzang mchod sprin rgya mtshos gang ba'i dbus / /
gzhal med pho brang gru bzhi sgo bzhi pa'i / /
lte ba g.yas g.yon shar lho nub byang du / /
seng khri pad zla'i gdan gsum brgyad bzhis brgyan / /
dbus su bdag cag ston pa shAkya'i gtso / /
gser gyi mdog can sa gnon mnyam gzhag mdzad / /
de yi g.yas g.yon rdo rje'i snying po dang / /
rin chen 'od 'phro shar phyogs g.yas bskor gyis / /
klu dbang rgyal po nas bzung dri med par / /
lho phyogs dpal byin gzi brjid mtha' yas bar / /
nub phyogs 'od dpal nas bzung dran pa'i dpal / /
byang phyogs mtshan dpal nas bzung ri dbang rgyal / /
ston pa mchog dang bde gshegs klu'i dbang phyug /
ma gtogs rim bzhin rigs lnga'i rnam pa can / /
re re'ang 'phags tshogs rab 'byams 'khor gyis bskor / /
gang 'dul ngo mtshar mdzad pa'i zlos gar gyis / /
chos dbyings rgyas par 'gengs shing bzhugs par bsam / /
yang na 'di ltar gsal gdab /
mdun gyi nam mkhar kun tu bzang po yi / /
rnam thar las byung mchod sprin 'khrigs pa'i dbus / /
nor bu'i seng khri padma zla ba'i steng / /
khams gsum 'gro ba'i bla ma shAkya'i gtso / /
gser gyi lhun po nyin byed bye ba'i 'od / /
kun nas 'phro ba ji bzhin mdzes par bzhugs / /
ston pa'i dbu yi g.yas g.yon gnyis gnyis dang / /
de 'og rim bzhin lnga phrag zung ldan gsum / /
sna tshogs pad ma zla ba'i gdan gyi steng / /
de bzhin gshegs pa rdo rje'i snying po nas / /
sangs rgyas ri dbang rgyal po'i bar so bzhi / /
bde gshegs rigs lnga'i sku mdog phyag rgya can / /
rang rang rgyal sras nyan thos rang rgyal dang / /
bka' sdod rgya mtshos bskor nas bzhugs par bsgoms / /
rnam gnyis rang rang blo dang bstun byas la / /
ye shes spyan drangs bzang po spyod pa dang / /
spyod 'jug las gsungs @# / /
yan lag bdun pa phul / /
stobs bzhi'i rnam pa ji bzhin gsal ba'i ngang / /
phyag bcas ltung bshags gsum bdun nyer gcig gam / /
brgya stong sogs brjod mjug tu tshogs zhing rnams / /
byin gyis brlab phyir dgyes shing bdag la thim / /
bdag nyid bstan pa'i bdag po'i nga rgyal gyis / /
thub dbang bde gshegs spyi yi snying po sogs / /
ma yengs legs par bzlas mthar smon lam dang / /
bsngo bas brgyan pas mi bzad sdig ltung gi /
mun nag kun 'joms nyi ma'i mchog tu gsungs / /
tshul 'di mang thos sgrub la brtson pa yi / /
sdom brtson snying stobs rgya mtshos nan tan du / /
bskul tshe blo bzang chos kyi rgyal mtshan gyis / /
thams cad mkhyen pa dpal ldan zhi ba 'tsho'i / /
mdo mchog sbyor ba bka' gdams gong ma yi / /
gnas brtan bsgrub pa'i cho ga bzhin bskyar ba'i / /
dge bas 'gro kun sdig ltung 'ching ba las / /
rnam grol bla med byang chub myur thob shog /
ces pa 'di yang /
btsun pa blo bzang chos kyi rgyal mtshan gyis sbyar ba'o / / / /
