! / /
na mo many+dzu g+ho ShA ya /
gang zhig zhabs pad gus pas rab bsten na / /
'dod pa thams cad bde blag stsol mdzad pa / /
'dren mchog bla ma'i zhabs la phyag byas te / /
mdor bsdus smra ba 'di ni nyan par gyis / /
bzang po'i las mang dag gis legs bsgrubs pa'i / /
dal ba'i rten bzang 'di 'dra rnyed pa'i tshe / /
nyin mtshan kun tu dge la ma 'bad na / /
de las bslus par gyur pa gzhan gang yod / /
deng bya sang bya'i le los g.yengs gyur na / /
don ma grub par stobs chen 'chi bdag gis / /
'jig rten pha rol gnas su khrid gyur na / /
de tshe mya ngan gyur kyang ci byar yod / /
de phyir myur du 'chi ba'i tshul bsam zhing / /
shi nas lus kyi rjes su grib ma bzhin / /
las gnyis 'brang ba yang dang yang bsams nas / /
sdig sbyang dge ba bsag la gus par bya / /
skye dgu 'jigs rung 'khor ba'i g.yang sa ru / /
grogs med gcig pur kun tu 'khyams pa na / /
dkon mchog gsum dang 'dra ba'i skyabs gzhan med / /
de phyir bsam pa thag pas skyabs su song / /
sems can 'di rnams bdag gi gnyen yin te / /
yun ring dus nas phan pa dpag med byas / /
'di dag sdug bsngal rgya mtshor lhung ba la / /
rnam pa kun tu brtse bar bya bar rigs / /
de dag thar pa'i lam la 'god pa'i phyir / /
rgyal ba'i go 'phang 'dod pa'i sems bskyed nas / /
sna tshogs sgo nas dge ba gsag bya ste / /
phyogs re tsam gyis tshim par bya ba min / /
mdor na gang zhig khas blangs sdom pa rnams / /
yongs su dag par bya ba gzhir bzung nas / /
rang gi stobs dang 'tsham par nyan pa dang / /
sems dang sgom pa'i tshul la 'bad par mdzod / /
mi 'dod sdug bsngal du ma'i rgyur gyur pa / /
sgo gsum nyes spyod gsar du 'jug pa ni / /
sdom pas bkag ste sngon gyi nyes spyod rnams / /
stobs bzhi'i 'bad pas rtag tu sbyang bar bya / /
zhes pa 'di ni 'gro mgon rdo rje dpal gyis nye bar bskul ba'i ngor / /
shAkya'i dge slong blo bzang grags pa'i dpal gyis lcang ring thang du sbyar ba'o / /
