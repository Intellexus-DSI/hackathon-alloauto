@# / /
chos kyi rje sa skya paN+Ti ta kun dga' rgyal mtshan gyi rtogs pa brjod pa dri za'i glu dbyangs zhes bya ba bzhugs so / /
@# / /
na mo gu ru many+dzu g+ho ShA ya /
rab mdzes li khri'i rdul mang mthor brtsegs in+d+ra nI la'i cod pan can / /
dmar ljang mgyogs 'gro'i bdag po bye ba'i 'od kyis lang tsho rgyas byas shing / /
spel legs rgyu skar do shal rnam bkra 'dren byed rab dga' spungs 'dra ba'i / /
'jam pa'i dbyangs ces snyan pa'i grags pa srid na gsol ba de la 'dud / /
'jam dbyangs gzhon nu mthon mthing gi /
ral khur rin chen rgyan spangs te / /
ngur smig gar gyis rnam rol ba / /
paN chen chos rje'i rtogs brjod bri / /
skal bzang thub pa'i nyi ma rnams / /
bdud rtsis mgron du gnyer ba'i gnas / /
shrI dzam+bu dI ba'i snying / /
bo d+ha brak+Sha'i mU la nas / /
gsang 'dzin gzhal yas khang gi ngos / /
dpag tshad brgya ni 'das pa'i sa / /
dge mtshan skye bo'i 'od zer gyi / /
@# / /
ri mo rnam par bkra ba'i klong / /
gdengs can dbang po bsrung ba yi / /
rigs kyi pad tshal bzhad pa'i dbus / /
dpal chen 'od ldan nam mkha'i nor / /
nyi khri lcam zhes shar phyogs kyi / /
sa 'dzin brgyan pa'i 'jo sgeg las / /
chu stag dpa' bo dpyid dus kyi / /
gra 'dzum rgyas pa'i nyer drug la / /
yon tan 'dab ma stong ldan pa'i / /
rgyal sras padma dkar po 'khrungs / /
de'i tshe byis pa tha mal pa'i / /
spyod tshul mngal gyi 'dab ma yi / /
'ching ba'i rgya dang lhan cig grol / /
mtshan dpe bkra ba'i gzi byin dang / /
ltas bzang 'ja' tshon dra bas khebs / /
bltams ma thag tu saM skri ta'i / /
mgrin pa'i sil snyan 'khrol ba ni / /
sgyu 'phrul chen po'i rtsi ba logs kyi / /
chu 'dzin god par las thon pa'i / /
rgyal sras nyin byed gzhon nu bzhin / /
kun gzigs zhing gi 'dren pa yi / /
bsod nams ye shes dpal ldan zhing / /
don kun grub phyir don mthun pa'i / /
mtshon gyi ut+pal ge sar rgod / /
skye ba du mar rnam dpyod kyi / /
gru rdzings brtson pa'i rlung gi dar / /
phyar bas shes bya'i sa mu dra / /
rnam mang yang yang brgal ba'i mthus / /
deng 'dir lan re zung res kyang / /
gnas lnga la sogs thun mong dang / /
thun mong min pa'i rig gnas kun / /
mkhyen pa'i 'dren byed stong rgyas pas| |kun mkhyen lha yi dbang por 'gran / /
lo ni gcig dman bcu phrag gi /
lang tsho ldan pa'i thugs kyi mtsho / /
kyai rdor la sogs gsang sngags kyi / /
sgrub thabs mang po'i nor ldan cing / /
gzhan la 'doms pa'i slob dpon gyur / /
de nas zla dang bcas pa'i lor / /
brtag gnyis sangs rgyas mnyam par sbyor / /
bsam 'phel yid bzhin dbang gi rgyal / /
legs bshad srad bu la brgyus te / /
skal bzang mgul pa'i rgyan dag tu / /
rin chen do shal gzhan bzhin bkod / /
bcu bzhi'i dus su gur sam gyi / /
legs bshad gsar pa'i me tog gis / /
thub bstan dga' tshal mdzes byas pa'i / /
mchil pa rnon pos mkhas rnams kyi / /
yid ni zhags pa med par bzung / /
phyi lo dpal chen 'od bzang po / /
'phre dang bsod nams pir rtse mos / /
bris pa grags pa'i rgyal mtshan ni / /
g.yo ba rang rigs dam pa yi / /
zhal skyen chu skyes gsar pa la / /
rab chags mdo rgyud man ngag gi /
lung bshad dbang dang rjes gnang sogs / /
'phags yul ma dros mtsho chen las / /
tshad med dza hu'i bu mo'i rgyun / /
ma lus bdag nyid chen po de'i / /
zab yangs thugs kyi rgya mtshor 'khyil / /
@# / /
de nas lo gsum 'das pa'i dus / /
mnal lam a phyi'i mchod rten drung / /
'dzam gling mkhas pa'i gtsug gi rgyan / /
ngur smrig gis klubs dbyig gi gnyen / /
chos kyi ma mo mngon pa'i mdzod / /
phye nas legs bshad nor bu 'gyed / /
der ni sgo gsum gus pa yis / /
'dod dgu'i rin chen ci yang blangs / /
sad tshe tshig don ma lus pa / /
ma 'dres 'ja' tshon bkra ba yi / /
ri mo mdzes pas mgon po de'i / /
yid kyi gzhal med khang chen brgyan / /
de bzhin rgya gar dbang po'i phyogs / /
rnam par rgyal ba'i zhing dag gi /
'khor lo can zhes bya ba'i yul / /
slob dpon phyogs gyi glang po yi / /
brag phug yin zhes nyams dga' bar / /
rje btsun mdo dang bcas pa yi / /
glegs bam lde mig ldan pa gtad / /
sad tshe rgyal sras gzhon nu de'i / /
yid kyi lha lam rab dga' yi / /
mtshams sprin li khri'i mdangs 'dras mdzes / /
de nas 'phrang bu dge ba'i bshes / /
zhu ston rin chen bai DUr+ya'i / /
rgyud mang bskul ba'i sgra dbyangs las / /
drangs pa'i ma pham chos lnga dang / /
chos mngon kun btus glu dbyangs kyis / /
rnam dpyod sgra 'dzin dbang por bcas / /
bdud rtsis bran cing tshim pa thob / /
gang tshe bcu zung lang tsho yi / /
thig le gsal bar shar ba'i tshe / /
mtshur ston gzhon seng zhes bya ba'i / /
legs bshad 'od rno'i thur ma yis / /
sems dpa' mchog de'i blo gros kyi / /
'dab brgya phyi nas rnam nges pa'i / /
sbrang rtsi'i zil dngar bcud chags pas / /
rkyang thur chos kyi skyed tshal du / /
blo gsal bung ba'i tshogs bsdus te / /
bya rgod phung po'i ri bo bzhin / /
'chad rtsod rtsom pa'i 'phur lding gis / /
rnam rol chos kyi 'khor lo bskor / /
phyir yang chu lha'i nor 'dzin ngos / /
zhabs skyes 'khor los mtshan pa yi / /
phun tshogs ri mo 'bri ba'i bar / /
chu mig ces bya'i chos kyi grwar / /
bskal bzang 'gro ba'i rmongs mun tshogs / /
sel byed sgron me bdun pa zhes / /
sgra brgya bal gyis rgod pa yi / /
zhabs sen ral pa'i rgyan du bkod / /
de las byung ba'i chos mchog sogs / /
bka' drin gser gyi rdo rje ni / /
lci bas non kyang ngal ba spangs / /
gzhan yang ma hA paN+Ti ta'i / /
phyag brnyan da na shI la dang / /
sang+g+ha shI la sogs las kyang / /
legs bshad 'o ma'i rgyun bab pa / /
mgon 'di'i thugs kyi rdzing yangs por / /
zla shel zhun ma bzhin du 'khyil / /
de nas bdag nyid bsti ba'i gnas / /
dam par mkhas pa su ga te / /
shrI spyan drangs thun mong dang| |thun mong min pa mdo rgyud kyi / /
legs bshad mu tig char phab pas / /
mgon 'di'i mang thos gsan pa yi / /
yangs pa'i snyim pa yongs su gang / /
nam zhig lang tsho ma rga ta'i / /
phreng ba nyer bdun ldan pa'i tshe / /
shAkya seng ge'i tshogs gnyis kyi / /
dpal la 'gran nges mkhan po dang / /
byang sems kun gyi spyi bor ni / /
yon tan nor bu'i lhas ma yis / /
mdzes pas las mdzad don mo ris / /
gsang ston tshogs mchog 'dus pa'i @# / /
dbus / /
rdzogs par bsnyen te gangs khrod kyi / /
zas gtsang sras po lta bur gyur / /
mkhan slob dbang phyug seng ge sogs / /
phun tshogs g.yas su 'khyil ba yi / /
mgrin pa'i sbubs las 'khrungs gyur pa'i / /
rigs gzhung 'dul mngon pha rol phyin / /
rigs tshogs dus gsang bde dgyes dang / /
lam 'bras chos drug bka' gdams skor / /
phyag rdzogs zhi sogs rgya bod kyi / /
mdo rgyud man ngag snyan brgyud tshogs / /
yang dag yang dag ltar snang sogs / /
sgra dbyangs dbyar skyes rnga gsangs ltar / /
sgrog pa mang thos mthar son cing / /
tshig don ji bzhin thugs su chud / /
legs bshad rin chen ma lus pas / /
bdag nyid gcig pu rgyan 'dod pa'i / /
in+d+ra nI la'i lhung bzed ni / /
'bras bu bzang po'i snye mas gang / /
zab rgyas chos kyi bang mdzod de / /
'chad pa'i rin chen khrir bzhugs nas / /
legs bshad 'od dkar 'bum spros te / /
mkhas mang kun da'i tshal rab spel / /
mdo rgyud lus stobs rab rgyas shing / /
rigs pa'i mche snger mi bzad pas / /
rgol ngan glang chen ma lus pa'i / /
spobs pa'i myos bum cig car dral / /
rnam dpyod lag pa'i sor mo yis / /
mtho ris byang grol lam mtshon pa'i / /
rnam mang legs bshad phreng spel te / /
blo gsal mgul pa'i rgyan du stsal / /
chos dbyings las 'ongs sgyu ma yi / /
srin bu khros pa ltar brdzu ba / /
dam can bsrung ma'i tshogs kyis kyang / /
srog snying phul zhing bka' bzhin bsgrubs / /
de phyir snyan grags gsar pa yis / /
ba dan srid gsum khongs las brgal / /
khyad par 'phags pa'i yul kun tu / /
yongs rdzogs gnas lnga mkhyen pa yi / /
paN chen chos rje rang nyid kyis / /
mdzad pa'i bstan bcos mchod brjod du| |shes bya kun la blta ba'i spyan yangs pa / /
'gro kun dge legs bsgrub pa'i thugs rje can / /
bsam yas 'phrin las mdzad pa'i stobs mnga' ba / /
'jam mgon bla ma'i zhabs la mgos phyag 'tshal / /
zhes pa'i ut+pal gsar pa yis / /
gzur gnas 'byung ba mtha' dag gi /
rna lung mdzes pa'i rgyan gyur kyang / /
skyon bral lugs las phyir phyogs pa / /
kun gyi snying gi tsher mar gyur / /
de tshe tshangs dang dbang phyug gi /
rjes zhugs rtog ge'i dug chu yi / /
cher myos nga rgyal ri bo mtho / /
zhe sdang dus mtha'i me 'bar zhing / /
phrag dog rlung dmar 'tshubs pa yi / /
'phrog byed dga' ba gtsor gyur pa'i / /
ral pa 'chang ba dug phrag gcig /
rtsod par 'dod pa'i bsam pa yis / /
bdag nyid chen po'i drung lhags te / /
dbang phyug tshangs pa'i yon tan gyi / /
mching ba'i rin chen mang bkram nas / /
rtsod pa'i g.yul gyi stor ba bshams / /
bcu gsum gdugs la bstan pa dag /
dpang btsugs bcu gnyis nyi ma'i bor / /
chos kyi rje pham zhabs 'bring pa / /
'od yug bzang ring la sogs pa'i / /
smra ba'i seng ge de dag kyang / /
'phrog byed 'bar ba'i me mthong bas / /
skrag pa'i yid kyis bros shing byed / /
sems dpa' mchog des bla ma dag /
lhag pa'i lha la yi @# / /
chad kyi / /
gdung bas rtse gcig gsol btab pas / /
'phrin las lha mos lung bstan cing / /
'jam pa'i dbyangs kyis grogs mdzad pas / /
mkhyen brtse'i dbyar skyes khang bzang las / /
rigs tshul rdo rje'i me char gyis / /
mu stegs brag ri rab mtho ba / /
rdul phran lta bur phyer brlag ste / /
bcu gsum nyi mar rgyal rnga brdungs / /
'khor gyi ral pa can dag kyang / /
'jigs pas snying dang tsha ba'i dbugs / /
lhan cig mgrin pa'i gnas song ste / /
'dar 'dar 'khyor ba'i 'gros kyis bros / /
'phrog byed dga' bas 'di skad smras / /
khyod min khyod kyi phrag pa g.yas pa na / /
dmar ser ral gri can de ngas ma thub / /
de slad khyod rgyal nga ni pham par gyur / /
de skad smras nas chos rje'i zhabs la btud / /
'on kyang rtags mtshan ma spangs pas / /
rig 'dzin padma saM b+ha wa'i / /
bka' bzhin bstan ma bcu gnyis kyis / /
dam las 'da' ba med par byas / /
de ltar 'chad rtsad rtsom pa yi / /
yan lag bzhi pa'i dpung tshogs kyis / /
thub bstan nor gyi blo gros ma / /
yangs pa'i khyon la 'dod dgur spyod / /
sngon tshe rje btsun chen po yis / /
'byung bar 'gyur ba nam zhig na / /
skad dang mi rigs gzhan gyur pa / /
gnas kyis bskal pa'i rgyal khams nas / /
zhwa khra mchil lham pag sna 'dra'i / /
'dren byed mngon du gyur pa na / /
som nyi'i 'ching ba khrol la song / /
bde gshegs bstan pa'i sgron mer 'gyur / /
de skad ji ltar lung bstan bzhin / /
'dzin mar gnas pa gnam bskos kyi / /
lta byed gsum ldan lha chen pos / /
gnas lnga rig pa'i paN+Ti ta / /
kun mkhyen gnyis pa'i 'od dkar can / /
ral pa'i rgyan du 'dod pa'i phyir / /
pho nya dor rta la sogs pa / /
paN chen chos rje'i drung du lhags / /
rigs bdag bka' yi gser sbyangs kyi / /
srad bu sra bas yid bcings shing / /
bstan dang 'gro la brtse ba yis / /
dgung lo re gsum bzhes pa'i tshe / /
zhabs rten padmo bkra shis pa'i / /
gur kum dog pa 'god bzhin du / /
re lnga rdzogs par nye ba'i tshe / /
sprul pa sde yi ling chu tse / /
rgyal po'i pho brang chen por phebs / /
me lug zla ba dang po la / /
'gro ba'i bla ma chos rje dang / /
go dan mi yi dbang po gnyis / /
dge legs gzugs can bzhin gyur pa'i / /
zhal bzang lhan cig mngon gyur pas / /
lugs gnyis dga' ston dpyid kyi dpal / /
lang tsho dar ba'i mdzes sdug rgyas / /
yu gur ban+d+he grangs mang gis / /
mtshams sbyar rgyal po'i mchod gnas dang / /
bla ma rnams kyi gtsug rgyan du / /
paN chen yid bzhin nor bu bkod / /
yangs pa'i hor gyi rgyal khams de / /
mdo rgyud skyed tshal las 'ongs pa'i / /
dbang lung gsar pa'i me tog tshogs / /
phang phung chags pas mdzes byas te / /
'phags yul chos kyi 'ga' ba'i tshal / /
pham phyir byed pos sprul pa bzhin / /
gang tshe bdun cu rdo yi sna can lo'i / /
tha skar zla bar chos rje zhing gzhan du / /
phyogs pa'i gdung bas 'dar zhing nor 'dzin g.yos / /
sems dpa' mchog rnams zhi bar gzhol ba na / /
'di ni chos nyid nga yang de mtshungs gsungs / /
@# / /
de nas 'byung ba phan tshun 'khrugs pa yi / /
tsher mas reg tshe klu sgrub zhi ba lha / /
byams mgon mkhyen rab dbang phyug thugs rje'i gter / /
mi g.yo rgyal yum sgrol ma la sogs pas / /
dbugs dbyung lung bstan nyer dgu'i mtshan phyed dus / /
bde gshegs sgra dbyangs mi zad par sgrog pa'i / /
zhal gzigs rgyas 'bring bsdus gsum sbas don zhus / /
tho rangs spyan ras gzigs kyis thugs bskyed stsal / /
nyi shar mkhyen pa'i gter gyis the tshom bsal / /
smin drug zla ba'i tshes drug bcud ldan gyi / /
mchod pa'i sprin 'khrigs bcu gsum gzims khang gi /
phyi rol bstan pa'i bdag po bden pa bzhi'i / /
'khor lo bskor la mchod dang bden tshig bsgrubs / /
phyi nyin bde mchog dgyes rdor gyi / /
zhal gzigs rig 'dzin sdom pa zhus / /
bco lnga'i zla shar 'ja' tshon dbus / /
rgyal yum rje btsun sgrol ma gzigs / /
gzims khri las bzhengs thal mo sbyar / /
tA re gsung zhing mchod tshogs spros / /
tho rengs bzod dka'i sdug bsngal gyis / /
mnar ba'i 'gro la thugs brtse bas / /
rgyal la yi chad 'khrungs pa'i tshe / /
rje btsun chen po bir+wa pa / /
shar phyogs kri Na pa byon nas / /
yi chad ma byed ji srid na / /
nyer len phung po yod ring du / /
skye rga na 'chi rgyun mi 'chad / /
khyod kyang mi yi skye ba ni / /
brgyud mar nyi shu lnga yi rjes / /
'jam pa'i dbyangs kyis rjes bzung bas / /
lnga rigs lam mthar phyin cing / /
rnam mang zhing mang brgyud brgyud nas / /
rgya gar shar phyogs mu mu nar / /
mi dbang nyi ma'i stobs 'phel sras / /
bstan la rab byung de yi phyis / /
rkang gnyis gtso bo de bzhin gshegs / /
dri ma med pa'i dpal zhes pa'i / /
sangs rgyas 'gyur zhes ched du brjod / /
smal bo zla ba'i tshes brgyad la / /
dam tshig nyams pa legs par gsos / /
lha yis mchod pa'i tshogs sbyar ba'i / /
sgra snyan thos pas nye bar gnas / /
bi ci rin chen grags pa yis / /
ci lags zhus pas kho bo cag /
gzhan du 'gro ba'i ltas yin gsungs / /
de'i tshe gsung las skyes pa'i sras / /
'phags pa'i spyi bor phyag bzhag nas / /
bu gcig mdo rgyud kun gyi snying / /
dus gsum bde gshegs gshegs pa'i bshul / /
zab lam bla ma'i rnal 'byor la / /
nyams len snying por gyis shig dang / /
gnas skabs mthar thug dge'o gsungs / /
bcu bzhi'i skya rengs shar ba'i tshe / /
dpa' bo mkha' 'gro'i tshogs rnams kyis / /
mchod sprin spro ba'i bsu mar bcas / /
chos dbyings dag pa'i zhing du gshegs / /
bcu bdun dri bzang lha rdzas kyis / /
klubs te spur sgrom nang bzhugs nas / /
khrir bkod rgyan gsol mchod pas mchod / /
nyer lnga ge sar yu gur rgya / /
gnyis gnyis bod bzhi mi bcu yis / /
sgrom bteg tsan+dan dkar dmar sogs / /
spungs dbus lha rnams zhel du mchod / /
de las byung ba'i ya mtshan gyi / /
bkra shis rtags kyi ri mos gang / /
khyad par bde dgyes shAkya'i gtso / /
'jam dbyangs byams mgon spyan ras gzigs / /
mi g.yo rje btsun sgrol ma sogs / /
@# / /
mngon sum byon 'dra'i sku brnyan dang / /
a yig sha rI raM sogs kyi / /
ngo mtshar bdud rtsi'i char phab pas / /
mtha' yas gdul bya'i sa gzhi la / /
phan bde'i lo tog ci yang bskrun / /
nor rgyas ngal bar ma byas shing| |ri rab kyis ni bsrubs min yang / /
chos rje'i rnam thar rgya mtsho che / /
bsrubs pa'i snying po 'od dkar can / /
gang 'di dam pa'i mdzad pa la / /
rmongs pa'i mun stug sel byed cing / /
blo gsal mkhas pa'i tshogs rnams kyi / /
rnam dpyod ku mu da ka'i gnyen / /
de lta'i dge tshogs ral pa'i chu / /
dus gsum rnam dkar dal 'gro yi / /
rgyun tshogs rnams dang lhan cig tu / /
kun mkhyen rgya mtshor 'jug gyur cig /
ces pa chos kyi rje sa skya paN+Ti ta'i rtogs pa brjod pa dri za'i glu dbyangs ces bya ba 'di yang /
dge ba'i bshes gnyen chen po du mas yang yang bskul ba la brten nas /
shAkya'i dge slong blo bzang chos kyi rgyal mtshan gyis /
chos grwa chen po dpal ldan 'bras spungs kyi gzims chung nyi 'od 'khyil bar sbyar ba'i yi ge pa ni blo bzang dar rgyas so / / / /
