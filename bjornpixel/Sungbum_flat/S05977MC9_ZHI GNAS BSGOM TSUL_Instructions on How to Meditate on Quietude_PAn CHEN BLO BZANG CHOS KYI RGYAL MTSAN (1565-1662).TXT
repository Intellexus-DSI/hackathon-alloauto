@# / /
swa sti /
zhi gnas bsgom tshul ni /
rang gi spyi bor seng ge chen po brgyad kyis bteg pa'i rin po che'i khri mtho zhing yangs pa'i steng gar /
sna tshogs pad zla nyi ma'i dkyil 'khor gyi gdan la /
ngo bo rang gi drin can rtsa ba'i bla ma yin pa la /
rnam pa rgyal ba shAkya thub pa sku gser btso ma lta bu /
dbu gtsug tor dang ldan pa /
zhal gcig phyag gnyis kyi g.yas sa gnon dang /
g.yon mnyam gzhag gi steng na bdud rtsis gang ba'i lhung bzed bsnams pa /
chos gos ngur smrig gi mdog can gsum sku la mdzes par gsol ba /
mtshan dang dpe byad kyis spras pa /
dwangs gsal 'od kyi rang bzhin can /
sku las skyes pa'i 'od kyi phung po'i dbus na zhabs gnyis rdo rje skyil krung gis bzhugs par bsam /
sngon 'gro'i rim pa ni skyes bu chung 'bring gi bsam pa sbyong ba dang /
sa bzang zhing grogs bzang ba'i yid mthun gyi dben pa'i gnas su /
tshul khrims rnam par dag pa la gnas nas /
skye bo mang po dang 'grogs 'dris ha cang che ba dang /
'dod pa la 'dun pa'i rnam rtog rags pa rnams spangs te /
'dod chung chog shes la gnas nas /
stan bde ba la 'dug ste lus drang por bsrangs /
rkang pa rdo rje'i skyil krung dang /
lag pa gnyis mnyam gzhag gi phyag rgya bcas /
klung cham la 'bebs pa sogs zhi gnas bsgrub pa'i rgyu tshogs bstan pa sngon bu btang nas /
dngos gzhi la /
zhi gnas bsgrub pa'i dmigs rten du ma zhig gsungs kyang /
gtso bor sangs rgyas rjes su dran pa'i mchog tu 'gyur ba dang /
sngags kyi lha'i rnal 'byor bsgom pa'i snod rung du 'gyur ba sogs dgos pa du ma yod pas /
lha'i sku la dmigs pa legs la /
de'i tshul ni /
spyi bo'i bla ma lha'i thugs ka nas 'od zer sdom gyi ba thag lta bu nar gyis byung ba'i sne mor sna tshogs padma dang zla ba'i gdan la /
rgyal ba shAkya thub pa sku gser btso ma lta bu /
zhes pa nas /
rdo rje skyil krung gis bzhugs pa rgya sran gyi 'bru tshad tsam zhig spros nas| rang gi lte ba'i thad kyi mdun gyi nam mkhar bzhugs pa la sems rtse gcig tu dmigs nas bsgom pa'am /
yang na spyi bo'i bla ma lha las bla ma lha gnyis pa zhig mar me gcig las gnyis chad kyi tshul du byung nas rang la thim pas /
seng ge chen po brgyad kyis bteg pa'i rin po che'i khri mtho zhing yangs pa'i steng gar /
sna tshogs pad zla nyi ma'i dkyil 'khor gyi gdan la /
rang nyid rgyal ba shAkya thub pa zhes pa nas /
rdo rje'i skyil krung gis bzhugs pa nam mkha'i 'ja' tshon lta bu /
snang la rang bzhin med pa la sems rtse gcig tu dmigs nas bsgom par bya'o / /
de'i tshe ser po bsgom 'dod pa la dmar po sogs 'char ba dang /
bzhugs pa'i @# / /
rnam par bsgom 'dod pa la bzhengs pa'i rnam par 'char ba dang /
gcig bsgom 'dod pa la du ma 'char ba byung na /
de dag gi rjes su mi 'brang bar rtsa ba'i dmigs rten la sems rtse gcig tu dmigs nas bsgom /
dang po nas dwangs gsal 'od kyi rang bzhin can gyi gsal po rang ma byung yang /
sku'i don spyi cha phyed tsam gsal ba la sems rtse gcig tu dmigs nas bsgom par bya'o / /
de yang thun 'di tsam gyi bar du bying rgod gtan nas ma byung ba zhig byed /
gal te byung na de ma thag tu shes par byas te spong snyam pa'i 'dun pa drag po btang nas /
sems dmigs rten la rtse gcig tu gtad pa de nyid blo'i yul du ma brjed par dran tsam dran tsam byas nas /
blo de'i rgyun skyong ba na las dang po bas sems gnas bsgrub pa'i thabs dam pa'o / /
mdor na ting nge 'dzin rnam par dag pa zhig bsgom na /
nyes pa lnga spong 'du byed brgyad / /
bsten pa'i rgyu las byung ba'o / /
zhes gsungs pa ltar /
nyes pa lnga spong ba'i gnyen po 'du byed brgyad bsten pa'i sgo nas bsgrub dgos te /
de yang ting nge 'dzin la sbyor ba'i tshe le lo nyes pa yin pas /
de'i gnyen po bzhi ste /
ting nge 'dzin gyi yon tan mthong ba'i dad pa dang /
ting nge 'dzin la don gnyer gyi 'dun pa dang /
ting nge 'dzin la rtsol ba'i brtson 'grus dang /
rtsol ba'i 'bras bu shin sbyangs so / /
ting nge 'dzin la brtson pa'i tshe gdams ngag brjed pa nyes pa yin pas /
de'i gnyen po dran pa ste /
dran pa yang dmigs rten ma brjed pa gcig pus mi chog gi /
sems dmigs rten la rtse gcig tu dmigs nas /
rig pa ngar ldan du byas pa'i nges shes dam spring nge ba dang ldan pa'o / /
ting nge 'dzin la mnyam par bzhag pa'i tshe /
bying rgod gnyis nyes pa yin pas de'i gnyen po shes bzhin te /
de yang shes bzhin gyis bying rgod 'byung mi 'byung legs par brtags pas /
blo rab kyis bying rgod 'byung ba'i mgo rtsom pa na /
de shes nas spong la /
'bring gis byung ma thag dang /
tha mas kyang bying rgod byung nas ring po ma lon par /
de shes nas spong dgos so / /
'o na| rmugs pa dang bying rgod gnyis kyi khyad par ji lta bu zhe na /
dmigs rten mi gsal bar lus sems lci ba'i rnam pa can ni rmugs pa yin la /
sems la mun pa bab pa lta bu dang /
sems dmigs rten las gzhan du mi 'phro yang /
dwangs cha dang gsal cha med par /
dran pa'i shugs zhan du song ba ni bying ba rags pa dang /
dwangs cha dang gsal cha yod kyang /
dmigs rten nges pa'i nges shes dam spring nge ba las cung zad zhan du song ba ni /
bying ba phra mo yin la /
de dag gi gnyen por dkon mchog gsum gyi yon tan sems pa dang /
snang ba'i mtshan ma yid la byed pa dang /
rlung sems nam mkha' dang bsre ba'i gdams @# / /
ngag rnams bya'o / /
sems dmigs rten la g.yo med du mi gnas par cung zad 'phro ba ni rgod pa phra mo yin la /
de'i gnyen por dran shes bsten nas bsgom par bya'o / /
dran shes bsten kyang mi gnas par chags yul rnams la 'phro ba ni /
rgod pa rags pa yin la /
de'i gnyen por mi rtag pa dang /
ngan song gsum dang 'khor ba spyi'i sdug bsngal bsgom pa /
rgod pa btsan thabs su gcod pa'i gdams ngag rnams bya'o / /
bying rgod gnyis byung ba'i tshe /
'du mi byed pa nyes pa yin pas /
de'i gnyen por bying rgod byung ma thag tu rig par byas nas spong ba'i 'du byed bsten par bya'o / /
de yang sems dmigs rten la ches cher bsgrims pa'i rig pa ngar ldan du byas nas /
gsal cha yong yang /
rgod shas che bas gnas cha rnyed dka' la /
cher ma bsgrims bar glod na gnas cha yong yang bying shas che zhing /
gsal cha rnyed dka' bas /
des na /
rang nyams la dpags te rig pa 'phangs 'di tsam zhig bstod na rgod pa skye bar 'dug snyam pa las cung zad glod /
'di tsam du bzhag na bying ba skye bar 'dug snyam pa las cung zad 'phangs bstod na ran par 'gyur bas /
de gnyis kyi mtshams su 'phro rgod las sems blan te gnas cha 'tshol /
gnas cha nam byung res kyis bying zon byas nas rig pa ngar ldan du byas pa'i gsal cha 'don /
de gnyis re mos su byas nas bskyangs pas /
ting nge 'dzin skyon med 'grub kyi /
nges shes kyi 'dzin stangs ngar ldan du byas pa'i gsal cha med pa'i dwangs ba tsam la yid brtan mi bya'o / /
de ltar bying rgod phra mo yang tshed nas sems ting nge 'dzin la rgyun chags su 'jug pa'i tshe /
'du byed pa nyes pa yin pas /
de'i gnyen por bying rgod kyi gnyen po 'du mi byed par /
nges shes kyi 'dzin stangs dam spring nge ba'i ngang du btang snyoms su glod nas 'jog pa'o / /
de lta bu'i tshul gyis legs par bskyangs pas sems gnas pa dgu rim gyis thob nas /
lus sems shin sbyangs dang bcas pa'i zhi gnas 'grub par 'gyur ro / /
zhes pa 'di yang btsun pa blo bzang chos kyi rgyal mtshan gyis sbyar ba'o / / / /
