@# / /
sems dpa' chen po glang ri thar pa rdo rje seng ges mdzad pa'i byang chub sems sbyong gi gdams pa tshig brgyad mar grags pa'i khrid yig theg chen dga' ston zhes bya ba bzhugs so / / / /
dus gsum rgyal ba sras bcas kyi / /
rang gzhan don gnyis bde blag tu / /
'grub pa'i theg chen lam gyi srog /
byang chub sems la phyag 'tshal lo / /
de nyid bskyed dang spel ba'i thabs / /
rnam 'dren shAkya'i rgyal po yis / /
legs gsungs bdud rtsi'i nyid khu mchog /
rgyal sras mi pham 'jam pa'i dbyangs / /
shing rta chen po klu sgrub dang / /
grub chen zhi ba lha sogs nas / /
brgyud de mnyam med jo bo yi / /
thugs kyi bum bzang legs par gtams / /
de nas rim bzhin rgyal ba 'brom / /
sku mched rin chen rnam pa gsum / /
yab sras brgyud par bcas pa la / /
legs brgyud rgyal sras pu to pa'i / /
sras kyi thu bo nyi zla ltar / /
grags pa gnyis las sems dpa' che / /
glang ri thang pa gang de yis / /
thos bsam sgom pa'i bye dor dang / /
sgrub pa'i mchod pas legs mchod nas / /
don gnyis dngos grub legs rtsol ba'i / /
tshigs su bcad pa bkra shis pa'i / /
rtags kyi grangs ldan tshig brgyad mar / /
grags pa'i gdams ngag yid bzhin nor / /
rjes 'jug gdul bya'i spyi nor du / /
gsung rab rgya mtsho che las byung /
? /
de nyid nyams len rgyal mtshan rtser / /
bkod de thos bsam sgom pa yi / /
rim 'gro byas te don gnyis kyi / /
dngos grub blang tshul skal mnyam gyi / /
blo dman rnams kyis go sla zhing / /
lag tu blang ba de mdor bsdus pa / /
shan ta de ba'i legs bshad dang / /
bla ma dam pa'i gsung rgyun gyis / /
brgyan pa'i yig chung 'di dgod do / /
'di la sbyor dngos mjug gsum las / /
dang po sngon 'gro sbyor ba ni / /
bde ba'i stan la legs 'dug ste / /
dge sems dang nas 'di ltar bsam / /
phan bde legs tshogs ma lus pa / /
mtshon ldan bla mar rag las pas / /
bsam sbyor gnyis kyis legs bsten te / /
mchod pa gsum kyis mnyes par bya / /
don che rnyed dka'i rten bzang 'di / /
da lta nyid du 'jig pa'ang srid / /
ngan 'gro tsha grang bkres skom dang / /
glen lkug bkol spyod sogs kyi gzir / /
bde 'gro skye rga na 'chi dang / /
'chi 'pho ltung ba sogs kyis mnar / /
bdag dang rig drug 'gro ba kun / /
sdug bsngal mtsho las grol ba'i thabs / /
gzhan du res ma mchis pas / /
bslu med bla ma dkon mchog la / /
dpung gnyen mchog tu 'dzin 'dod kyi / /
bsam pa drag pos skyabs su 'gro / /
mchog gsum nam mkha' gang ba yis / /
bdag sogs mgon skyabs dpung gnyen mdzod / /
bla ma rnams la skyabs su mchi / /
rdzogs sangs rgyas la skyabs su mchi / /
dam pa'i chos la skyabs su mchi / /
dge 'dun rnams la skyabs su mchi / /
de ltar bla ma dkon mchog la / /
skyabs 'gro lan mang byas pa'i mthar / /
@# / /
bla ma mchog gsum dam pa la / /
gus pas phyag 'tshal skyabs su mchi / /
bdag dang mkha' mnyam 'gro ba'i rgyud / /
myur du byin gyis brlab tu gsol / /
de ltar gsol ba btab pa yis / /
skyabs yul rnams las 'od zer 'phros / /
bdag dang 'gro ba kun la phog /
sdig ltung sgrib pa ma lus sbyang / /
snyam du mos shing skyabs 'gro yi / /
bslab bya rnams dang dge sdig las / /
bde sdug 'byung tshul legs bsam nas / /
blang dor tshul bzhin bya bar bslab / /
'gro kun bdag gi mar gyur te / /
drin gyis bskyangs ba sha stag yin / /
sdug bsngal dngos dang de rgyu la / /
spyod cing bde ba'i go skabs bral / /
'di rnams sdug bsngal dang bral zhing / /
bde ba mchog la dgod pa'i phyir / /
rnam 'dren stobs bcu mnga' ba yi / /
go 'phang dam pa myur du bsgrub / /
de phyir byang chub sems skyong gi /
gdams pa zab mo nyams su blang / /
snyam du sems mchog legs bskyed de / /
bla ma'i rnal 'byor bsgom pa ni / /
mkha' dbyings dbus su pad zla la / /
bla ma sprul sku 'od dpag med / /
spyan ras gzigs dang mthu chen thob / /
sangs rgyas byang sems nyan rang dang / /
chos skyong srungs ma'i tshogs kyis bskor / /
gnas gsum rdo rje gsum gyis mtshan / /
hUM yig 'od kyis ye shes pa / /
spyan drangs thim pas dbyer med gyur / /
grangs med lus sprul gus phyag 'tshal / /
mchod rdzas nam mkha' gang ba 'bul / /
thog med nas bsags sdig ltung bshags / /
rang gzhan dge la snying nas rangs / /
zab rgyas chos 'khor tshad med bskor / /
'khor ba srid du brtan par bzhugs / /
'dis mtshon dge ba ji snyed pa / /
rdzogs byang go 'phang thob phyir bsngo / /
bla ma mchog gsum dam pa la / /
rtse gcig gus pas gsol ba 'debs / /
bdag dang mar gyur 'gro kun gyis / /
byang sems 'byongs par byin gyis rlobs / /
snying nas gdung shugs drag po yis / /
gsol ba rtse gcig legs btab pas / /
'khor tshogs thams cad 'od du zhu / /
bla ma 'od dpag med la thim / /
de nyid dgyes bzhin gdan dang bcas / /
rang gi spyi bor byon nas bzhugs / /
phyag 'tshal mchod cing sdig pa bshags / /
yi rangs bskul zhing bzhugs par gsol / /
dgo ba rang gzhan thams cad kyis / /
kun mkhyen go 'phang thob phyir bsngo / /
kun 'dus bla ma 'od dpag med / /
rtse gcig gus pas gsol ba 'debs / /
bdag dang mar gyur 'gro kun gyis / /
byang sems 'byor par byin gyis rlobs / /
snying nas gsol 'debs shugs drag bya / /
'di dag sbyor ba'i rim pa'o / /
gnyis pa dngos gzhi byang chub kyi / /
sems mchog ji ltar sbyong ba la / /
bdag gzhan mnyam brje'i sgo nas dang / /
rgyu 'bras man ngag bdun sogs kyi / /
sgo nas sbyong tshul du ma las / /
'dir ni snga ma bzhin du ste / /
de yang rgyal sras zhi ba lhas / /
bdag bde gzhan gyi sdug bsngal dag /
yang dag brje bar ma byas na / /
sangs rgyas nyid du mi 'grub cing / /
'khor ba na yang bde ba med / /
ces dang /
gang zhig bdag dang gzhan rnams ni / /
myur du skyab par 'dod pa des / /
bdag dang gzhan du brje bya ba / /
gsang ba'i dam pa spyad par bya / /
ces pas bdag gzhan brje ba yi / /
man ngag goms par ma byas na / /
sangs rgyas go @# / /
'phang mi 'thob pas / /
man ngag 'di la sbyang dgos gsungs / /
de la bdag gzhan brje ba la / /
gzhan nyid gces par 'dzin pa yi / /
rgyu mtshan shes nas bsam dgos pas| |zhi ba lha yis ji skad du / /
sems can rnams dang rgyal ba las / /
sangs rgyas chos 'grub 'dra ba la / /
rgyal la gus bya de bzhin du / /
sems can la min ci yi tshul / /
zhes sogs sangs rgyas sems can gnyis / /
gang la brten nas sangs rgyas kyi / /
go 'phang thob pa'i rgyur 'gro ba / /
mtshungs phyir rgyal la ci bzhin du / /
sems can la yang gus pa dang / /
gces par bya bar rigs zhes gsungs / /
de gnyis mtshungs tshul ci zhe na / /
sangs rgyas thob phyir rgyal ba la / /
dad gus phyag mchod bsnyen bkur dang / /
skyabs 'gro la sogs byed dgos bzhin / /
sems can la yang sbyin gtong dang / /
tshad med sgom sogs byed dgos phyir / /
rgyu mtshan des na bdag gis ni / /
mar gyur sems can thams cad la / /
ci 'dod dngos grub legs rtsol ba'i / /
bsam 'phel yid bzhin nor bu las / /
lhag pa'i don mchog sangs rgyas kyi / /
go 'phang bsgrub pa'i bsam pa yis / /
rgyun chad med par dus rtag tu / /
shin tu gces par 'dzin par shog /
bla ma 'od dpag med mgon gyis / /
rang las sems can gzhan dag rnams / /
gces par 'dzin pa'i blo rnal ma / /
bcos min skye bar byin gyis rlobs / /
snyam pa'i smon 'dun gsol 'debs kyis / /
spyi bo'i bla ma'i gnas gsum las / /
bdud rtsi 'od zer dpag med babs / /
rang gi tshangs pa'i sgo nas zhugs / /
lus kyi nang gang sdig sgrib dang / /
gzhan gces 'dzin pa'i gegs byed sbyang / /
tshe bsod yon tan thams cad dang / /
khyad par gces 'dzin bcos min skyes / /
snyam pa'i mos pa shugs drag bya / /
'og ma rnams la'ang rigs 'dra sbyar / /
rang nyid mchog 'dzin ma dor bar / /
rang las gzhan la gces pa'i blo / /
bcos min shugs drag mi 'byung bas / /
zhi ba lha yis ji skad du / /
bdag nyid mtho bar 'dod pa des / /
ngan 'gro ngan dang glen par 'gyur / /
de nyid gzhan la spo byas na / /
bde 'gror rim 'gro thob par 'gyur / /
bdag nyid skyon bcas gzhan dag la / /
yon tan rgya mtshor shes byas nas / /
bdag 'dzin yongs su dor ba dang / /
gzhan blang ba ni bsgom par bya / /
ces pas rang nyid mchog 'dzin la / /
brten nas ngan 'gro'i 'gro ba dang / /
glen lkug tha chad rnams su 'gyur / /
gzhan dag mchog tu 'dzin pa yis / /
bde 'gror 'gro ba gzhan dag gis / /
mchod cing bkur ba'i gnas su 'gyur / /
de phyir rang nyid skyon mang dang / /
ldan pa'i dman par 'dzin pa dang / /
gzhan dag yon tan dpag med dang / /
ldan pa'i mchog tu gzung bar gsungs / /
de bas bdag ni gnas gang du / /
gang zag mchog dman su zhig dang / /
'grogs nas 'gro 'am 'dug pa'i tshe / /
bdag nyid 'grogs yul de kun las / /
shin tu dman par blta bya zhing / /
sems can gzhan la do dga' sogs / /
bcos min bsam pa thag pa yis / /
gzhan nyid mchog tu 'dzin par shog /
bla ma 'od dpag med mgon gyis / /
rang nyid yal bar 'dor ba dang / /
gzhan la mchog tu 'dzin pa'i blo / /
bcos min skye bar byin @# / /
gyis rlobs / /
snyam pa'i smon 'dun gsol 'debs kyis / /
bdud rtsi 'beb sbyang sngar bzhin bya / /
de la'ang khong khro la sogs pa'i / /
nyon mongs rnams kyi nyes skyon rnams / /
bsam nas mngon gyur 'gogs dgos pas / /
rgyal sras chen po zhi ba lhas / /
gal te lha dang lha min rnams / /
thams cad bdag gi dgrar langs kyang / /
de dag gis bdag mnar med pa'i / /
me nang 'khrid cing 'jug mi nus / /
nyon mongs stobs can dgra 'dis ni / /
gang dang 'phrad na ri rab kyang / /
thal ba yang ni mi lus pa / /
der bdag skad cig gcig la 'dor / /
ces pas rigs drug 'gro ba rnams / /
thams cad dgra ru langs gyur kyang / /
mnar med me nang 'khrid mi nus / /
sems dpar khong khro lta bu yi / /
nyon mongs drag po skad cig ma / /
gcig gis kyang ni der 'phen gsungs / /
des na bdag gis 'gro 'chags sogs / /
spyod lam bya ba'i dus kun du / /
dran shes brtan pos rang rgyud la / /
legs par brtag te chags sdang sogs / /
nyon mongs mngon gyur skyes ma thag /
'dis ni bdag gzhan gnyis ka yang / /
'di phyir ma rung byed pas na / /
btsan thabs gdong nas bzlog par shog /
bla ma 'od dpag med mgon gyis / /
nyon mongs mngon gyur skyes ma thag /
'bur 'joms gdong bzlog byed pa yi / /
gnyen po skye bar byin gyis rlobs / /
snyam pa'i smon 'dun gsol 'debs kyis / /
bdud rtsi 'beb sbyang sngar bzhin bya / /
bdag gzhan brje ba'i yan lag du / /
gzhan dag sdug bsngal mtha' dag dang / /
'bral 'dod snying rje bskyed dgos pas / /
zhi ba lha yis ji skad du / /
de bas ji ltar chung du na / /
mi snyan las kyang bdag srung ba / /
de bzhin 'gro la srung sems dang / /
snying rje'i sems ni goms par bya / /
de bas mgon po spyan ras gzigs / /
thugs rje chen pos 'gro ba yi / /
'khor gyi 'jigs pa bsal ba'i phyir / /
rang gi mtshan yang byin gyis brlabs / /
ces pas 'gro la srung sems dang / /
snying rje'i bsam pa gal che bas / /
mgon po spyan ras gzigs dbang gis / /
'gro ba thugs rjes bskyab pa'i phyir / /
mtshan yang thugs rje chen po zhes / /
brtag par gsungs pas de ltar bslab / /
des na bdag gis rang bzhin gyi / /
bsam pa ngan dang 'tshams med sogs / /
sdig pa spyod dang sdug bsngal ba / /
drag pos non pa'i sems can rnams / /
mthong tshe brtse yul rnyed dka' ba| |rnyed bas rin chen gter mchog dang / /
'phrad ltar shin tu dga' ba yis / /
gces par 'dzin pa'i brtse bar shog /
bla ma 'od dpag med mgon gyis / /
sems can spyi dang khyad par du| sdig sdug drag pos mnar rnams la / /
shin tu brtse bar byin gyis rlobs / /
snyam pa'i smon 'dun gsol 'debs kyis / /
bdud rtsi 'beb sbyang sngar bzhin bya / /
gzhan dag bde ba phun tshogs dang / /
lngon par 'dod pa'i byams pa dang / /
bsgom pa shin tu gces pas na / /
rgyal sras chen po zhi ba lhas / /
bdag la dmigs nas gang dag gis / /
khro 'am ma dad sems byung na / /
de nyid rtag tu de dag gis / /
don kun 'grub pa'i rgyur gyur cig /
gang dag bdag la kha zer ram / /
gzhan dag gnod pa byed pa'am / /
de bzhin 'phyar kha gtong yang rung / /
thams cad byang @# / /
chub skal ldan gyur / /
ces pas rang la phan sems can / /
lta zhog gnod pa byed rnams la'ang / /
rang la gnod sems bskyed pa dang / /
gnod pa byas pa de nyid kyis /
don kun 'grub par shog snyam pa'i / /
byams pa bsgom par gsungs pas na / /
bdag gis sems can gang zhig la / /
phan btags pa'am de min kyang / /
rang la phan pa byed snyam pa'i / /
re ba che ba 'ga' zhig gis / /
phyir zhing gnod pa cher byed pa'i / /
shin tu mi rigs byed na yang / /
dge bskul bshes gnyen dam pa ru / /
bltas te shin tu byams par shog /
bla ma 'od dpag med mgon gyis / /
sems can spyi dang khyad par du / /
gnod byed rnams la byams pa'i sems / /
shugs drag skye bar byin gyis rlobs / /
snyam pa'i smon 'dun gsol 'debs kyis| |bdud rtsi 'beb sbyang sngar bzhin bya / /
gzhan gyis gnod pa ci byas kyang / /
gyong dang bug kha 'khur ba dang / /
rgyal kha gzhan la 'bul dgos pas / /
zhi ba lha yis ji skad du / /
rtag tu gsod dang smod pa'am / /
brdeg sogs ci dgar byed la reg /
bdag gis lus la rtse byed dam / /
co 'drig zha'i rgyu byed kyang / /
bdag gi lus 'di byin zin gyi / /
'di yi kha tas ci zhig bya / /
de la gnod par mi 'gyur pa'i / /
las gang yin pa byed du chug /
cis pas gzhan gyis rang nyid la / /
gsod smod brdeg dang brnyas pa dang / /
mnar pa'i sems kyis rtsed mo dang / /
bzhad gad rgyu sogs gang byed kyang / /
kho rang gang 'dod byed 'jug cing / /
ngang gis dang du blang gsungs pas / /
bdag la gzhan gyis phrag dog gis / /
kun nas bslad ste gshe ba dang / /
sgro sgur rdeg sogs mi rigs pa'i / /
bya ba ci dang ci byed kyang / /
gyong dang bug kha rang gis blang / /
khe dang rgyal kha gzhan dag la / /
'bul la 'gyod pa med pa dang / /
spro sems shugs drag skye bar shog /
bla ma 'od dpag med mgon gyis / /
gyong pham rang gis len pa dang / /
khe rgyal gzhan la 'bul ba'i sems / /
shugs drag skye bar byin gyis rlobs / /
snyam pa'i smon 'dun gsol 'debs kyis / /
bdud rtsi 'beb sbyang sngar bzhin bya / /
bdag gzhan brje ba dngos gzhi la / /
sdig sdug rang la len pa dang / /
bde dge gzhan la btang dgos pas / /
glu sgrub zhabs dang zhi ba lhas / /
bdag la de dag sdig smin cing / /
bdag dge ma lus der smin shog /
'gro ba'i sdug bsngal gang ci'ang rung / /
de kun bdag la smin gyur cig /
byang chub sems dpa'i dge 'dun gyis / /
'gro ba bde la spyod par shog /
lus dang longs spyod de bzhin du / /
dus gsum dge ba thams cad kyang / /
sems can kun gyi don bsgrub phyir / /
'phangs pa med par btang bar bya / /
zhes pas sems can thams cad kyi / /
sdig dang sdug bsngal ma lus pa / /
rang la blang zhing bdag nyid kyi / /
lus dang longs spyod bde ba dang / /
dus gsum bsags pa'i dge ba kun / /
'phangs pa med par btang gsungs pas / /
don gyi snying po mdor bsdu na / /
skabs su babs tshe dngos su 'am / /
gzhan du gtso bor bsam pa yis / /
lus dang longs spyod dus gsum dge /
phan bde ma rnams kun la 'bul / /
ma yi gnod pa sdig sgrib dang / /
sdug bsngal kun kyang snod min la / /
gsang bas bdag la len par shog @# / /
bla ma 'od dpag med mgon gyis / /
bdag gi bde dge gtong ba dang / /
gzhan gyi sdig sdug len pa'i sems / /
bcos min skye bar byin gyis rlobs / /
snyam pa'i smon 'dun gsol 'debs kyis / /
bdud rtsi 'beb spyad sngar bzhin bya / /
lus sogs gtong tshul zhi ba lhas / /
sems can dbul zhing 'phongs pa la / /
bdag ni mi zad gter gyur te / /
yo byad mkho dgu sna tshogs su / /
mdun du nye bar gnas gyur cig /
zhes pa ltar ro mos pa yis / /
rang lus yid bzhin nor bu las / /
so so'i 'dod dgu sprul nas gtong / /
len pa'i tshul yang mos pa yis / /
sems can rnams kyi sdig sdug kun / /
rang gi rgyud steng byung bar bsam / /
da lta mos pas spyod pa'i skabs / /
gang la'ang mos pa gtso che bas / /
gtong len dmigs pa 'di ltar sbyang / /
rang gi sna bug gnyis nas rlung / /
phyir la 'gro tshe bde dge kun / /
'od zer dkar po'i rnams pa yis / /
rlung dang 'grogs nas phyir song ba / /
ma rnams kun gyi sna bug nas| |zhugs pas ma rnams bde bas tshim / /
nang du 'jug tshe ma rnams kyi /
sdig sgrib sdug bsngal ji snyed pa / /
thams cad 'od zer nag po yi / /
rnam pas ma yi sna bug nas / /
thon nas rang gi sna bug tu / /
zhugs te rang la smin par bsam / /
de ltar rlung la bskyon pa yi / /
gtong len mos pas legs sbyangs na / /
rlung sems 'jug pa gcig pa'i phyir / /
bsam pa shugs drag skye sla gsungs / /
de lta'i bsam pa sbyang tsam gyis / /
gzhan la dngos su phan dka' na'ang / /
bsam pa sbyong ba don che ste / /
'phags pa klu yis ji skad du / /
gzhan phan las la mthu med kyang / /
de yi bsam pa rtag tu bya / /
gang la de ni yod gyur pa / /
de la de ni don gyis zhugs / /
ces dang zhi ba lha yis kyang / /
gal te 'gro ba dbul por pa / /
sbyin pa'i pha rol phyin yin na / /
da dung 'gro bkren yod na sngon / /
skyob pa ji ltar pha rol phyin / /
bdog pa thams cad 'bras bcas te / /
skye bo kun la btang sems kyis / /
sbyin pa'i pha rol phyin gsungs te / /
de ltar de ni sems nyid do / /
zhes so des na bsam pa 'di / /
dam pa rnams kyis rab bsngags pas / /
rgyun tu sbyong ba gnad kyi don / /
de ltar kun mkhyen thob bya'i phyir / /
bsod nams tshogs chen legs bsags pa / /
ye shes tshogs kyis zin dgos te / /
zhib lha yis ji skad du / /
yan lag 'di dag thams cad ni / /
thub pas shes rab don du gsungs / /
de yi phyir na sdug bsngal dag /
zhi bar 'dod pas shes rab bskyed / /
ces pas byang sems phyin drug sogs / /
thabs kyi yan lag thams cad ni / /
bdag med rtogs pa'i shes rab kyis / /
sgrib gnyis spong phyir gsungs par bshad des na nyams len de dag dang / /
des mtshon kun byang chos kun kyang / /
ngo bos grub pa'i skye 'gag dang / /
rtag chad 'gro 'ong gcig tha dad / /
mtha' brgyad chos sam dngos po ru / /
'dzin pa'i rtogs pa'i dri ma yis / /
ma spags mtha' bral dbu ma'i lam / /
rang bzhin med par mnyam par gzhag /
de las langs pa'i rjes thob tu / /
chos kun rang bzhin med na yang / /
tha snyad tsam du sgyu ma ltar / /
snang zhing grub par shes pa yis / /
ngo bos grub pa'i rtag mtha' dang / /
gtan nas med pa'i chad mtha' ru / /
zhen pa'i 'ching ba las grol te / /
bla med byang @# / /
chub myur thob shog /
bla ma 'od dpag med mgon gyis / /
chos kun ngo bos stong pa dang / /
tha snyad tsam du snang ba'i blo / /
zung 'brel skye bar byin gyis rlobs / /
snyam pa'i smon 'dun gsol 'debs kyis / /
bdud rtsi 'beb sbyang sngar bzhin bya / /
'di dag dngos gzhi'i rim pa ste / /
gsum pa 'jug gi cho ga ni / /
bla ma 'od dpag med mgon gyis / /
bdag gzhan 'gro ba ma lus pas / /
khyod kyi go 'phang dam pa de / /
myur du 'thob par byin gyis rlobs / /
de ltar gdung shugs drag po yis / /
gsol ba btab pas dgyes bzhin du / /
'od du zhu ste spyi gtsug nas / /
zhugs te snying ka'i padmar bzhugs / /
de yi thugs ka'i hUM yig las / /
'od zer 'phros te 'gro kun gyi / /
sdig sgrib sbyangs shing tshogs rdzogs te / /
'od dpag med du zur par bsam / /
'di ltar bgyis pa'i dge tshogs kyis / /
bdag dang ma 'gyur 'gro ba la / /
byang chub sems mchog rin po che / /
ma skyes pa rnams skye gyur cig /
skyes pa nyams pa med pa dang| |gong nas gong du 'phel bar shog /
rang rgyud smin byed phyin drug dang / /
gzhan rgyud smin byed bsdu bzhi sogs / /
rlabs chen tshogs gnyis rab rdzogs te / /
kun mkhyen go 'phang myur thob shog /
'dir ngag rnams kyi brjod bya la / /
go ba legs par bskyed byas te / /
yang dang yang du bsam pa yis / /
sems la myong ba 'don dgos kyi / /
don la dpyod pa mi byed par / /
tshig tsam ngag du brjod pa yis / /
smra mkhan ne tso'i 'don par ltar / /
sems rgyud la ni ci zhig phan / /
'on kyang rang cag mi dge dang / /
lung ma bstan gyis dus 'da' zhing / /
dge ba la ni yid phyogs pa / /
srid mtha' tsam du gyur rnams kyis / /
man ngag gdams pa 'di 'dra'i tshig /
ngag tu lan re brjod pa dang / /
tshig rjes 'brang ba'i go ba tsam / /
lan re bskyed pa'ang skal pa bzang / /
blo dman sbyangs pa chud rnams kyis / /
tshig 'bru la ni ma brten par / /
don la go ba skye 'gyur pa'i / /
dpyad pa byed pa shin tu dka' / /
des na gdams pa'i brjod byed tshig /
blo la legs par byang byas te / /
de la legs par dpyod pa yis / /
nor 'khrul med pa'i go ba btsal / /
nge nas go ba legs rnyed tshe / /
yang yang yid la bsam pa yis / /
gdams don de la yid 'gyur pa'i / /
myong ba thon phyir 'bad pa gces / /
re zhig tshig rjes 'brang ba yi / /
go bar bshar sbyang bya 'dod na / /
tshes med thams cad blor bzung nas / /
de don yid la bsam zhing brjod / /
thams cad bshar longs ma byung tshe / /
sbyor ba'i skabs gyi tshos med dang / /
dngos gzhi tshig brgyad ma nyid dang / /
mjug chog tshe med sprel te brjod / /
tshig brgyad ma zhes bya ba yi / /
gdams pa dngos gzhi dgod pa ni / /
bdag gis sems can thams cad la / /
yid bzhin nor bu las lhag pa'i / /
don mchog sgrub pa'i bsam pa yis / /
shin tu gces par 'dzin par shog /
gang du su dang 'grogs pa'i tshe / /
bdag nyid kun las dman blta zhing / /
gzhan la bsam pa thag pa yis / /
gzhan nyid gces par 'dzin par shog spyod lam kun tu rang rgyud la / /
rtog cing nyon mongs skyes ma thag /
bdag gzhan ma rung byed pas na / /
btsan thabs gdod nas bzlog par shog /
rang bzhin dang pa'i sems can dang /
@# / /
sdig sdug drag pos non mthong tshe / /
rin chen gter dang 'phrad pa ltar / /
shin tu dga' bas gces 'dzin shog /
gang la bdag gis phan btags pa'am / /
re ba che ba 'ga' zhig gis / /
shin tu mi rigs byed na yang / /
bshes gnyen dam par blta bar shog /
bdag la gzhan gyis phrag dog gis / /
gshe bskur la sogs mi rigs pa'i / /
spyod kha rang gis len pa dang / /
rgyal kha gzhan la 'bul bar shog /
mdor na dngos sam bsam pa yis / /
phan bde mi rnams kun la 'bul / /
ma yi gnong dang sdug bsngal kun / /
gsang bas bdag la len par shog /
de dag kun kyang chos brgyad kyi / /
rtog pa'i dri mas ma spags par / /
chos kun sgyu mar shes pa yis / /
zhen pa'i 'ching ba las grol shog /
ces so 'di dag rnams kyi don / /
gong du bshad ltar legs par bsam / /
de ltar byang chub sems sbyong gi /
gdams pa zab mo tshig brgyad ma'i / /
'grel ba nyams len dang sbyar ba / /
shin tu gsal pa bkod pa 'di / /
'di snang chos brgyad rnam g.yeng gi /
khol por gyur pa'i gyi na pa / /
blo bzang chos ldan ming can gyis / /
paN chen thams cad mkhyen pa'i sras / /
grub mchog chos 'phel mtshan can las / /
gdams pa'i khrid rgyun legs mnos shing / /
nyid kyis brjed byang mdzad pa yi / /
zin bris mdor bsdus yig chung dang / /
sems dpa' chen por sgreng bas / /
mdzad pa'i 'di yin rnam bshad dang / /
rgyal sras chen po zhi ba lha'i / /
spyod 'jug rnams la blo chung gis / /
dpyod de rang gis go tshad tsam / /
rang nyid bag chags 'jog pa dang / /
skal mnyam gzhan la'ang phan 'dod kyi / /
bsam pas kun gyis go bde bar / /
gnas mchog 'jam dbyangs gong ma che / /
khang shis rgyal bstan spel ba'i slad / /
mtsho bdun mchod yon bkram pa'i sar / /
gsar bzhengs lha khang chen mor sbyar / /
yi ge pa ni thub pa yi / /
gzhung lugs rab 'byams smra ba la / /
rnam dpyod yangs pa'i spobs pa can / /
sdom brtson blo bzang nyi ma'o / /
'dis mtshon dge ba ji snyed pa / /
'gro kun byang chub sems ldan zhing / /
blo bzang rgyal ba'i dbang po yi / /
bstan pa dar zhing rgyas phyir bsngo / / / /
