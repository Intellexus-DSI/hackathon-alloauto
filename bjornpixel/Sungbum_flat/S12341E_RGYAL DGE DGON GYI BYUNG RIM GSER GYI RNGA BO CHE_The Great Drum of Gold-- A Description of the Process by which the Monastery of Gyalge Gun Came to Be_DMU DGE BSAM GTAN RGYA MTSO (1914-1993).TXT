rgyal dge dgon gyi byung rim gser gyi rnga bo che zhes bya ba bzhugs so / /
oM swasti / /
bshad sgrub chos kyi 'od snang 'bum phrag gis / /
'gro ba'i rmongs mun sel ba'i dpal yon can / /
bka' drin byang chub bar du gzhal dka' ba'i / /
dpal ldan bla ma 'bral med spyi bor bzhugs / /
blo bzang chos kyi bshad sgrub mdzad bzang gis / /
thub bstan sbrang rtsi'i rgyal mtshan rgyas mdzad pa / /
gang de'i 'phrin las sa chen yongs la khyab / /
bka' drin dran pas snying nas phyag bgyid do / /
de yi skye phreng nor bu'i phreng ba 'bum / /
'phrin las 'od chen 'bum phrag rab spros las / /
skye 'gro'i gdung ba smag chen rab bsal te / /
bde skyid chu skyes dga' tshal rgyas par mdzad / /
dngos slob yang slob dka' chen skar tshogs kyis / /
gangs ljongs rmongs chen rab tu bsal byas nas / /
'khor lo gsum gyi mdzad bzang du ma yis / /
'gro ba yongs su skyob pa'i mdzad 'phrin bsngags / /
r+wa chen rdo rje grags pa'i man ngag gis / /
ngan rong nyon mongs dug chen rab bcom ste / /
dam chos bdud rtsis 'gro ba smon mdzad pa'i / /
grags pa rgya mtsho'i gos can khyab la 'dud / /
de yi 'phrin las nor 'dzin la chags pa'i / /
'dus pa rgya mtsho'i dpal las legs 'khrungs pa'i / /
tshul ldan padmo'i dga' tshal chos sde yi / /
khrims ldan ngang mo'i tshogs rnams rnam par rgyal / /
de nyid 'dzin skyong spel ba'i skyes bu mchog /
rim par byon pa'i bka' drin gzhal las 'das / /
dam chos tshul bzhin skyong ba'i srung ma sogs / /
dgon sde skyong mdzad rnams la yongs su 'dud / /
mdo smad nor 'dzin lto bar yongs smin pa'i / /
rnam rgyal bshad sgrub la gzhol dge 'dun tshogs / /
'dus pa'i dgon sde de yi byung ba zhig /
rnga la dbyug gis skul bzhin cung zad brjod / /
de yang rkyang tsha'i rgyal dge dgon pa bkra shis rab brtan gling gi byung ba brjod pa la /
sde 'di chags pa'i yul ni bod chen po la chol kha gsum byas pa'i dbus gtsang chos kyi chol kha /
mdo stod mi'i chol kha /
mdo smad rta'i chol kha gsum yod pa'i mdo sman la rma klung dal gyis 'bab pa'i dbang gis byang rgyud dang lho rgyud gnyis yod pa'i lho rgyud la yang kha gya tsho drug gi sde ba bla brang bkra shis 'khyil dang /
de'i lho phyogs kyi 'bo ra dang a mchog sogs rong chen rnams dang /
co ne dang the bo'i rong chen sogs yod pa las dgon sde 'di ni the bo'i rkyang tsha'i yul du chags yod la /
spyir the bo'i mi rgyud ni mdo smad kyi yul gru gzhan dang 'dra bar yul dbus nas chad pa yin te /
mdo smad chos 'byung deb ther rgya mtsho las /
mdo smad lho byang gi mi phal cher bod chos rgyal gyis rgya bod so mtshams su bzhag pa las mched pa sha stag yin pas skad rigs la'ang brda rnying ma 'gyur ba mang zhes gsungs pa ltar /
sngon rgya'i rgyal bo thang gi dus su /
sa 'di rgyas bzung stabs /
rnga ba sogs su rgya mkhar mang bo yod mod /
srong btsan gyi dus bod dmag khri mang bo btang ste /
rgya cham la phab /
'di phyogs kyi rgya'i kru'u mang bo bcom nas /
rkyang tsha'i chu rgyud dang /
chu dkar rgyud /
chu nag rgyud /
tsha chu'i rgyud sogs su bod dmag rnams bzhag ste /
sa mtshams srung du bcug pa'i mi rgyud ni sa de dag gi bod rnams yin la /
the bo'i sa 'di yang de'i skabs nas bod kyis bzung ba dang /
slar yang khri srong gi dus su ngan lam ta ra klu gong dmag dpon du bskos te dmag btang /
b+ha ta hor gyi sgom grwa bcom /
rgyal bo d+harma pA la dang /
g.yu'i thub pa rang byon /
bse 'bag smug chung sogs rdzas dang yo byad thams cad khyer /
de'i skabs dmag nang nas skyen po btus pa'i dpa' bo mi dgu dmag dang bcas pa sa mtshams su bzhag ste /
rgyal bo'i bka' ma log bar du yar yong mi chog pa'i bka' phab /
de'i stabs kyis de dag gi mi rgyud la ka ma log tu grags shing /
deng sang gi dpal ris dang /
sos nan sogs mdo smad byang phyogs kyi bod rigs phal cher de las mched pa red /
the bo'i sa 'dir yang khri srong gi dus su so mtshams srung ba'i dmag bzhag pa gung thang bstan pa'i sgron me'i rnam thar las gsungs /
mdo smad chos 'byung las /
de yang khri ral ba can gyis tsong khar dmag gi gzi byin bskyed pa'i dar bo che phyar /
dmag rtsis dang go bsher mdzad dus dar ba zer bas g.yag chen po gnyis mchan khung du bcug ste sa la ma reg par khyer bas /
cen dar ba g.yag khur zhes ming thogs pa dang /
dmag sde thams cad las de bud pas /
de bud du thogs /
rgya bod kyi sa mtshams gnon pa'i dmag dpon du bskos /
theb jus brag dkar gnyan gyi pho brang la btsan mkhar brtsigs te /
mdo smad kyi mi dpon byas /
zhes gsungs pa dang /
gung thang bstan pa'i sgron me'i rnam thar las /
de phud g.yag khur du grags pa rgya'i kha gnon du bzhag ste theb ju brag dkar gnyan gyi pho brang du mkhar bzung nas bsdad pa'i lho phyogs the bo stod smad gnyis su grags pa las /
the bo stod ma zhes pa ri brag gi sa char gnas shing /
dpa' rtsal ngom pa'i dud tshang khri phrag brgal ba'i yul gru de las 'breng ba zhes pa chad /
ces gsungs pa ltar ro / /
de nas the bo'i mi dag gi 'byung khungs de 'dra yin la /
the bo zhes pa'i ming thogs tshul ji 'dra yin zhes 'dri na /
de ni 'di ltar thogs pa yin te /
sngar bshad pa ltar /
dar ba g.yag khur ni /
dmag sde thams cad las de bud pas /
de'i ming la de bud dam de phud du thogs /
de'i dmag sde chen po de'i ming la'ang de phud du grags /
de dus dang da lta'ang de phyogs kyi gdangs la de dang the gnyis sgra shin tu nye ba'i stabs kyis /
phyis su brda 'gyur nas the bo zhes 'bod cing bris pa red /
dgon sde 'di the bo'i rkyang tsha'i sde'i gong du gnas /
mdzod dge'i 'brog ru bzhag ldom dang nye ba'i sa mtshams su rkyang tsha'i chu rgyud de /
'brug dkar gtsang bo zhes pa'i chu rgyud du chags yod la /
'di 'debs pa bo ni r+wa rong chos grags rgya mtsho zhes grags pa kun mkhyen 'jam dbyangs bzhad pa'i rnam thar las yul gangs can gyi snyan ngag mkhan ngag dbang chos grags dkon mchog grub pa'i sde zhes bsngags pa'i mkhas chen de nyid yin la /
r+wa rong dpon slob ngag dbang chos grags dkon mchog grub pa'i sde ni 'khrungs sa sog sngon /
dgung snying sa yos /
rgyal ba dge 'dun rgya mtsho /
mkhas pa mi nyag rdo rje bzang bo /
paN chen bsod nams grags pa /
rje ngag dbang chos grags /
rdo rje 'dzin pa dge legs dpal bzang rnams bsten nas gsan bsam mdzad /
dbyangs can mas rjes su bzung bas 'chad rtsod rtsom gsum la mnga' brnyes /
yang 'di ba mnga' ris ra grong bya bar 'khrungs /
paN chen blo bzang chos rgyan la zhus te mdzod dge'i bla mar gnang /
de dus gangs ti se dang /
ma pham g.yu mtsho sogs su sgom la bzhugs /
mkhas grub nyis 'dzoms kyi skyes chen dam pa de nyid jo mo gangs dkar du sku mtshams la bzhugs skabs shig tu paN chen rin po che blo bzang chos kyi rgyal mtshan dpal bzang bo'i zhal las /
khyed mdo smad du song la bstan pa spel cig gsungs pa bzhin mdo smad du phebs /
lam skabs gnas tshang zhig tu bzhugs yod pa'i skabs lha mo zhig gis rmi lam du zhal bstan te /
khyod kyi dgon sa ni 'bring rgyas zer ba na yod /
brag dmar bo mgo spang gis bkab pa zhig yin zhes lung bstan /
mar phebs skabs 'bos kyi 'brong khas brgyud de bzhag ldom du phebs te /
phyug rdzi zhig la 'bring rgyas zer ba'i sa de gang na yod ces dris pas bzhag ldom gyi 'bring rgyas la kha bstan te 'di red ces lan btab /
khong gis 'ur rdo 'phen byed cig gi nang du ka pA la bzhag nas 'phangs pas gar song cha med du gyur /
phyis su lha mo nyin gyi dgon pa btab nas byams khang bzhengs skabs /
ka pA la de nas rnyed pa red zer /
lha mo nyin gyi sa de la sngon dus 'bring rgyas zer bas /
sa ngo ma de yin rgyu red zer srol yod /
de nas bzhag ldom gyi 'bring rgyas kyi sa der dgon pa btab ste /
dgon pa'i mtshan la bsam grub rab brtan gling zhes gsol /
grwa ba nyis stong lhag 'dus kyang yun ring ma gnas par thor /
'thor rkyen 'brog pa'i grwa ba zhig dang sogs po'i grwa ba gnyis 'dzing res shor te /
sog po grwa ba de bsad pas sog dmag la skrag nas thor ba res ces zer srol yod 'dug de nas r+wa rong chos grags rgya mtsho'am ngag dbang chos grags dkon mchog grub pa'i sde zhes bya bas rgyal dge dgon bkra shis rab brtan gling zhes bya ba'i chos sde 'di rab byung bcu ba'i lo rabs bzhi bcu ba yas mas su btab /
khong dgung lo zhe gnyis pa lcags sprel lor mdzod dge'i yul chos grwa chen po bkra shis rab brtan gyi gtsug lag khang rgyal mtshan mthon po'i gzim khang du rtogs brjod thub bstan rin po che'i mdzes rgyan snyan ngag me tog chun po mdzad ces pa rgyal dge dgon gyi gtsug lag khang yin /
mdzod dge dpon sangs rgyas bzang khu dbon gyis bla mar bkur /
sngo dge khung nyal ma dang shes rab seng ge sogs slob ma 'dul 'dzin kha shas byung /
dran pa dge gsar gyi bla ma d+harma kirti yang 'di ba yin /
dam pa de nyid kyis bla mar bsten na rung ngam snyam du dgongs pa na 'od dpag med dge slong gi tshul bzung ba dang mjal ba'i mtshan lam byung /
han stag lung nang sos gdan drangs te 'bum gling sogs su byon /
co ne dgon chen gyi khri lo gsum mdzad /
khri chos gnyer grags pa /
gnas brtan byang chub bzang bo sogs slob ma mkhas pa du ma thon /
de dus stong skor yon tan rgya mtsho co ner byon /
khong gis rje 'di'i drung nas bde gsang /
'khor chen /
kyai rdor /
bka' gdams thig le bcu drug sogs kyi dbang /
rjes gnang dang lung mang bo gsan /
gsung rtsom yang gong du bshad pa'i rje'i bstod pa dang /
rgyal ba dge 'dun rgya mtsho'i rnam thar dngos grub sprin bzang /
rten 'brel bstod TIka bde mchog smon TIka rab dkar dge tshogs ma'i bsdus don sogs snang /
gsung rtsom 'ga' re rgyal khang rtse ba sogs dbus kyi mkhas pa mang bos gzigs pas bsngags brjod mdzad /
sku gshegs pa'i gdung stong skor sprul pa'i skus zhugs 'bul gnang /
gdung la dung dkar gsum thugs ljags spyan gsum /
ring bsrel mang du byon /
de nyid kyi sprul sku kun mkhyen 'jam dbyangs bzhad pa'i dngos slob mdzod dge sku skye mdzod dge spyi nas blus /
yi dam rdo rje 'jigs byed kyi bsnyen pa tshad du things /
bkra shis 'khyil du kun mkhyen mchog gi zhabs la gtugs te mi tra sogs gsan /
ba lung phur dgon pa btab pa yun ring ma gnas /
de'i rjes rgyal dge dgon gsham du bkra shis rab brtan gling btab /
kun mkhyen 'jam dbyangs bzhad pa'i rnam thar las /
yul gangs can gyi snyan ngag mkhan ngag dbang chos grags dkon mchog grub pa'i sde'i yang srid du grags pa rdo rje 'jigs byed kyi rnal 'byor ba chen po mdzod dge sku skyes shangs len dang bsnyen bkur gzab par zhus /
zhes gsungs /
kun mkhyen 'jam dbyangs bzhad pa chen po dgung lo don gcig pa sa pho khyi'i lo the bo'i chab tshan du phebs skabs mdzod dge sku skyes bkra shis rab brtan du gdan drangs nas 'bul ba dang zhabs tog phun sum tshogs pa bsgrubs te chos bka' ci rigs zhus pa dang /
spo tshang chos mdzad /
bra bo sman rgan rnams kyis 'phen skyes tshangs pa'i lung bstan ltar steng thog gi bkra shis rab brtan gling dang /
gsham gyi dgon gsar gnyis gcig byas na 'grig min zhus pas /
kun mkhyen mchog gis tshangs pa'i lung bstan ltar byed gsungs /
tshangs pa'i lung bstan ni /
phu lung sum mdo yi man chod na / /
dus tha mar bong lu'i rna ba tsam / /
ri mchod rten 'dra ba'i bang rim na / /
rgyan phra mo'i ba dan brtsigs na brtan / /
zhes pa ltar /
dgon gsar rnying gnyis gcig tu bsres /
rgyal dge sprul sku zer ba mdzod dge khri ba zhig gi sku skye byas nas blus kyang da lta skye rgyud med /
rten gtso thub pa tshul khrims ma /
kyai rdor lha dgu bum sku ma /
'jigs byed bcu gsum ma rgya li /
dung gi thugs rje chen po /
g.yu'i 'jigs byed /
byi ru'i tshe dpag med /
sgrol dkar dngul sku /
bra bo sman rgan gyis bzhengs pa'i phyag rdor stong rang byon du phebs pa /
dz+hai khyim gyi bde mchog paN chen chos rgyan gyi phyag dpe brgyad stong pa sogs phal cher bkra shis lhun po nas spyan drangs shing r+wa rong ba'i thugs dam rten kyang mang /
gnas bcu khang du spo tshang mgon por grags pa'i mgon po phyag bzhi ba /
paN chen chos rgyan gyi shangs khrag gis bzhengs pa'i rje yab sras gsum /
chos rgyal dang bcas pa'i zhal thang /
stong skor gong ma'i dbu zhwa sogs dang /
thong dgon pa'ang 'di dang bsres pas bka' 'gyur co par sogs rten rnams kyang 'dir bzhugs /
'du khang du spo tshang chos mdzad kyis bzhengs pa'i bka' bstan dngul bris /
rnam rgyal mchod rten byin can /
mdzod dge lha khang du gser gyi bka' 'gyur sogs rten gsum 'gangs can mang /
beg tse chos skyong la btsan khang yang yod /
ces mdo smad chos 'byung deb ther rgya mtsho las gsungs /
spyir dgon pa 'di gnas yul rkyang tsha yin la /
rkyang tsha ni the bo'i mi rgyud yin mod /
phyis su mdzod dge'i khongs su gtogs te /
mdzod dge la 'brog shog kha brgyad dang /
rong shog kha bzhi ste shog bcu gnyis byas /
rong shog kha bzhi ni /
rkyang tsha /
'breng ba /
gza' ru /
tshong ru bzhi yin stabs de bzhi the bo yin kyang /
mdzod dger brtsi bar byed pa'i phyir /
rgyal dge'i dgon 'di'ang mdzod dger brtsi zhing /
mdzod dge'i dgon pa thams cad kyi snga shos dang ma dgon du brtsi zhing /
dgon pa 'di'i khri ba bkra shis lhun po nas btang ba rnams la'ang mdzod dge'i khri ba zer /
de nas dgon sde 'di ni bkra shis lhun po nas khri ba rim mngags kyis bskyangs pa yin te /
gdan rabs dang bo dgon pa 'debs pa bo r+wa rong chos grags rgya mtsho'am ngag dbang chos grags dkon mchog grub pa'i sde yin la /
de'i 'phror go rim ji bzhin mi shes mod /
sku mdun pa snags rgyas bzang bo /
mnga' ris pa legs pa rgyal mtshan /
khri mdangs can pa blo bzang don grub /
har gdong ba dka' chen ye shes dpal 'byor ni tshul khrims dag pa nyams len gyi mthil du bzung nas thos bsam sgom gsum ya ma bral ba byas pa'i mkhas chen zhig yin zhing /
paN chen thams cad mkhyen pas mdzod dge'i khri bar mngags te /
rgyal dge dgon 'dzin skyong gnang nas bzhugs /
skabs shig 'brog phyogs kyi gdul bya'i bsod nams kyi zhing du dmigs nas 'brog phyogs su phebs te khang gsar nyin gyi dgon pa btab /
de phyin chad rgyal dge dgon 'di dang /
'brog gi khang gsar dgon gnyis bkra shis lhun po nas mngags pa'i mdzod dge'i khri ba rim byon gyis bdag gir mdzad /
tshogs bsags pa blo bzang dpal ldan /
paN chen dpal ldan ye shes kyi rnam thar las /
mdzod dge'i khri ba pa she ba tshogs bsags pa blo bzang dpal ldan gyis tshogs dbur spyan drangs te zhabs brtan phul /
zhes gsungs pa 'di ba yin 'dra /
'di ba dang dka' chen brag nag pa blo bzang bstan 'dzin 'di bas 'cham yang btsugs /
dka' chen ye shes dpal ldan 'di dag gi ring la smon lam chen mo dang lnga mchod gsar 'dzugs mdzad zer /
tshogs bsags pa blo bzang sbyin pa /
gnas brtan ba ku la'i sprul ba dka' chen bsod nams stobs rgyas /
gzhan yang nom chi chos rje dka' chen bstan 'dzin chos grags 'di bas 'khor lo bde mchog gi cho ga cha lag tshang ba lnga mchod chen mor bdun chos su btsugs te spyi rdzas sogs bzhag khri ba bla ma mer gan mkhan po /
nom chi mer gan mkhan po dka' chen brtson 'grus sogs rim par byon pa dang /
deng sang dka' chen blo bzang sbyin pa lags 'tsho zhing bzhugs pas 'grig lam do dam sogs thugs khur gnang bzhin yod /
'di'i bar khri rabs sum cu yas mas shig song 'dug zer /
paN chen sku phreng rim byon gyis thugs khur che bzhes kyis chos sde 'di la bka' shog rim par gnang ba ni /
thog mar bsam 'grub rab brtan gling gi skabs paN chen blo bzang chos kyi rgyal mtshan gyis gnang ba'i bka' shog thel can gyi nang bris 'di ltar /
paN chen dge 'dun grub kyi sku ring nas bzung ste mdzod dge'i shog bcu gnyis dang yon mchod du gyur nas ngag dbang chos grags rgya mtsho bla mar mngags te bsam 'grub rab brtan gling gi dgon pa btab /
grwa ba stong phrag tsam tshogs pa la dpon blo gros bzang bos mchod 'bul bsnyen bkur rgya cher mdzad pa dang /
mdzod dge'i sa mtshams /
zung chu'i shar kha thur chad /
mo chu'i sa sngon yan chad /
slang ma'i rdo skas tshun chad /
bi thang he sga yan chad /
spang ri gser sga tshun chad yin pas /
de dag gi rtswa chu shing sogs la grwa slob tshang mas longs spyad pa'i bdag rkyen gyi gnang ba byin pa'i yi ge sa stag lo'i zla gsum pa'i tshes dge ba'i nyin bris pa lags /
'dir thel tshe brgyab 'dug yang bka' shog gcig la /
deng yang sku 'tsho'i 'dab brgya brtas shing /
chos spyod 'khor lo gsum gyi mdzad pa'i ge sar rgod bzhin par yod pa ni yid spro /
ngos kyang 'du ba snyoms shing /
'gro phan gyi lhag bsam dge bar mchis /
nye lam khri ba bla ma mer gan mkhan po ngo g.yog ched rdzong song bar yul babs kyi phan cha rogs ram gang zab yod pa dang /
'di nas kyang thun mong gi gegs bar zhi zhing mthun rkyen 'grub pa sogs kyi dge sbyor skyabs 'jug bgyid pa thugs 'jags nas /
slad mar /
gsung 'os kyang 'tshal /
rten sngags mdud bcu /
ngos kyi lag bstar ma'i bka' gdams lha bzhi'i snang brnyan /
dam rdzas le tshan bcas tshes dge ba la /
thel rtags /
yang bka' shog cig la /
yangs pa'i nor 'dzin gyi khyon la spyod pa'i skye 'gro spyi dang /
bye brag tu mdo khams /
mtsho kha sogs kyi sa'i char 'khod pa'i bla ma slob dpon /
grwa rigs /
rgyal bo rgyal phran /
ja'i sang /
mi bzang bya ba zhi drag gi sne mor mngags slebs /
mdzod dge'i dpon che chung sogs ser skya mchog dman kun gyis dgongs shing mnyan par bya ba la /
mdzod dge'i dgon 'di bkra shis lhun po'i dgon lag bla ma yang 'di kha nas bsko gzhag byed pa nas /
dus ja'i thebs kyi mi ser rkyang tsha tsho gsum la sgrub chag snga srol gang yin las mi 'os pa'i khral gsar 'gel rigs mi byed pa dang /
rnam dkar dang 'brel ba'i 'gro 'dug ci byed kyang mthun 'gyur phan grogs su gang 'gro ma gtogs gnod 'gal du 'gro ba gtan ma byed /
smras pa don ldan bgyid pa'i dge ba rdzogs byang du bsngo ba yin /
zhes go bar bya ba'i yi ge shing sprel lo dbo zla ba'i tshes dge ba la rgyal ba'i chos tshul ma lus pa'i 'byung gnas chos grwa chen po bkra shis lhun po'i gzim khang rgyal mtshan mthon po nas bris /
thel tshe brgyab 'dug yang bka' shog la /
deng lang tsho'i bum pa chos spyod kyi bdud rtsis gtams bzhin par yod dam /
ngos kyang 'du ba snyoms shing /
rgyal bstan 'dzin spel gyi lhag bsam dar la drag par mchis /
nye lam zhu mos bzhin bla ma dka' chen bstan 'dzin chos grags slar yang mngags rdzong song bar phu dud rim gro'i 'grog lam mi dman pa nas /
slad mar dge ba'i 'phros 'os kyang 'tshal /
zhes rten sngags mdud bdun /
dam rdzas le tshan /
dri bzang gi chun po bcu tham pa bcas /
tshes dge ba la /
thel rtags 'dug yang bka' shog cig la /
'dzam gling nor gyi blo gros ma'i dpal la longs su spyod pa'i skye rgu spyi dang /
khyad par zung 'phan /
cang lar /
tho cu /
ga cu /
zi ling /
co ne /
pan yul /
mdzod dge shog bcu gnyis sogs kyi sa'i char gnas pa'i bla ma /
slob dpon /
grwa rigs /
nor 'dzin la dbang ba'i dpon che chung dmag dang el chi'i 'grim 'grul ba /
dmangs kyi skye bo ji snyed pa sogs ser skya mchog dman bar ma bcas pa mtha' dag la bsgo ba /
mdo smad rgyal dge dgon bkra shis rab brtan gling dang /
khang gsar dgon bshad sgrub nor bu gling gnyis su zhugs pa'i bla grwa rnams nas mdo sngags 'chad nyan gyi rim pa rgyal ba'i bstan pa rin po che'i sri zhu zhabs 'degs dang /
'gro kun phan bde'i dpal du smin pa bcas yod 'dug pas dgon gnas 'di gnyis kyi bla grwa sbyin bdag dang bcas pa'i mi nor la /
khyod gong 'khod drag zhan su thad nas lugs gnyis khrims dang mi mthun pa'i 'os min snyad gtser rigs ma byed par 'gro 'dug gnas lam byed 'jug pa dang /
gzugs med lha 'dre'i tshogs nas kyang rnam kun phan grogs yang dag bgyid pa las /
kun slong phrag dog ngan pa'i rigs skad cig kyang ma byed /
de ltar sgrub pa rnams la 'di phyir dge ba'i skyabs 'jug bgyid cing /
gal te 'gal bar spyad na dam can rgya mtsho'i bka'i chad pas mnar ba gdon mi za bas bag yod bsten 'tshal /
zhes brda sprod pa'i yi ge sa sbrul zla tshes dge bar chos grwa chen po bkra shis lhun po'i gzim khang rgyal mtshan mthon po nas bris /
thel tshe brgyab 'dug yang bka' shog cig la /
rkyang tsha tsho gsum /
sgrub sde khag gsum sogs kyis mtshon pa'i ser skya drag zhan mtha' dag nas nges dgos /
skye rgu'i phan bde sangs rgyas kyi bstan pa de 'dzin skyes chen dge 'dun gyi sde dang bcas par ltos shing /
lhag par phyogs der zhwa ser gyi bstan pa dang /
sbyin bdag ser skya 'khor 'bangs rnams la 'phral yun phan bde spel ba'i byed por 'di kha bkra shis lhun po nas bla ma khag rim par zhu gtong gis mchod yon dam tshig 'brel lam shin tu che ba blo mngags bcas /
des na bzhag ldom dpon gtso gyur gyi bla mar nom chi mer gan mkhan po dka' chen rnam rgyal brtson 'grus slar yang mngags rdzong song ba 'dis mtshon phyogs der bla khag ngo g.yog byung 'byung tshang mar chos srid gnyis ka'i ngos nas sri zhu grogs dan du gang 'gyur las brku 'phrog gnod 'gal du 'gro rigs phra mo tsam mi 'byung ba nges par byed dgos dang /
dang du len pa rnams la ngos nas kyang 'di phyi'i 'dod don legs 'grub yong phyir mchog gsum srung mar bcas la gsol 'debs 'phrin bcol gyi skyabs 'jug rgyun mar bgyid pa yid 'jags 'tshal /
zhes chu khyi zla tshes dge ba la /
thel rtags 'dug yang bka' shog cig la /
gnam bskos gong ma'i lung gis paN chen er te nir bsngags shing /
bstan 'gror phan bde spel ba'i lhag bsam gyi snying stobs dge ba shAkya'i dge slong blo bzang thub bstan chos kyi nyi ma dge legs rnam rgyal dpal bzang bor 'bod pa'i gtam /
yangs pa'i nor 'dzin gyi khyon la spyod pa'i skye 'gro spyi dang /
bye brag lan gru /
zi ling /
zi khron /
mtsho sngon /
a mdo /
mdzod dge sde shog che chung /
mgo log sogs kyi sa'i char 'khod pa'i bla ma /
slob dpon /
grwa rigs /
lung las kyis mtho ba'i rgya bod kyi dpon rigs spyir dmigs /
khyad par khen ye lha chen sogs mdzod dge shog kha bcu gnyis kyi dpon po /
gzhan yang dmag jag el chi'i 'grim 'grul ba /
dmangs kyi skye bo ji snyed pa sogs ser skya mchog dman mtha' dag la bzlo ba /
mdzod dge ma dgon rgyal dge dgon bkra shis rab brtan gling 'di nyid rje gong ma blo bzang chos kyi rgyal mtshan dpal bzang bos phyag btab pa nas bzung da lta'i bar mkhan po khri ba bla ma 'di nas rim bzhin mngags rdzong bgyid mus gdan sa chen po bkra shis lhun po'i dgon lag tu gtogs par ma zad /
grwa slob rnams kyang bslab khrims gtsang zhing /
rgyud sde chen po bzhi'i cho ga phyag len gyi rim pa paN chen chos kyi rgyal po'i bka' srol nyams med 'dzin cing /
phyogs der bstan 'gro'i phan bde sgrub pa'i lta grub rnam dag yin 'dug gshis khyod gong 'khod drag zhan rnams nas dgon gnas rten brten par bcas pa mi nyams gong du 'phel ba'i bkur bzos bdag rkyen gang che dang /
mkhan po khri ba /
grwa slob bgres bar gzhon gsum byung 'byung nas 'gro 'dug spyod lam ji ltar byed kyang phan cha mthun 'gyur gang 'gro ma gtogs /
gnod 'gal log par 'gro ba nam yang ma byed /
bsgo ba bzhin dang du len pa rnams 'di nas kyang rnam kun dge ba'i skyabs 'jug bgyid pa yin /
zhes go bar bya ba'i yi ge shing byi hor zla gral tshes dge bar zhing chen lan gru'i pho brang lu hi than nas bris /
thel tshe brgyab 'dug snga sor 'du khang gi khyams su sbyar ba'i ras gzhi'i ngor bris pa'i dgon pa'i rten yig dkar chag skor tshad dang bcas pa yod pa /
dbur mchod brjod sdeb sbyor sum rkang bsgrigs pa mjug tu mjug sdud kyi tshigs bcad smon tshig nor 'dzin pa tra bcas pa /
rab 'byams smra ba dkon mchog bstan pas bris zhes pa zhig yod pa'i nang rten rnams sngar yod lo rgyus shes pa'i don du 'dir cha tshang 'god par bya ste /
'du khang gi steng gi li ma lha khang na /
thog mar sku'i rten ni rgya gar nas phebs pa'i mnyam med thub pa'i dbang bo'i sku brnyan gser bzang las grub pa byin rlabs kyi tshan kha shin tu che ba dang /
thugs rje chen po phyag bzhi ba gnyis tshul khrims kyi dri dang ldan pa byon shin tu legs pa dang /
dus chen la bdud rtsi 'bab par grags pa'i bcu gcig zhal /
paN chen gyi mchog sprul rin po che blo bzang dpal ldan bstan pa'i nyi ma phyogs las rnam rgyal gyi thugs dam gyi rten byams sku byin rlabs can /
dgyes pa rdo rje lha dgu'i bum sku bzo bkod phun sum tshogs pa /
rje rin po che'i sku brnyan byin can /
yi dam rdo rje 'jigs byed kyi sku brnyan byon legs pa /
sgrol dkar gyi snang brnyan dngul las grub pa /
pad dkar 'chang phyag bzhi ba /
'jam dpal dbyangs /
'od dpag med /
thub dbang rnams kyi sku brnyan zung re /
don yod grub pa'i sku brnyan khru tshad tsam pa /
sman bla /
tshe dpag med /
rin chen 'byung ldan /
gtsug tor can /
bla ma shangs /
phyag na rdo rje /
sgrol ma /
mgon po phyag drug pa rnams kyi sku brnyan gser bzang las grub pa byin rlabs kyi gzi 'od 'bar ba /
a ka ru nag po las bzhengs pa'i thub pa grong khyer ma 'khor bcas /
se'u lha khang du rgyal dbang lnga ba chen mo'i pur tshwa las grub pa'i rje rin po che dang /
'dod lha sna tshogs kyi sku brnyan paN chen blo bzang dpal ldan ye shes kyi phyag nas ma rnams bzhugs /
thang ga'i rim pa ni /
mdzod dge sku skye'i dus su bzhengs pa'i thub pa gnas brtan bcu drug gi thang sku /
'brom rim po che'i rnam thar /
paN chen bzang bo bkra shis kyi yin zer ba'i phyag zhabs kyi ri mo dang bcas pa'i dbus thang sogs bzo dbyibs legs pa bzhi bcu skor tsam bzhugs /
gsung gi rten ni /
dpon blo gros bzang bo'i dus su /
rgyal ba bsod nams rgya mtshos gnang bar grags pa'i brgyad stong pa'i glegs bam nam mkha'i kha dog la co 'dri ba'i mthing shog bzang bo'i ngos la gser btso ma rab tu sbyangs pa'i khu bas legs par bris pa glegs shing gi gdong la pa tra ris 'bur du dod pa /
steng du dbyangs gsal gyi lany+dzas bskor ba /
se ta hu khra slas kyi glegs thag 'dom dgu dang bcas khyad par du 'phags pa /
gser gyis bris pa'i ting 'dzin /
dngul gyis bzhengs pa'i dpag bsam 'khri shing /
dngul gyis bris pa'i ting 'dzin /
lam rim che chung sogs glegs bam ngo mtshar ba sum cu skor bzhugs /
thugs kyi rten ni /
a ka ru dkar bo las grub pa'i mchod rten bde gshegs brgyad byin can dang bka' gdams mchod rten me'i grangs can /
'khar gsil byin rlabs kyi tshan kha che bar grags pa rnams bzhugs so / /
mthong thos dran reg don dang ldan pa'i 'du khang chen mo 'di nyid du bzhugs pa'i rten gyi rim pa la /
thog mar sku rten ni /
'du khang gi dbus su lha sa'i jo bo dang sku tshad mnyam pa'i jo bo shAkya mu ne'i sku brnyan bzo bkod phun sum tshogs pa /
de'i mdun du 'jam mgon bla ma tsong kha pa chen po'i ldem sku byin rlabs can mi tshad tsam /
g.yas phyogs su thub pa 'khor bcas la sman bla bde gshegs brgyad dang mdun du gnas brtan bcu drug bcas mi tshad ma /
gong gi 'jam mgon bla ma de la 'jam dbyangs gtsang pa bdun brgyud kyis bskor ba /
de yang gang zhe na /
rgyal tshab dar ma rin chen /
mkhas grub dge legs dpal bzang bo /
rje zha lu ba legs pa rgyal mtshan /
rje blo gros chos skyong /
ba so chos kyi rgyal mtshan /
rje blo gros bstan pa /
rje smon lam dpal ba rnams so / /
gsang 'dus /
rigs gsum mgon po bcas bzhugs pa 'di rnams mnga' ris pa'i sku ring la bzhengs pa lags so / /
yang mnga' ris pas bzhengs pa'i thang sku che legs mang bo dang bcas thang ga nyis brgya dang nyi shu skor bzhugs so / /
g.yon phyogs su rgyal ba byams pa la nye ba'i sras brgyad kyis bskor ba /
gsung gi rten ni /
yang dag par rdzogs pa'i sangs rgyas shAkya thub pa de nyid kyi bka' rin po che dang /
paN+Di ta rnams kyis bstan bcos mtha' yas pa gsungs pa rnams lo tsA ba sku drin can dag gis bod kyi skad du bsgyur ba yongs rdzogs /
bsod nams kyi stobs kyis mngon par mtho ba'i spo tshang chos mdzad kyi dus su /
nam mkha'i mdangs can gyi mthing shog bzang bo'i ngos la dngul dkar rab tu sbyangs pa'i khu bas legs par bris pa'i dbu khang dang bo rnams su bla ma yi dam sangs rgyas byang sems chos skyong rnams kyi snang brnyan bzang gos sha stag gi zhal khebs /
na bza' ser bo /
glegs shing /
glegs thag rnams gzhan las khyad par du 'phags pa'i bka' 'gyur glegs bam brgya dang bzhi lhag bstan 'gyur glegs bam nyis brgya dang bcu phrag skor bcas phun sum tshogs pa thams cad kyi gzhi rten du bzhugs so / /
yang bka' 'gyur tshar gnyis /
gser btso ma dang dngul las bzhengs pa'i yum 'bum pa tshar gcig dang bcas /
khyon glegs bam stong phrag brgal ba bzhugs pa ni phan pa dang bde ba ma lus pa 'byung ba'i gnas mthar thug lags so / /
thugs kyi rten ni sku mdun pa sangs rgyas bzang bo dang /
mnga' ris legs pa rgyal mtshan sogs kyi sku gdung mchod rten bzhi /
rnam rgyal mchod rten chen mo mi tshad gnyis ldan pa 'di'i nang rten gyi rim pa la'ang /
yungs 'bru lta bu'i ring bsrel gyi rigs la /
de bzhin gshegs pa glang bo'i gdung dang /
'khor ba 'jig dang /
shAkya thub pa gsum gyi ring bsrel bzhugs /
chos sku'i ring bsrel gyi rigs la /
rgyud sde kun gyi rtsa ba dang /
mdo sde kun gyi za ma tog tu gyur pa /
dpal gsang ba 'dus pa'i rgyud sogs rgyud 'bum cha tshang dang /
gzungs chen sde lnga /
gtsug tor sde bzhi sogs rgyud mdo rgyud kyi gzungs rigs dpag tu med pa bzhugs /
sku gdung dang sku bal gyi ring bsrel gyi rigs la /
rdo rje gdan gyi ma hA b+ho d+hi sa twa'i bzhugs khri'i shing gi tshal bu /
slob dpon chen po padma sam b+ha ba'i dbu lo dang na bza' /
chos rgyal srong btsan sgam po'i sku ber /
slob dpon bai ro tsa na'i phyag dpe /
jo bo rje'i phyag tsha'i dum bu dang snam sbyar /
gdung tsha /
mi la ras chen gyi dbu skra /
mi la bzhad pa'i rdo rje'i ras gos /
ras chung rdo rje grags kyi gdung rus /
jo bo rje'i tshe sgrub ril bu /
bu ston thams cad mkhyen pa'i snam sbyar dang bum chu nyams med kyi ril bu /
rje sa paN gyi na bza' /
kun mkhyen chos kyi rgyal bo tsong kha pa chen po'i dbu lo dang /
yab sras sogs kyi na bza' /
rgyal tshab rje'i bzhugs gdan /
dpon slob paN chen rin po che sku gong ma'i na bza' dang dbu lo /
thams cad mkhyen pa ngag dbang blo bzang rgya mtsho'i dbu lo /
dpal 'byor lhun grub kyi na bza' /
zha lu grub chen gyi gdung rus /
rje rin po ches dpal 'khor lo sdom pa'i sbyin sreg gnang ba'i thig tshon /
'jam dbyangs chos rje'i dbu rgyan rtsa chen dang phyag sen /
rje gling yags pa'i dbu lo na bza' gdung rus /
paN chen sku gong ma'i phyag nas /
paN chen blo bzang ye shes dpal bzang bo'i na bza' dbu lo phyag nas /
thos bsam gling grub chen pa'i dbu skra /
rje yab sras kun gyi bsang chen kun 'dus /
stong skor rin po che'i tshe sgrub ril bu /
dam rdzas bdud rtsi ril bu /
sangs rgyas byang sems mang bo'i 'phel gdung gis rgyu byas pa'i rten 'dus ril bu byin can /
paN chen blo bzang chos kyi rgyal mtshan gyis rdzogs rim rnal 'byor chen po'i byang sems ril bu 'phel ma myur grol /
de nyid kyi bsang chab 'phel ma ngo mtshar can /
stod rgyud grwa tshang gi ma Ni ril sgrub /
stong skor rin po che'i tshe sgrub ril bu dang bdud rtsi chos sman /
rje 'jam dbyangs bzhad pa'i rdo rje'i mi tra brgya rtsa'i chos skor gyi bdud rtsi bum chu yongs rdzogs kyi ril bu /
de nyid kyi bsang chen bsang chab ril bu /
dpon slob skal ldan rgya mtsho'i sgrub pa'i ma Ni ril bu bdud rtsi ril bu nyams med /
rje 'jam dbyangs bzhad pa'i rdo rje'i ljags chab /
sku khrus zhal zas /
bkra shis lhun po'i mgon khang chen mo'i lo gtor gyi gtor sgam /
gnas 'dir gtor sgrub kyi skabs su bdud rtsi rang babs /
rje 'jam dbyangs bzhad pa'i rdo rjes sbyin sreg gnang ba gsum gyi rdul tshon dang thal ba /
paN chen rin po che'i phyag nas brgya rtsa 'dus pa /
don slad mtshan nas smos te mkhan rin po che ngag dbang dkon mchog nyi ma'i dbu zhwa dang cod pan /
rje 'jam dbyangs bzhad pa'i rdo rje'i dbu zhwa dang phyag 'khar smad g.yogs bzhugs gdan /
dpon slob bsod nams grags pa'i dbu zhwa /
khri rin po che bka' 'gyur ba'i phyag phreng /
sngags chen rdo rje 'dzin pa 'jam dbyangs dga' ba'i bshes gnyen gyi thugs phreng /
rig 'dzin stobs ldan dbang bo'i gdung rus /
rig 'dzin ngag gi dbang bo'i sku drag mchod rten bya rung kha shor gyi rdo /
rgya gar gnas chen brgyad kyi sa sna /
gangs te se'i gangs thug dang sin+d+hu ra /
ma pham g.yu mtsho'i d+he la dang bye ma /
rgya gar nag gi gnas chen thams cad kyi sa sna dang grub chu tshe chu sgrub mtsho rnams kyi sa sna bye ma ril bur bsgril ba /
tsa ri'i gnas chen gyi sa sna chu sna shing sna thams cad 'dres pa /
tsa ri'i sin d+hu ra /
dag pa shel ri'i shel rdo /
rdo rje phag mo'i 'ja' rdo /
mtsho ma dros pa'i bye ma lnga ldan /
rgyal ba blo bzang don grub kyi sgrub phug gi sa sna /
byang sems skye ba gcig gis thogs pa'i blo gros bzang bo'i sku chos /
dam can chos rgyal yab yum gyi sku brnyan /
paN chen thams cad mkhyen pa blo bzang ye shes dpal bzang bo'i phyag tsha ma bcas legs par bzhugs /
'jigs byed khro bcu /
gdugs dkar /
sor 'brang /
dzam+b+ha la yab yum gyi 'khor lo tshad ldan dang /
rnam sras kyi 'khor lo khyad 'phags /
gzhan yang bsam 'phel nor bus gtsos pa'i 'khor lo tshad ldan mang du bzhugs /
de ltar na yungs 'bru lta bu'i ring bsrel /
chos sku'i ring bsrel /
sku gdung gi ring bsrel /
sku bal gyi ring bsrel bzhi dang bcas byin rlabs kyi gzi 'od 'bar ba mtha' yas pa bzhugs so / /
steng gi gnas bcu lha khang na /
sku'i rten gyi gtso bo ni sangs rgyas kyi 'phel gdung nang rten du bzhugs pa'i thub pa'i sku gser bzang las grub pa /
mgon po phyag bzhi ba /
sman bla /
mar me mdzad /
rje rin po che'i sku brnyan sogs li ma mang bo dang /
mtshungs med chos rje ngag dbang chos grags rgya mtsho'i lder sku nang rten nyid kyi dbu lo bubs phyag sen bubs rje yab sras kyi tshems dbu lo /
gnas bcu tshar gnyis dang bcas ldem sku mang bo dang /
paN chen blo bzang dpal ldan ye shes kyi sku brnyan nyid kyi phyag nas ma dang /
mdzod dge sku skye'i thugs dam gyi rten sgrol dkar gser thang dang /
rje'i rnam thar tsong kha brgyad cu zhes grags pa'i gser thang chen mo /
lcam sring gi thang sku byin rlabs can sogs zhal thang nyi shu skor dang /
gsung gi rten brgyad stong pa shan sbyar sde dge'i par ma /
co ne bka' 'gyur tshar gcig dang bcas pusti kaH brgya dang bzhi bcu skor bzhugs /
thugs kyi rten bka' gdams mchod rten sogs zla ba nor gyi grangs ldan bzhugs /
gzhan yang paN chen blo bzang chos rgyan dgung lo bcu gnyis pa'i skabs kyi zhabs chags /
stong skor yon tan rgya mtsho'i sku 'gag yu ring /
khri rgyal mtshan seng ge'i dbu zhwa sogs bzhugs pa lags so / /
mgon khang du /
'jigs su rung ba bzod par dka' ba'i gzi brjid dang ldan pa'i yi dam gyi lha dang /
chos skyong srung ma rnams bzhugs pa'i tshul ni /
gtso bo dpal rdo rje 'jigs byed chen po 'khor bcas /
lha chen ma hA kA la 'khor bcas /
bka' sdod las kyi gshin rje yab yum /
ma cig dpal ldan lha mo re ma ti /
mgon po zhal bzhi ba yab yum 'khor bcas /
rgyal bo chen po rnam thos sras rta bdag brgyad dang bcas pa /
sngon sangs rgyas gser thub 'jig rten du byon pa'i dus su bstan pa bsrung bar smon lam mdzad pa'i mthus /
rgyal ba nyi ma'i gnyen gyi dus su byang shar ma ru rtse'i dur khrod du rdzu 'phrul gyi bkod pa bsam gyis mi khyab pa dang bcas pa bzhugs pa la /
paN chen blo bzang chos kyi rgyal mtshan dpal bzang bos /
chos grwa chen po bkra shis lhun po dpal gyi sde chen po bsrung bar bka' bsgos shing gnyer du gtad pa nas bzung /
skyabs mgon rin po che'i dgon che phra thams cad bu bzhin skyong ba sdig pa can gyi srog gi shan pa gnod sbyin bag tse lcam dral gri thogs brgyad shan pa nyer gcig rgyal bo sku lnga dang bcas bzhugs /
zhal thang 'di rnams rdo rje 'jigs byed kyi rnal 'byor ba chen po mdzod dge sku skye'i dus su bzhengs /
thang lha ngag dbang dpal bzang nyid nas gdan drangs pa'i mgon po'i ldem sku byin rlabs can /
yang mgon po dang /
srid gsum bdag mo gnyis kyi ldem sku /
bra bo sman rgan gyis rgyu'i sa la rta mgrin yun ring bsgrubs nas bzhengs pa'i lcam sring gi sman sku brjid bag can rnams bzhugs so / /
dpon tshang lha khang du /
sku'i rten rje rin po che'i sku brnyan khru tshad ma /
rje rin po che'i snang brnyan byin rlabs can /
de'i nang rten gyi rim pa'ang /
sku 'bum tsan dan yig drug rang byon can /
khri nam mkha' bzang gi chos gos tshal bu /
khri rgyal mtshan seng ge'i snam sbyar tshal bu /
rgyal ba bskal bzang rgya mtsho'i sku lcug paN chen blo bzang dpal ldan ye shes kyi sku 'gag cha tshang /
phyag phreng /
yongs 'dzin ye shes rgyal mtshan gyi dbu zhwa /
sems pa rin po che'i sku 'gag tshal bu /
khri rgyal mtshan seng ge'i yang sprul rin po che'i dbu lo dang phyag phyis rnams bzhugs /
gzhan yang thang sku nyi shu lhag dang /
gsung gi rten bka' 'gyur tshar gcig paN chen blo bzang dpal ldan ye shes kyi gsung 'bum cha tshang gcig dang bcas khyon glegs bam brgya dang bzhi bcu skor dang /
thugs kyi rten du sgo mang mchod rten dang bcas bzhugs pa lags so / /
de ltar dkar chag 'di'i nang du bzhugs pa'i rten ngo mtshar ba bzhugs pa ni /
dgon sde 'di nyid dar zhing rgyas pa'i dan rtags yin la /
sngar gyi lo rgyus shes pa'i don du mgo mjug gi tshigs bcad mdzad byang bcas dor nas rten gyi rnam grangs ji bzhin bkod pa yin la /
'gangs che ba'i rten de rnams ni /
dus 'gyur bcos bsgyur dang /
hre co zhes pa'i las 'gul dang /
rig gnas gsar brje zhes pa'i god chags chen po'i skabs su gtor brlag chen po byung /
da lta lhag mar lus pa /
li ma khang gi rten cha tshang /
rnam rgyal mchod rten gyi nang rten cha tshang sogs rten 'gangs can kha shas dad ldan rnams kyis srog la ma 'dzems par sbas skung byas nas lus pa red /
sngar gyi 'du khang ni sde shog gis mdzod khang byas stabs phyi khog lus pa las nang rten gyang ris sogs tshang ma lhag med du bcom /
gong gi dkar chag nang du ma the ba'i rten /
mkhas grub rje'i phyag bris yin zer ba'i gdugs dkar gyi par shing dang /
gnas brtan yan lag 'byung gi zhabs chags /
r+wa rong chos grags pa'i gsol tog dkar yol yu ring /
shar skal ldan rgya mtsho'i dbu zhwa /
r+wa rong chos grags kyis mtsho ral ba can nas gter las bzhes pa'i rol mo'i cha ya /
paN chen dpal ldan ye shes kyis gnang ba'i mgon po gur thang sku bzos drub can rgya nag ma /
paN chen sku phreng dgu ba chos kyi nyi mas gnang ba'i byams pa'i sku li ma 'di rnams da lta bzhugs yod /
srid jus gsar ba byung nas rab rgyal chu pho khyi'i lo snga gzhug tu chos sgo phyes pa'i skabs grwa rgan drug yod mod /
da lta gsum las med la gsar zhugs bzhi bcu lhag yod /
de dag gis rgyud chos spyod 'don rta dbyangs sogs slob pa dang /
yi ge rig gnas sogs la sbyangs shing /
tshul khrims rnam par dag pa srung bzhin pa'i steng 'grig lam kun spyod sogs legs par srung ba'i grwa tshang spus dag tu gyur yod la /
dge 'dun pa yongs kyis hur brtson thog 'du khang steng 'og tu sangs rgyas stong sku gnyis rje yab sras gsum /
sman bla bde gshegs brgyad /
gnas brtan bcu drug thugs rje chen po phyag bzhi ba sogs sku brnyan dang /
gsung rten /
bka' 'gyur tshar gnyis /
bstan 'gyur tshar gnyis /
rje yab sras gsum gyi gsung 'bum tshar gcig gzhan yang lam rim sngags rim gnyis tshar du ma dang /
ting 'phags bskal gsum sogs dpe cha po ti du ma sogs bzhengs 'jog byas yod /
rgyal dge sprul sku'i sku gdung mchod rten sogs gsar bzhengs du ma yod /
bkra shis lhun po nas gdan drangs pa'i paN chen dpal ldan ye shes kyi 'dra sku /
paN chen thams cad mkhyen pa sku phreng bcu ba sku dngos phebs nas /
dga' ldan lha brgya ma /
skyabs 'gro ma Ni sogs kyi lung gnang ste thugs 'gan bzhes pa'i gsung bshad mang bo gnang /
'du khang sogs su phyag nas 'thor /
rjes sor pe cin nas mdzod dge khri rin po che blo bzang sbyin pa'i phyag tu paN chen sku phreng dgu ba'i na bza' cha tshang /
zhabs chags bcas bskur gnang mdzad /
de'i phyi lor yang khong gi na bza' bubs gcig sku par phyag bris can tham rtags brgyab pa bcas gnang ba dang /
de rjes bkra shis lhun por shar mchod khang bkra shis rnam rgyal rab gnas skabs paN chen sku phreng dgu ba'i sku par dang /
khong gi sku par bcas gnang /
gzhan yang rje btsun byams pa'i gos sku chen po zhig kyang bzhengs /
rta mgrin lha khang dang /
seng gdong lha khang gnyis kyang bzhengs te /
rta mgrin lha khang du rta mgrin yang gsang khros pa lha dgu dang /
'od dpag med stong sku /
mi 'khrugs pa stong sku dang de'i nang du rgyal bo'i brtsan khang yod pa'i nang du kirti blo bzang 'phrin las kyi shangs khrag gis bzhengs pa'i rgyal bo dpa' rtsal zhi drag gnyis kyi thang sku dang /
rgyal bo'i gdung rus kyang bzhugs la sku gsob kyang legs par bzhugs /
seng gdong lha khang nang du seng gdong gtso 'khor gsum gyi 'dra sku dang /
slob dpon padma'i stong sku dang /
yum dag tshar bcas bzhugs /
da lta smon lam dang lnga mchod kyi dus mchod dang gsang bde 'jigs gsum /
kun rig mi 'khrugs pa ste rgyud sde lnga'i sgrub mchod yod la /
chos spyod dang bskang gso dang /
gdugs dkar bzlog chen /
dgu gtor 'cham bcas sor chud yod do / /
'dir smras pa /
'gro ba'i bde skyid padmo bzhad pa'i gnyen / /
bstan pa rin chen nyin mor byed pa'i gzhi / /
dge 'dun 'dus pa zla ba'i ma ma che / /
brtan dang 'phel ba nyid la rag las so / /
de phyir chos kyi rdo rje mi yi gzugs / /
paN chen snang mtha' yas pa'i 'phrin las kyi / /
byed po chos grags rgya mtsho zhes grags pas / /
skye dgu'i bsod nams zhing du 'dus sde bskrun / /
dam chos 'o ma'i rgya mtsho rgyas pa la / /
dge 'dun ngang mo'i tshogs kyis nyer bsten te / /
mdo sngags chos kyi mgrin rnga cir yang brdung / /
thugs rgyud bslab gsum nor gyis yongs gtams pa'i / /
bkris lhun dka' chen nyi zla'i phreng ba yis / /
sde 'di rim par bskyangs pa'i bka' drin la / /
gzur gnas skye bos bstod bsngags rol mo dkrol / /
mdzod pa dge 'dun rgyud 'dzin sde chen sogs / /
ris med skye 'gro'i bsod nams zhing 'di la / /
bsnyen bkur bsod nams 'bras bu 'o ma'i mtsho / /
bla med byang chub bar du zad mtha' bral / /
dgon sde 'di yi byung ba gser gyi rnga / /
yongs su brdung ba'i nus pa ches pha yang / /
dge bskul bka' lan bzlog par ma nus par / /
byis blos theg tsam 'di ni 'bad pas bskrun / /
'dis mtshon bdag gzhan dus gsum dge tshogs kyi / /
mthu las rgyal bstan dbyar mtsho ltar rgyas shog /
bye brag sde 'dir mkhas btsun bzang gsum gyis / /
thugs rgyud gtams pa'i dge 'dun 'du bar shog /
ces mdzod dge smad kyi rgyal dge dgon zhes grags pa dgon rnying 'di'i byung rim gser gyi rnga bo che zhes bya ba 'di ni /
snga mo nas chos sde 'dis grwa ba kha shas mngags te bskul ba ltar mdor bsdus shig bris mod /
slar yang grwa ba kha shas snga phyir mngags te nan gyis bskul ba'i ngo ma bzlog par tha snyad pa bsam gtan rgya mtsho mi 'jigs dbyangs can dga' ba'i blo gros su 'bod pas rab gnas lcags lug lo'i hor zla dgu ba'i dkar phyogs kyi bzang bo dang bo'i nyin mjug rdzogs par bsgrigs pa'i yi ge ba ni dgon de ga'i dge tshul 'jam dbyangs grags pa'o / /
