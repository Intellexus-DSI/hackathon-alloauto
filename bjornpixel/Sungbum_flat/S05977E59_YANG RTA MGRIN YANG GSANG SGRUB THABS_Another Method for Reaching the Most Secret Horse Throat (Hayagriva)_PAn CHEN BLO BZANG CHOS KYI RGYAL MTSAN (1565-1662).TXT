@# / /
na mo gu ru many+dzu g+hoShA ya /
'dir dpal rta mgrin bsgrub par 'dod pas skyabs 'gro sems bskyed tshad med bzhi bsgom pa sngon du btang /
swa b+hA was sbyangs /
chos dbyings ngang las paM las padma dang / /
raM las nyi ma'i dkyil 'khor rgyas pa'i steng / /
hrIH yig dmar po'i 'phro 'du las byung ba / /
rang nyid khro bo'i rgyal po rta mchog dpal / /
sku mdog dmar nag zhal gsum phyag drug pa / /
dbus dmar g.yas dkar g.yon ljang rngams pa'i zhal / /
cher gdangs ljags 'dril 'bar ba'i mche ba gtsigs / /
spyan gsum dmar zlum khro gnyer rab tu bsdus / /
sma ra smin ma dbu skra me ltar 'bar / /
spyi bor rta mgo ljang nag rta skad 'tsher / /
phyag g.yas rdo rje ral gri rtse gsum dang / /
g.yon pa sdigs mdzub mdung rnon rgyu zhags 'dzin / /
thod pa skam rlon rin chen sbrul gyis brgyan / /
mi lpags stod g.yogs stag lpags sham thabs can| |khrag zhag thig le thal chen tshom bus brgyan / /
log 'dren klu brgyad bsnol ba'i gdan steng du / /
zhabs brgyad brkyangs bskums stabs kyis ye shes kyi / /
me dpung 'bar ba'i dbus na bzhugs pa yi / /
spyi bor oM dkar mgrin par AH dmar po / /
thugs kar hUM sngon de yi 'od zer gyis / /
rang bzhin gnas nas padma dbang chen gyis / /
ye shes spyan drangs par dang ro gcig gyur / /
slar yang dbang lha spyan drangs dbang bskur bas / /
'od dpag med pas dbu la brgyan par gyur / /
hrIH bde gshegs kun gyi gsung gi rang bzhin ni / /
log 'dren dregs pa sde brgyad 'dul ba'i phyir / /
mi bzad dbang drag khros pa'i gar mdzad @# / /
pa| |padma dbang gi lha la phyag 'tshal lo / /
dngos bshams yid sprul 'jig rten 'jig rten las / /
'das pa'i phyi nang gsang ba'i mchod tshogs 'bul / /
sdig ltung kun bshags dge la rjes yi rang / /
chos 'khor bskor phyir bskal brgyar bzhugs su gsol / /
'dis mtshon rnam dkar dge ba ci mchis pa / /
'gro kun 'dren phyir byang chub chen por bsngo / /
de nas rang gi snying gar nyi gdan la 'khod pa'i sngags phreng las dus mtha'i me ltar 'bar ba'i 'od zer 'phros /
rang gzhan gyi sdig sgrib nad gdon thams cad bsregs par bsams la /
hrIH padmA n+t-i krata badzra kro d+ha ha ya grI ba hu lu hu lu hUM phaT /
ces brgya stong khri 'bum bzla /
mjug tu /
dge ba 'di yis myur du bdag /
khro rgyal rta mgrin 'grub gyur nas /
ces sogs bsngo ba smon lam bya'o / /
smras pa /
padma'i rigs kyi khro bo'i rgyal / /
dbang chen sgrub thabs zab bsdus 'di / /
sngags 'chang ngag dbang dge legs kyis / /
bskul tshe blo bzang chos rgyan gyis / /
smras pa'i dge bas 'gro ba kun / /
bdud bzhi'i g.yul las rgyal gyur cig / / /
