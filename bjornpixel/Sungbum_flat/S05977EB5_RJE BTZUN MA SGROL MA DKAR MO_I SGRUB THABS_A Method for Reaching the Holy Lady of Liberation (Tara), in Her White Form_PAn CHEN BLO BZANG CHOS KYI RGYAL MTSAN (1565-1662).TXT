/ /
@# / /
na mo Ar+ya tA re /
rje btsun ma sgrol ma dkar mo bsgrub par 'dod pas skyabs 'gro sems bskyed tshad med bzhi bsgom pa sngon du btang /
sems can thams cad kyi don du myur ba myur bar sangs rgyas kyi go 'phang thob par bya /
de'i phyir du rje btsun ma sgrol ma bsgrub par bya'o snyam du bsam /
rang rje btsun mar gsal ba'i thugs ka'i taM yig dkar po'i 'od zer gyis /
bde ba can dang po ta la sogs nas bla ma dang gnyis su med pa'i rje btsun ma sgrol ma'i lha tshogs spyan @# / /
drangs /
'od zer rang gi snying gar thim /
rje btsun 'phags ma sgrol ma dang /
zhes pa nas /
'dren pa'i dpal du bdag gyur cig /
ces pa'i bar dang /
dkon mchog gsum la bdag skyabs mchi / /
zhes pa nas 'gro la phan phyir sangs rgyas myur 'grub shog /
ces pa'i bar brjod /
tshogs zhing rang gnas su gshegs par gyur /
oM shU n+ya tA dz+nyA na badzra swa b+hA wa At+ma ko nya haM /
stong pa nyid du gyur /
stong pa'i ngang las rdo rje'i sa gzhi /
ra gur bla bre me ri dang bcas pa'i dbus su baM las pad dkar /
a las zla ba'i dkyil 'khor gyi steng du taM yig dkar po las ut+pal taM gyis mtshan pa /
de las 'od zer 'phros /
don gnyis byas /
tshur 'dus /
yongs su gyur pa las /
rang nyid bcom ldan 'das 'phags ma sgrol ma sku mdog dkar mo zhal gcig phyag gnyis ma /
gzhon nu lang tsho bcu drug lon pa'i nyams can /
phyag g.yas mchog sbyin dang g.yon dkon mchog gsum mtshon pa'i phyag rgya can /
phyag gnyis ut+pal sngon pos mdzes pa /
zhi zhing 'dzum pa'i nyams can /
dpral ba'i dbus na ye shes kyi spyan dang /
phyag zhabs kyi mthil na rnam thar sgo bzhi mtshon pa'i spyan bzhi mnga' ba /
dbu skra ral pa phyed bcings su byas pa'i spyi bor rigs kyi bdag po tshe dpag med kyis brgyan pa /
nor bu rin po che'i dbu rgyan /
snyan rgyan /
mgul rgyan /
phyag gdub /
zhabs gdub /
ska rags /
do shal la sogs pa'i rgyan sna tshogs pas brgyan pa /
lha rdzas kyi dar gyi stod g.yogs smad g.yogs ga shal 'chang ba /
mtshan dang dpe byad bzang pos mdzes pa /
zla ba'i 'od kyi rgyab yol can /
rdo rje'i skyil krung gis bzhugs pa'i spyi bor oM dkar po /
mgrin par AH dmar po /
thugs kar zla gdan la taM yig dkar po hUM sngon pos mtshan pa /
thugs ka'i hUM las 'od zer 'phros /
rang 'dra'i ye shes pa dbang lha dang bcas pa spyan drangs /
oM Ar+ya tA re sa pa ri wA ra e hye hi dzaH hUM baM hoH dam tshig pa dang gnyis su med par gyur /
dbang gi lhas dbang bskur /
chu lhag ma yar lung /
rigs bdag tshe dpag med dang dbyer med du 'dres pas dbu brgyan par gyur /
mchod pa rnams bya spyod ltar bsangs /
sbyangs /
byin gyis brlabs la /
oM Ar+ya tA re sa pa ri wA ra ar+g+haM sogs kyis mchod /
dus gsum rgyal ba'i 'phrin las gcig bsdus nas / /
rab mdzes lha mo'i gzugs su shar ba gang / /
dran pas tshe dang ye shes mchog stsol ba'i / /
bcom ldan sgrol ma yum la phyag 'tshal lo / /
de nas rang rje btsun mar gsal ba'i thugs ka'i sngags phreng las 'od zer 'phros /
sems can thams cad kyi sdig sgrib sbyangs /
'phags ma'i go 'phang la @# / /
bkod /
snod bcud thams cad kyi yon tan dang sangs rgyas byang sems zhi khro rab 'byams rnams kyi thugs rje byin rlabs ma lus pa 'chi med tshe'i bdud rtsi'i rnam par bkug /
spyi bo'i tshe dpag med kyi sku dang phyag gi bum par thim /
thim pa las bdud rtsi'i rgyun babs /
rang gi spyi bo nas zhugs /
lus thams cad 'chi med tshe'i bdud rtsi'i rgyun gyis gang /
tshe dang bsod nams thams cad 'phel zhing rgyas /
'chi med tshe'i dngos grub thob par bsams te /
oM tA re tut+tA re tu re ma ma A yuH puSh+TiM ku ru swAhA /
zhes ci nus bzla /
mjug tu /
dge ba 'di yis myur du bdag /
'phags ma sgrol ma 'grub gyur nas /
ces sogs bsngo ba dang smon lam dang shis brjod kyis brgyan par bya /
thun mthar gtor ma 'bul na /
dkar gtor gtsang ma bshams la /
bsangs /
sbyangs /
byin gyis brlabs /
rang gi thugs ka'i 'od zer gyis rgyal yum sgrol ma la sangs rgyas byang sems ye shes pa'i 'khor gyis bskor ba spyan drangs pa'i ljags 'od zer gyi sbu gus drangs te gsol bar bsams la /
oM Ar+ya tA re sa pa ri wA ra i daM ba liM ta kha kha khA hi khA hi /
zhes lan bdun nam gsum gyis phul /
ar+g+haM sogs kyis mchod cing sngar ltar bstod /
'dod don la gsol ba gdab /
bzod par gsol te gshegs par bya'o / /
de ltar nyams su blangs pas gnas skabs tshe dang shes rab bsod nams sogs 'phel zhing /
mthar thug bde ba can du skyes nas mchog 'thob par 'gyur bas phan yon shin tu che'o / /
zhes rje btsun ma yid bzhin 'khor lo bsgrub pa'i thabs 'di yang /
dad pa dang gtong ba dang tshul khrims dang rnam dpyod phun sum tshogs pa grwa tshang chos rje 'jam pa'i dbyangs kyis yang yang nan cher bskul ba la brten nas /
sde snod 'dzin pa dge slong blo bzang chos kyi rgyal mtshan gyis /
bkra shis lhun po'i gzims chung yid dga' chos 'dzin du sbyar ba'o / / / /
