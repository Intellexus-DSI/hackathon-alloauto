! / /
na mo gu ru mu ni in+d+rA ya /
rgyal ba'i zhabs sen gur gum me tog gis / /
skal bzang byin pa'i padmo'i ge sar gang / /
dregs ldan kun gyi spyi bor ngal gso ba'i / /
dge legs 'byung gnas de la'ang bdag phyag 'tshal / /
srid zhi kun gyi bla na rtag bzhugs kyang / /
thugs rjes dman pa kun gyi'ang bran mdzad pa'i / /
zla med ston pa shAkya'i gtso bo des / /
re ba'i dpag bsam 'bras bus brjid par mdzod / /
grangs med gsum du brtson pa'i srub shing @# / /
gis| |tshogs gnyis rgya mtsho bsgrubs pa las thon pa'i / /
sku gsum dkyil 'khor rdzogs pa'i 'od stong can / /
thub dbang smra ba'i nyi mas dge legs stsol / /
gser sbyangs lhun por brtsegs pa'i sa 'dzin rtser / /
zla zhal gsung snyan bdud rtsi 'dzag pa 'dis / /
yid srubs gnyen bcas bzhin pad zum pa dang / /
skal bzang ku mud bzhad pa cig car bsgrubs / /
'jig rten rnam 'dren thub pa'i dbang po'i sku / /
mdzes pa ji ltar sa 'dzin dbang po ste / /
rin chen rang bzhin lhun po'i dbang po ltar / /
blta bas mi ngoms thub sku mngon par mdzes / /
gang bar mdzad do srid gsum dga' ba'i tshal / /
dpal rkang 'phrin las yongs 'du'i ljon pa las / /
'ongs pa'i phan bde gser dngul bai DUr+ya / /
padma rA ga'i me tog bgrang yas kyis / /
ston pa'i zhabs skyes dran pa'i nyi 'od kyis / /
nyon mongs dug gsum mun pa'i smag rum sangs / /
bslab gsum sbrang rtsi'i zil mngar bcud chags pa'i / /
mdo sngags bshad sgrub 'dab stong ge sar rgyas / /
sdig pa'i 'bras bus mnar ba'i 'gro ba 'di'i / /
rnam par smin pa bcos su med pa brdzun / /
bden na 'dren pa mchog de dran tsam gyis / /
gdung ba ma lus sel bar byed 'di ci / /
nyam thag 'khor ba ngan song sdug bsngal gyi / /
mda' char drag tu bab kyang g.yo ba med / /
shAkya'i rgyal po'i mtshan snyan rnar song ba'i / /
sra btsan rdo rje'i go cha shin tu brtan / /
sna tshogs gzhu can dbang po'i gzhus klubs pa'i / /
nyin byed bye bas byugs pa'i gser gyi ri / /
ji bzhin lha mi'i bla ma mngon mdzes kyang / /
da dung mtshan dpe'i dpal gyis thub dbang lhag /
ma phyis dri ma kun bral rgyal ba'i sku / /
ma bris par yang mtshan dpe'i ri mo bkra / /
ma bcol 'gro la legs pa kun mdzad pa'i / /
yon tan phung po 'di 'dra bdag gi skyabs / /
dri zhim ldan pa'i chu skyes grangs mang yang / /
bde 'byung gtsug rgyan yid 'ong ku mu da / /
skal bzang 'gro ba'i rnam 'dren grangs mang yang / /
rtsod dus 'gro ba'i re gnas khyod kho na / /
yid 'ong ngur smrig mdangs chags chos gos kyi / /
lhab lhub mngon par g.yo ba'i thub dbang sku / /
dmar ser mtshams sprin gzhon nus 'khyud pa yi / /
rta dmar can dang 'dres te dbyer ma mchis / /
sgyu 'phrul las 'khrungs shes bya kun mkhyen de'i / /
skyon bral yon tan tshogs 'di shong min zhes / /
'chi med lam bzang rang gi lus spangs te / /
kun khyab stong pa'i dbyings su zhugs sam snyam / /
bcom ldan zhal dkyil mdzes pa'i zla shel las / /
'dzum dkar bdud rtsi 'dzag pa'i spu long 'dis / /
bdag cag srid mtshor bying ba'i 'gro kun gyi / /
'khor ba'i tsha gdung ming gi lhag mar mdzad / /
zhi ba'i bsam gtan mal du rtag gzigs kyang / /
thugs rjes kun gyi bran bzhin rnam rgyu zhes / /
don 'di mtshon slad bsil zer stong 'gyed pas / /
mdzes ldan padmo'i @# / /
lte bar skyil krung bzhugs / /
thams cad mkhyen pa zas gtsang sras po de / /
dran pa yis kyang mig mtshor mchi ma 'khrug /
'on kyang ma la ya yi dri bzhon gyis / /
li shi'i rdul phran 'dren byed reg pa nyid / /
ston pa'i mdzes sku gsung snyan zab pa'i thugs / /
mtshan dpe'i dpal 'bar dus 'doms ches zab pa / /
rin chen lhun po tshangs dbyangs ston dus kyi / /
rgyu skar bkra ba'i dgung sngon khengs pa 'phrog /
bu ram shing pa'i rgyal rigs 'khrungs pa de'i / /
rnam thar 'ol spyi ci smos phra mo'i shes / /
dran pas yid mtshor dga' bde'i rlabs 'phyur ba / /
bsam gtan dang po'i dga' bas mtshon nus min / /
nyes bral yon tan phung po'i chu 'dzin de / /
mthong ba'i rab dgas myos pa'i mdongs ldan zhig /
tshe rabs gzhan du'ang sgrib bral dbyar skyes phreng / /
gdung sel mchog tu bsten pa'i 'dod pa 'phel / /
lus med bdag po rtsa lag dang bcas pa / /
thub pa'i stobs kyis 'joms ces sgrag mi dgos / /
byams brtse'i sdong bu shes rab sgron 'bar ba / /
bzung na srid zhi gang la'ang 'jigs mi dgos / /
dus gsum bde gshegs kun las ches lhag pa'i / /
thub dbang thugs rje'i kyo ba rnon po yis / /
'gro 'di gcig kyang ma lus zungs shig dang / /
nyam chung bdag lta yal bar dor kyang sla / /
las nyon rlabs 'khrug sdug bsngal chu srin gyis / /
yongs gang 'khor ba'i rgya mtsho che brgal te / /
rnam mkhyen rin chen gling du bgrod 'dod bdag /
rdzings kyi 'dren pa skyob pa nyid gzigs bsten / /
grangs mang gdul dka' yid can ma lus pa / /
nyid kyis gshegs pa'i lam du ma bkris par / /
ngo mtshar dpag yas bya dka'i rnam 'gyur gyis / /
zhi ba'i dbyings su mi gzims e ma mtshar / /
rgyal ba'i gsung snyan rna ba'i bdud rtsi 'di / /
rna ba'i bdud rtsi ma lags nyon mongs kyi / /
'khri shing ma lus gcod pa'i ral gri dang| |blang dor gnas kun ston pa'i sgron me lags / /
dkyil 'khor yongs rdzogs gser gyi gzi 'od 'bar / /
mthon po'i rtser gnas kun la snyoms par 'bab / /
'dren pa mnyam med bdag gi mgon po dang / /
padmo'i gnyen 'dis 'gro ba'i mun pa sel / /
thub pa'i 'dzum dkar bdud rtsi'i rgya mtsho 'di / /
brlan zhing gsher dang ro 'dzin yul min kyang / /
'thungs pa tsam gyis rgud pa kun sel zhing / /
mngon dga'i bcud kyis myos pa ci yang stsol / /
rin chen bum pa bzang po dpag bsam shing / /
yid bzhin nor bu bdud rtsi'i sA ga ra / /
phun tshogs 'dod dgu sbyin pa'i rdzogs ldan sprin / /
don kun grub pa khyed rnams kun gyi gnyen / /
lus med bdag po'i 'dod pa'i zhags pa yis / /
'byung po'i tshogs rnams ma lus dam du 'ching / /
gnyis med gsung ba'i mkhyen brtse'i ral gri yis / /
'gro 'di'i 'ching ba mtha' dag dum bur gcod / /
blta bar 'dod kyang @# / /
'dzum zhal mi ston pa'i / /
rgyal dbang mchod bstod ngal bas mi dub par / /
'bras bzang gis 'tsho 'dab ma'i lding khang du / /
bag phebs rgyu ba'i ne'u tso 'di dag bde / /
'jig rten tshangs dbang bde 'byung sprin phreng las / /
zhi rgyas dbang drag gru char brgya 'bebs na / /
gau tam yon tan mchog mnga'i sprin phun gis / /
'dod dgu'i char 'bebs mdzad la mtshar ci yod / /
zas gtsang sras po'i zhabs zung bkra shis rdul / /
spyi bos reg pas dge mtshan rab rgyas ces / /
nam mkha'i thig le'i nu zhos bskyangs pa yi / /
ut+pal gzhon nu bzhad pas ji bzhin bsten / /
mtshan dpe'i 'od zer 'gyed pa'i sku mchog dang / /
lhun po'i dbang po mi g.yo cig car brtan / /
mkhyen brtse'i gting dpag dka' ba'i rgya mtsho dang / /
gdengs ka 'dzin pa'i khyim 'di lhan cig zab / /
gser gyi sa 'dzin la brten 'dab ldan kyang / /
btso ma'i gser gyi mdangs bzang 'dzin pa bzhin / /
shAkya'i gtso bo la brten 'gro rnams kyang / /
thams cad mkhyen pa ji bzhin skal bzang ldan / /
srid dang zhi ba'i yon tan ji snyed pa / /
ma lus bsdus te mgon pos bdag mdzad nas / /
nyid kyi snyan grags nor bu'i lan tshar dag /
lus can kun gyi rna ba'i rgyan du bstsal / /
kha che skyes dang de yi dri bzang bzhin / /
'dren mchog khyed dang nam yang mi 'bral bar / /
zag med sku dang ye shes nam mkha'i mdzod / /
'dod dgur spyod pa'i shis pa bdag la stsol / /
tshul 'di blo bzang chos kyi rgyal mtshan gyis / /
bkra shis rtags kyis mdzes pa'i lha rdzas ngos / /
rnam mang rgyal ba'i sku gzugs legs bsgrubs par / /
bstod pa'i rim pa phreng bar phyogs gcig spel / /
dge ba 'di yis tshe rabs kun tu bdag /
theg mchog 'khor lo bzhi dang mi 'bral zhing / /
thub dbang brtul zhugs bla na med bzung ste / /
rgyal ba'i dam chos ma lus 'dzin gyur cig / /
