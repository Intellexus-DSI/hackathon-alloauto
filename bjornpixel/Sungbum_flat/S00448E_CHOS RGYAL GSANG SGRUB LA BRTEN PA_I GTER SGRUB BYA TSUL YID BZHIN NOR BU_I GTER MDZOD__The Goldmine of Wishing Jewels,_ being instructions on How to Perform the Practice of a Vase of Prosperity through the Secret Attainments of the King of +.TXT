@# / /
chos rgyal gsang sgrub la brten pa'i gter sgrub bya tshul yid bzhin nor bu'i gter mdzod ces bya ba bzhugs so / /
'di la dam med log lta can gyi mig lam du bstan par mi bya'o gu hya sa ma ya / / / /
@## / /
na mo badzra b+hai ra we /
pad rAka zhun ma'i khu bas legs byugs pa'i / /
rab 'jigs khro gtum ma nye zhal can dang / /
bla ma dus dgra'i dbang po dbyer med zhabs / /
byang chub bar du mi 'bral spyi bos bsten / /
'jam mgon bka' srung chos rgyal gsang sgrub la / /
brten nas 'dzad med gter gyi ka la sha| |sgrub pa'i man ngag mdor bsdus rin chen phreng / /
dpyod ldan sgeg mo'i snying gi ze'u 'brur spel / /
de la 'dir 'jam mgon bla ma'i bka' srung chos rgyal gsang sgrub la brten nas /
rnal 'byor ba'i cha rkyen bsgrub phyir gter bu ma bsgrub par 'dod pa'i gang zag gis dpal rdo rje 'jigs byed chen po'i dkyil 'khor du dbang bzhi sku bzhi sa bon thebs nges su mnos te dam tshig dang sdom pa tshul bzhin du @## / /
bsrung ba'i thog bsnyen pa gnad du theng ba btang nas kha skong gi sbyin sreg dang bcas sgrubs zin pa zhig gis bum pa'i rgyu rab gser 'bring dngul tha ma zangs las sgrubs pa yul gyi bre gang ma mtha' shong nges gdab rdar legs byas /
nang dri bzang gis legs par byugs /
g.yang skar zhig dang bstun nas bla ma dge bshes rgyal po blon po khyim bdag 'byor ldan rigs rus bzang po dag gi lag nas g.yang rdzas tshul bzhin du bsag /
de yang mi nag can /
sdig can /
grib can /
rkun ma gdol ba sogs kyi lag nas byung ba gtan nas bsres mi chog par ma zad lta grub mi gcig pa sogs la 'dzems dgos so / /
mthing shog bzang po la gser ram mtshal zhu nams /
oM ya ma rA dza sarba sid+d+hi hUM /
rten 'di 'chang ba po la khams gsum gyi zas nor longs spyod mkho rgu'i yo byad thams cad rgya mtsho chen po la chu bo'i rgyun bzhin du 'du ba dang chos srid kyi legs tshogs thams cad wa shaM ku ru hoH zhes pa bris bsub med par bri /
bla ma bzang po'i bur ras sam na bza'i cha shas la sbyong 'dul ltar ? sha chod par byas nas gza' skar bzang po la lha rib dbang thob dam tshig la gnas pas chos rgyal gsang sgrub kyi tsa ka li mkhyid gang tsam bzhengs /
bum par gzhug rgyu /
gro /
nas /
sran ma /
'bras sogs 'bru rigs dang /
de la bra bo /
ske tshe pad kha sogs blugs mi rung /
gser dngul /
byi ru /
mu tig /
g.yu /
mu min sogs rin po che gang 'dzoms /
ja mar thud /
sha /
ka ra /
bu ram /
sbrang rtsi /
zho 'o ma /
mar sogs zas sna gang rnyed /
kham star /
rgun 'brum /
a mra sogs shing thog gang rnyed tshad /
gos dar snam ras sogs dang /
yul chen gnas bzang mkhar chen chos sde sgrub sde sogs kyi sa sna rdo sna shing sna gang rnyed rnams bsags la /
gza' skar 'phrod sbyor phun sum tshogs pa'i nyin /
bum pa rang bzhin gyis dkar na mi dgos shing /
min na dkar rtsis phyugs /
nang du bkra shis rtags brgyad /
rgyal srid sna bdun /
bkra shis rdzas brgyad kyi tsa ka li rnams go rim ma 'chol bar sbrang rtsis blan /
thams cad du ni zhes sogs 'don bzhin du sa sna rdo sna shing sna sogs blugs /
nam mkha' mdzod kyi sngags brgya 'don bzhin 'bru rigs sa rdo phub ma dang bral ba dri bzang gi phye ma dang bcas blugs /
sum nyis tsam gang bar blugs la /
dbus su tsa kli'am 'bur sku na bza' dar dmar pos dril ba dbus su bzhugs su gsol /
mdun du thugs ka'i thar tsam du sngags mgo nang du bstan nas dril te na bza' dar ser po phul nas mgo mjug ma log par brtan par 'dzugs /
g.yas g.yon mdun rgyab rnams su g.yang rdzas rnams dang gser @# / /
dngul dar zab /
dkar gsum /
mngar gsum /
ja mar sha thud rnams dang dri bzang sman phye /
'bru rigs sogs phyur bur bkang ste gser ram tshon nam snag tshas rdo rje rgya gram bris la kha dam por bcad /
dar tshon sna lngas kha brgyan tshon skud sna lngas mgul ba bcings nas rgya btab ste /
mdun la nor bu'i mtshan ma nor bu cha dgu pa bri /
stegs kyi khar dkyil 'khor dmar po me ris dang bcas pa zlum po'i dbus su /
chos 'byung bdun rang la bstan pa'i dbus su yaM gyis mtshan pa'i nor bu dmar po dbang rgyal gyis mtshan pa /
de'i steng du man+dzi'i khar 'jog /
mdun du rin po che'i snod du gtor ma nor bu 'bar ba'i dbyibs can la zas sna tshogs dang bcas pa'i bu ram legs par brgyan pa'i 'bul gtor /
gong gnon yi dam gyi mchod gtor g.yas phyogs su bshams /
mdun gyi gtor ma'i mthar phyi nang gi mchod pas bskor /
rang yi dam gyi bdag bskyed bzlas ba gtor 'bul dang bcas pa sngon du btang /
de nas bgegs bskrad rab gnas spyi dang mthun par byas /
bsang bdug byas nas /
las sngags kyis mdun gyi gter bum bsangs /
swa b+ha was sbyangs /
stong pa'i ngang las /
paM las padma dang /
a las zla ba'i dkyil 'khor gyi steng du b+h+ruM las rin po che'i bum pa yangs shing rgya che ba'i nang du rin po che dang /
'bru bcud dang /
zas nor longs spyod lha mi'i dpal 'byor phun sum tshogs pas yongs su bkang bar gyur /
sngags drug dang phyag rgya drug gis byin gyis brlabs /
bum pa'i nang du stod kyi cha la paM las padma dang raM las nyi ma'i dkyil 'khor gyi steng du maM las ma he dmar po nor bu dang rus pa'i rgyan gyis sbras pa'i steng du yaM las nor bu yaM gyis mtshan pa las 'od zer 'phros /
sems can rnams kyi dbul 'phong gi sdug bsngal bsal /
srid zhi'i dpal 'byor thams cad tshur bsdus te yaM la thim /
de yongs su gyur pa las dam can gshin rje chos kyi rgyal po ma he zhal can r+wa gnyis kyi rtse mor me 'bar ba nam mkhar gdengs pa /
dmar la zlum pa'i spyan gsum dang ldan zhing /
mche ba rnon po bzhi gtsigs pa /
smin ma dang sma ra 'bar zhing /
phyag g.yas yid bzhin gyi nor bu dbang gi rgyal po dang /
g.yon pas bdud rtsis gang ba'i thod pa thugs kar 'dzin pa /
thod skam lnga'i dbu rgyan dang /
thod rlon lnga bcu'i do shal can /
rus pa dang nor bu'i rgyan can /
zhabs g.yas bskum pas ma he'i r+wa phrag na brdzis shing g.yon bskyangs pas tshangs steng na brdzis pa /
gcer bu ling+ga gyen du langs pa /
ye shes kyi me 'bar ba'i dbus na bzhugs shing /
'khor du sde brgyad gshin rje pho mo'i tshogs dpag tu med pas bskor ba'i gtso 'khor thams cad kyi spyi bor oM dkar po /
mgrin par AH dmar po /
thugs kar hUM sngon pos mtshan par gyur /
rang gi thugs ka'i hUM las 'od zer 'phros lho phyogs thod pa lcags kyi grong khyer nas dam can chos kyi rgyal po 'khor dang bcas pa skad cig gis spyan drangs /
dzaH 'jam dpal ma'i spyan 'dren /
X ya dzaH dzaH hUM baM hoH gnyis su med par gyur /
slar yang thugs ka nas 'od zer 'phros /
gshin rje gshed rigs lnga spyan drangs /
ar+g+haM sogs kyis mchod cing /
@# / /
bcom ldan thugs rjes gdug pa 'dul / /
brtse chen sna tshogs skur sprul ba / /
bcom ldan bdag nyid chen po ste / /
khyod kyis 'di la dbang bskur stsol / /
zhes gsol ba btab pas| bum pa'i chus /
bcom ldan de bzhin gshegs rnams kyis / /
gnyis su med pa'i ye shes kyis / /
bdud rtsi'i chu rgyun dam pa 'dis / /
de ring khyod la dbang bskur sbyin / /
oM badzra b+hA wa a b+hi Shi ny+tsa hUM /
zhes dbang bskur pas| chu rgyun gyis lus thams cad gang /
dri ma dag /
dbang thob /
chu'i lhag ma yar lud pa las rdo rje rtse lnga pas dbu brgyan par gyur /
mchod pa byin gyis brlabs la 'bul ba ni /
hUM rten cing 'brel bar 'byung ba yi / /
X 'jam dpal gshin rje'i tshogs la 'bul / /
X dngos grub stsal du gsol / /
zhes sogs sbyar nas nyer spyod 'dod yon lnga bcas 'bul /
sngags la 'bru gsum btags pas nang mchod /
bstod pa ni /
hUM 'jam dpal bka' nyan mas bstod /
yig brgya nyer gcig bzla /
bshags pa ni /
hUM sems nyid gdod nas spros pa kun bral yang / /
glo bur kun rtog skyon gyis spags pa rnams / /
gdung shugs drag pos snying nas bshags byed na / /
sprin bral mkha' nor bzhin du dwangs par mdzod / /
bskang ba ni /
hUM rang bzhin rnam par dag pa'i mkha' dbyings su / /
mthun rdzas nam mkha'i mdzod kyi mchod pa'i sprin / /
rnal 'byor sems kyi rol bar shar ba 'dis / /
bstan srung 'khor bcas dgyes pa bskyed gyur cig |dmar chen mchod yon wu ba'i do shal rgod / /
'od ldan dbang po'i me tog 'dar zhing 'khrigs / /
spos dud mkha' la rtse dgas rol ba 'dis / /
chos kyi rgyal po 'khor bcas thugs dam bskang / /
mi zad sgron me rta bdun 'od ltar gsal / /
ga bur ngad ldan khrag mkhris dri chab dang / /
sha rus zhal zas rnga rol rkang gling sgras / /
chos kyi rgyal po X rtsibs stong 'dzam bu'i gser 'khor yid bzhin nor / /
dga' bzhi'i dpal ster btsun mo dam pa dang / /
gzhal med mdzod la dbang ba'i khyim bdag 'dis / /
chos kyi rgyal po X gangs can re bo'i dper 'os lag ldan dang / /
myur mgyog rlung gi shugs ldan cang shes rta / /
g.yul las rnam rgyal dmag dpon rin chen 'dis / /
chos kyi rgyal po X 'dod yon lnga dang bkra shis rdzas rtags brgyad / /
dmar gtor rgyan ldan tshogs kyi 'khor lo bcas / /
nad 'joms sman dang 'bru sna'i tshogs rnams kyis / /
chos kyi rgyal po X myos byed stong bcud bdud rtsi'i gser skyems dang / /
gsang rten bris sku yid bzhin dbang gi nor / /
bcud ldan bde skyong snod dang bcas pa 'dis / /
chos kyi rgyal po X ri dbang gser gyi ri bdun rol ba'i mtsho / /
gling bzhi gling phran brgyad dang nyi zlar bcas / /
lha mi'i dpal 'byor ma tshang med pa 'dis / /
chos kyi rgyal po X snang stong gshin rje'i rgyal po'i skur bstan kyang / /
bsam pa'i re skong bla ma'i ngo bo ru / /
yid ches mos gus 'gyur med rten mchog 'dis / /
chos kyi rgyal po 'khor bcas thugs dam bskangs /
@# / /
thugs dam gnyan po dbyings su bskang gyur nas / /
rnal 'byor dam chos sgrub pa'i 'gal rkyen kun / /
zhi zhing mthun rkyen khams gsum dbang sdud pa'i / /
bsam don lhun 'grub mthun pa'i grogs mdzod cig /
de nas /
chos sku ma'i bzlog pa bya /
bzlas pa ni /
chos rgyal 'khor bcas kyi thugs kar yid bzhin gyi nor bu 'bar ba yaM gyis mtshan pa'i mthar sngags phreng dang bcas pa dmar po 'od zer 'phros pa dang /
spyi bor rdo rje rtse lnga ba'i lte bar rdo rje 'jigs byed dmar po zhal gcig phyag gnyis pa'i thugs kar nyi dkyil gyi steng du hUM yig gi mthar sngags kyis bskor bar dmigs la /
yi ge bcu pa lan bdun brjod /
rdo rje 'jigs byed las rang 'dra gnyis pa zhig chad de chos kyi rgyal po la thim pas 'khu ldog sogs med par dgyes bzhin du las mdzad par gyur /
rang gi thugs ka'i hUM las 'od zer 'phros /
gzungs thag la 'khril te song bas bum pa'i lha'i thugs rgyud bskul /
lha rnams kyi thugs ka'i hUM yig las 'od zer phyogs bcur 'phros pas /
rgyal ba sras bcas kyi byin rlabs nus mthu legs tshogs thams cad bsdus te sngags phreng la thim /
de las bdud rtsi'i rgyun phyung bum nang gi rdzas rnams la phog pas rdzas rnams 'phel te rin po che la sogs pa bang mdzod dang gnas khang thams cad gang bar bsam /
yang thugs ka'i sngags phreng las 'od zer dmar po lcags kyu lta bu 'phros /
lha klu rgyal blon 'bangs 'khor 'jig rten khams kyi che dgu gnyan dgu thams cad rang la ma gus pa sogs zhi ste ji ltar bsgos pa'i las thams cad sgrub par bsam /
yang 'od zer sngar ltar 'phros pas 'jig rten khams kyi lha klu mi gsum gyi dpal 'byor longs spyod legs tshogs thams cad rgyal srid sna bdun /
nye ba'i rin chen bdun /
bkra shis rtags brgyad /
rdzas brgyad kyi rnam par bkug ste /
mdun gyi bum pa'i nang du thim par gyur /
yang mdun bskyed kyi thugs ka nas rang 'dra dpag med 'phros pas mi rigs bzhi'i zas nor longs spyod lha mi'i 'byor ba thams cad bkug ste bum pa'i nang gi rdzas la thim pas bum nang gi nor rdzas kha nas lud pa dang /
chos rgyal gyi phyag gi nor bu dang thod pa rnams las kyang rin po che'i char lhug lhug babs pas bang mdzod dang gnas khang gtsug lag khang la sogs pa'i nang thams cad nor rdzas kyis yongs su gtams par gyur /
phyugs slas rnams kyang nor phyugs kyis khengs /
rang gi bdag tu bzung ba'i ri klung khang zhing thams cad g.yang bcud kyi dpal phun sum tshogs pa'i gzi byin dang ldan par gyur bar bsam la /
oM ya ma rA dzA sarba sid+d+hi hUM /
zhes rtags ma byung gi bar du bzla /
mjug tu /
yig brgyas lhag chad kha bskangs /
mchod bstod mdor bsdus byed /
de nas gtor ma nang mchod ltar byin gyis rlabs /
oM ya ma rA dzA sa pa ri wA ra i daM pa liM ta kha kha khA hi khA hi /
zhes pa lan bdun gyis gtor ma phul /
sngar ltar phyi nang gi mchod pa dang /
gzhi bdag la gtor ma bsngo /
bstod pa ni /
hUM padma rA ga'i rdul brtsegs ri dbang la / /
'bum @# / /
phrag mkha' nor mdangs kyis 'khyud pa bzhin / /
rab dmar 'od kyi bzhugs pa 'du ma spros pa'i / /
gsang ba'i lha mchog gshin rje rgyal por bstod / /
khyab bdag dpal ldan 'jigs mdzad rdo rje yi / /
dam tshig bka' gnyan rtag tu dran dgongs la / /
yab rje rgyal ba'i dbang po tsong kha pa'i / /
bstan dang bstan 'dzin khrims ldan sde bcas skyongs / /
'dzam gling yul gru spyi dang yul ljongs 'dir / /
nad mtshon g.yul 'khrugs rgud tshogs kun zhi zhing / /
sde bzhi'i dpal 'byor rta bdun rgyal po yis / /
'dab brgyab bzhin 'dod rgu'i re ba skongs / /
yang sgos rnal 'byor dpon slob 'khor bcas kyi / /
bstan 'gro'i don chen bsgrub pa'i mthun pa'i rkyen / /
rked med lus phras chags ldan yid dbang bzhin / /
dbang du sdud pa'i las 'di khyod kyi sgrubs / /
bsam pas dgos 'dod yar ngo'i zla bzhin du / /
spel ba'i dbu 'phang dgung du mthor btegs la / /
nag phyogs bdud las rgyal ba'i ba dan dkar / /
phyogs mthar g.yo ba'i bsam don 'grub par mdzod / /
zhes bstod cing 'dong don la gsol ba btab /
yig brgya lan gsum gyis lhag chad kha bskang /
ma 'byor ba dang /
zhes sogs kyis nongs pa bzod par gsol /
rten la /
'dir ni rten dang zhes sogs brtan bzhugs bya /
bsngo smon bkra shes kyis mtha' brgyan te thun mtshams la 'jug /
thun rjes ma rnams la mchod gtor kha gsos la sa bon dor te sngar yod gsal 'debs kyi tshul du bskyed de brtan bzhugs par gong ltar ro / /
de lta bu'i tshul gyis las mthun gyi mtshan ma brton po rnyed kyi bar bsgrubs /
grol rgyu'i thun tha mar cho ga gzhan rnams sngar bzhin /
'dod gsol gyi mjug tu /
bum nang+gi sngags rnams klog par mos la sngags rnams brjod pa'i mthar /
rten 'di nyid gang du bzhugs pa'i gnas su /
chos srid kyi legs tshogs snod bcud kyi dpal 'byor ma lus pa wa shaM ku ru hoH zhes brjod la me tog 'thor sgrubs pa thon nas /
gter bum gang du bzhugs pa'i gnas su spyan 'dren dgos nas spos rol dang bcas te spyan drangs /
mi dgos na mdzod khang lta bu'i phug tu mdun bstan nas bzhugs su gsol /
mdun du sngar smos pa'i gtor ma dang mchod pa'i rdzas rnams legs par bshams la 'bul / /
da ltar byas pas gnas der byin chags shing chos srid kyi dpal 'byor zad mi shes pa klong brdol ba ltar 'byung zhing bkra shis par 'gyur bar gsungs so / /
smras pa /
'jam mgon snyan rgyud gsang ba'i glegs bam las / /
'ongs ba'i gsang sgrub gter chen ka la sha / /
sgrub pa'i man ngag rin chen gter mdzod 'di / /
bum nang mar me bzhin du gsang par byos / /
zhes pa 'di yang /
har chen shog gi grwa rigs dbang bskur nas yang yang rna ba 'dzer bar brten /
chos med rgyal khams pa mi bskyod rdo rjes bris pa dza yan tu / / / /
