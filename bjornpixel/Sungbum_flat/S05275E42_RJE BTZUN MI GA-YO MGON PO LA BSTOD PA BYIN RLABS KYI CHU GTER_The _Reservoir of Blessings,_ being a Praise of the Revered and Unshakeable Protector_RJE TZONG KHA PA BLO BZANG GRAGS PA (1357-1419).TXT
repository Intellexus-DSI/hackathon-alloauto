! / /
rje btsun mi g.yo mgon po la bstod pa byin rlabs kyi chu gter zhes bya ba /
gang+gA'i bye snyed grangs mnyam phyogs bcu'i rgyal rnams kyis / /
yan lag drug cu'i dbyangs kyis rtag tu mgon po khyod / /
mchog tu bstod mod 'on kyang bdag gis gus pa yis / /
lhag pa'i lha khyod bstod do rjes su bzung du gsol / /
srid pa'i skyon spangs mtshe skyes 'dab ma brgyad / /
log lta'i mun sel 'od stong ldan pa can / /
dri med pad nyi'i gdan la rab brjid pa'i / /
brkyang bskums zhabs kyis bzhugs la phyag 'tshal lo / /
'khor 'das kun gyi gshis lugs stong pa nyid / /
rang bzhin 'od gsal dri med chos kyi sku / /
mi 'gyur 'gyur ba med pa mtshon pa'i phyir / /
in dra nI la'i mdog can khyod phyag 'tshal / /
kham ser ral pa'i skra lo gyen du brdzes / /
dmar zlum spyan gsuM gdangs stabs tshul gyis bgrad / /
'jigs pa'i khro gnyer dpral ba'i dbus su bsdus / /
bdud dpung brlag par mdzad la phyag 'tshal lo / /
bgegs dang log 'dren gdug pa can rnams kyi / /
mgul brtsad nas 'breg par mdzad pa'i phyir / /
g.yas pa'i phyag gis 'bar zhing rab 'bar ba'i / /
ral gri 'phyar bar mdzad la phyag 'tshal lo / /
srid na dregs par rlom pa'i dregs pa can / /
@# / /
tshangs dang dbang po khyab 'jug la sogs kyang / /
sdigs mdzub phyag gis rengs par mdzad pa'i phyir / /
g.yon pas sdigs mdzub mdzad la phyag 'tshal la / /
bdud bzhi'i 'jigs pas bskyod par mi nus phyir / /
g.yas bskum zhabs kyi mthil gyis nyi gdan la / /
shin tu brtan pa'i tshul gyis bzhugs gyur pa / /
bdud 'joms dpa' bo khyod la phyag 'tshal lo / /
mi 'gyur bde ba chen po'i sku brnyes kyang / /
rang nyid zhi bde'i 'dod pa spangs gyur nas / /
rtag tu gzhan gyis don du gshegs mdzad phyir / /
g.yon zhabs brkyang par mdzad la phyag 'tshal lo / /
nang gi dug gsum rtsad nas bcad pa'i mthus / /
phyi rol dbyig dug sbyar ba'i dug la sogs / /
'gal rkyen kun gyis brdzi bar mi nus phyir / /
sbrul gdug do shal mdzad la phyag 'tshal lo / /
mkhyen brtse'i dpung gis 'khor ba'i g.yul ngo bzlog /
bdag 'dzin dgra chen ma rungs pham par byas / /
rgyal dka'i g.yul las legs par rgyal ba'i phyir / /
dpa' bo'i stag lpags man bas la phyag 'tshal lo / /
gang gi khyod bsgom snying po bzlas pa dang / /
rtse gcig yid kyis khyod la dad byed na / /
de la gang 'dod 'bras bu stsol ba'i phyir / /
rin chen du mas brgyan la phyag 'tshal lo / /
dmar nag rab tu 'khyug pa bskal pa'i me / /
gdon bgegs thal bar sreg pa'i tshe zer can / /
shin tu bzod dka' blta bar mi nus pa'i / /
me dpung dbus na bzhugs la phyag 'tshal lo / /
nad dang gdon sogs phyi nang 'tshe ba ni / /
rnam pa du mas shin tu nyam thag che / /
lha mchog khyod la gus pas skyabs bcol na / /
bar chad zhi mdzad khyod la phyag 'tshal lo / /
gang tshe gnas lugs don la rmongs pa yi / /
gti mug mun pas blo mig khebs pa'i tshe / /
ye shes snang ba bskyed par gsol btab na / /
shes rab mig sbyin khyod la phyag 'tshal lo / /
gang tshe tshe yi 'phel rkyen zad pa'i mthus / /
mi 'dod 'chi ltas du ma shar ba'i tshe / /
lo mang bye ba gnas phyir gsol btab na / /
tshe dpag med ster khyod la phyag 'tshal lo / /
dngos sam rmi lam dus su tshabs chen gdon / /
shin tu dbral? dkas btab pa'i ltas byung byung tshe / /
lha mchog dran zhing rig sngags bgrangs gyur na / /
gdon gyi 'jigs las sgrol mdzad khyod phyag 'tshal / /
mdor na mi 'dod 'dod sna tshogs zhi pa dang / /
mthun rkyen tshe dang dpal 'byor rgyas la sogs / /
gang gang 'dod pa de kun gsol btab na / /
ma lus stsol bar mdzad la phyag 'tshal lo / /
de ltar lhag pa'i lha mchog bcom ldan 'das /
khro bo'i rgyal po 'phags mchog mi g.yo mgon / /
khyod la dang ba'i yid kyis bstod pa'i mthus / /
bdag gi bsam pa'i don rnams 'grub par mdzod / /
ji srid khyod kyi go 'phang ma thob pa / /
de srid bdag ni tshe rabs thams cad du / /
lha mchog khyod bsgoms rig sngags bzlas pa la / /
skad cig tsam yang g.yel bar mgyur cig /
zag bcas lus 'di rnam shes dang bral zhing / /
tshe 'di'i snang ba nub par gyur ma thag /
bcom ldan khyod kyi zhabs kyi dung du bdag /
skyes nas khyod mnyes kho na bgyid par shog /
gang zhig bstod pa 'di yis lhag pa'i lha / /
khro rgyal mi g.yo mgon la bstod byed pa / /
de yi snying la bcom ldan mi g.yo mgon / /
rtag tu 'bral ba med par gnas gyur cig /
rigs rus phun tshogs dpal gyis rab mtho zhing / /
rnam thos bu yi 'byor pa'ang zil gnon pa / /
lhag bsam bzang po can des bskul ba'i ngor / /
dka' bzhi smra ba blo bzang grags pas sbyar / /

