@# / /
na mo lo ke shwa rA ya /
bla ma mchog dang dbyer med pa'i / /
phyag na padmo'i zhabs btud nas / /
'khyer so gsum gyi gdams ngag gi /
snying po dril te brjod par bya / /
rang nyid rje btsun spyan ras gzigs dbang du / /
gsal ba'i thugs ka'i hrIH yig 'od zer gyis / /
snod bcud skyon rnams ma lus sbyangs byas te / /
snod kyi 'jig rten bde ba can gyi zhing / /
bcud kyi sems can 'jig rten dbang phyug bsgom / /
de yi ngang nas gzugs snang ci shar yang / /
'phags mchog pad dkar 'dzin pa'i skur bsgom pa / /
snang ba sku yi 'khyer so'i rnal 'byor yin / /
bdag nyid lhar gsal snying ga'i sngags phreng gi /
'od zer spro bsdu'i ngang nas yig drug bzla / /
rna bar byung dang 'byung 'gyur las byung ba'i / /
snyan dang mi snyan ci dang ci thos pa / /
yig drug rang sgrar lhang lhang sgrog par bsam / /
sgra grag gsung gi 'khyer so'i nyams len yin / /
brjod ma thag pa'i 'khyer so gnyis kyi dang / /
chags sdang mi dge'i rnam rtog rgyun bcad nas / /
'khor 'das chos kun sgyu ma rmi lam dang / /
zab gsal snang stong tshogs pa'i rnal 'byor dang / /
mar gyur 'gro la phan bde'i sems bskyed de / /
@# / /
stong nyid snying rje'i dbyings su mnyam 'jog pa / /
dran rtog thugs kyi 'khyer so'i rnal 'byor yin / /
de ltar bsgoms pas rdzogs pa'i sangs rgyas kyi / /
sku gsung thugs kyi phun tshogs myur du 'thob / /
de skad smra ba mang thos chos smra ba / /
blo bzang chos kyi rgyal mtshan zhes bya bas / /
mi dbang thugs dam zab mo spel phyir bkod / /
dge bas 'gro kun byang chub mchog thob shog /
ces pa 'di yang btsun pa blo bzang chos kyi rgyal mtshan gyis sbyar ba'o / / / /
