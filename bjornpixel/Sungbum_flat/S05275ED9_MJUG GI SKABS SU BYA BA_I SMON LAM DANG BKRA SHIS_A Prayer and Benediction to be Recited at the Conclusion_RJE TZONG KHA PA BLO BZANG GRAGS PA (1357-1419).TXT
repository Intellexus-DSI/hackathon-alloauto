! mjug gi skabs su bya ba'i smon lam dang bkra shis ni /
de ltar sgyu ma ji bzhin rmi lam bzhin / /
snang stong lha skur gsal ba'i ngang nyid nas / /
phyogs bcu'i rgyal ba rab 'byams kun bsdus pa / /
mi bskyod rdo rje'i dkyil 'khor lha tshogs la / /
rmad byung bde bas dgyes pa bskyed pa'i phyir / /
phyi dang nang dang gsang ba'i mchod bstod dang / /
bsgom dang bzlas pa sogs la 'dir 'bad pas / /
bdag gi ji snyed bsags pa'i dge ba 'dis / /
rang nyid srid mtsher ltung ba ji bzhin du / /
mar gyur 'gro ba kun kyang de 'dra bar / /
mthong nas 'gro ba sgrol ba'i khur 'khyer ba'i / /
byang chub sems mchog 'byongs pa nyid gyur cig /
sems tsam bskyed kyang tshul khrims rnam gsum la / /
goms pa med na byang chub mi 'grub par / /
legs par mthong nas rgyal sras sdom pa la / /
brtson pa drag pos slob pa nyid gyur cig /
thun mong lam sbyangs snod du gyur pa na / /
theg pa kun gyi mchog gyur rdo rje'i theg /
skal bzang skye bo'i 'jug ngogs dam pa der / /
bde blag nyid du 'jug pa nyid gyur cig /
bum dbang gang+gA'i chu rgyun bskur ba yis / /
tha mal snang zhen dri ma 'khrud par shog /
gsang dbang ye shes bdud rtsi myangs pa yis / /
ngag gnas rlung ni sngags su 'char bar shog /
gsum pa lhan skyes dga' ba'i lcags kyu yis / /
yid ni 'od gsal dbyings su 'dren par shog /
bzhi pa zung 'jug don la ngo sprad pas / /
mthar thug don la sgro 'dogs chod par shog /
de tshe dngos grub rnam gnyis 'grub pa'i gzhi / /
rnam dag dam tshig sdom par gsungs pa la / /
bcos ma min pa'i nges pa rnyed gyur nas / /
srog dang sdos te rtag tu bsrung bar shog /
tha mal snang zhen kun rtog spangs pa yi / /
lus kyi g.yo ba ngag gi brjod pa dang / /
yid kyi bsam pa kun gyis 'bad med par / /
rlabs chen tshogs rnams yongs su sdud byed pa'i / /
thun bzhi'i sbyor ba bsnyen sgrub yan lag bzhi / /
rim pa dang po'i rags dang phra ba'i lam / /
ma lus shin tu brtan pa rnyed nas ni / /
gang snang lha yi 'khor lor 'char bar shog /
zhing gi phul byung thugs kyi dkyil 'khor la / /
brten nas 'khor gsum dag pa'i mchod sbyin sogs / /
sbyor ba tshogs bsags chog bzhin byas pas / /
rang gi rgyud ni yongs su dag par shog /
dpal ldan @# / /
zhe sdang rdo rje khro bo bcu'i / /
'khor gyis yongs su bskor ba'i ting 'dzin gyis / /
phyogs bcur rgyu ba'i gdug pa'i bsam pa can / /
ma lus tshar gcod 'phrin las 'grub par shog /
gang du 'tshang rgya'i zhing kun dag byas nas / /
der ni sku gsum go 'phang mngon 'gyur ba'i / /
thabs kyi dam pa 'chi ba chos sku dang / /
bar do longs sku skye ba sprul pa'i skur / /
tshul bzhin nyams su len pa'i rdo rje mchog /
rim pa ji bzhin rgyud la bskyed pa yis / /
tha mal skye shi bar do'i snang zhen kun / /
sbyong byed dang po'i sbyor ba thob par shog /
rang don phun tshogs de yi myur ba'i lam / /
'dod chags chen po'i tshul gyi ting 'dzin gyis / /
rang rig phyag rgyar gzhol ba'i thabs la mkhas / /
lhan skyes bde bas rgyal rnams mchod par shog /
mkha' dbyings rdo rje sbyar bas sbar ba yi / /
tsaN+Da li yis bzhus pa'i byang chub sems / /
a ba d+hU tI'i rgyun lam nas 'ongs pa / /
shes rab padma'i ze'u 'brur son pa las / /
'khrungs pa'i rten dang brten pa'i dkyil 'khor gyi / /
sprul pa'i sprin gyis nam mkha'i khyon bkang ste / /
snod bcud zhing kun yongs su sbyong mdzad pa'i / /
dkyil 'khor rgyal mchog myur du 'grub par shog /
srog 'dzin thur sel lam gyi sna rtser ni / /
gnas nas 'od zer dra ba 'gyed pa can / /
bde gshegs lnga bdag rin chen kha dog lnga / /
phyag mtshan byang sems phra mo yungs 'bru tsam / /
de nang dkyil 'khor 'khor lo yongs rdzogs shing / /
ma 'dres gsal la ji srid 'dod kyi bar / /
mnyam par bzhag pa'i phra mo'i rnal 'byor dang / /
phyi nang bzlas pa yongs su rdzogs par shog /
des ni rdzas sngags 'khrul 'khor bsam gtan la brten nas grub pa chen po brgyad dang ni / /
zhi sogs rab 'byams las kun 'grub pa yi / /
las kyi rgyal po mchog ni 'grub par shog /
so sor sdud dang bsam gtan srog rtsol dang / /
'dzin pa rjes dran ting 'dzin yan lag drug /
yongs su sdud pa'i zab lam rim pa lnga / /
spyod pa gsum dang bcas pa 'grub par shog /
nor bur thig le phra mor sems brtan pas / /
nyi mas zla ba bzhus pa'i bdud rtsi'i rgyun / /
lugs 'byung lugs ldog rim pas drangs pa yi / /
yas babs mas brtan dga' bzhi skye bar shog /
de las langs tshe gang shar snang ba kun / /
rigs brgya rigs lnga rigs gsum rigs gcig tu / /
'char ba'i sku yi rdo rje'i ting 'dzin gyis / /
lus dben sor sdud bsam gtan rdzogs par shog /
thig le'i rgyal po sngags kyi thig le mchog /
snying ga'i chu skyes sna rtser goms byas pas / /
gzung dang 'dzin pa'i rnam rtog bskyed pa'i rlung / /
bcu gnyis mi shigs thig ler sdud par shog /
gdong gi sna rtser 'od kyi thig le'i gdangs / /
ma bcos rdo rje gsum du shar ba yi / /
ngag dben gsung gi rdo rje'i ting 'dzin gyis / /
snying kha'i ma rig sgo nga'i sbubs 'byed shog /
thabs shes gsang ba'i rtsa mchog gnyis kyi rtser / /
rdzas kyi thig le'i srog rtsol bsgoms pa yis / /
kun rtog rlung gi mun pa sangs gyur nas / /
'od gsal nyi ma snying dbus 'char bar shog /
sna rtse gsum du thig le rnam gsum gyi / /
srog rtsol bsgoms pas sprin med nam mkha' la / /
zla nyi'i 'od dang smag gis khyab 'dra yi / /
stong pa gsum gyi sems dben skye bar shog /
sgyu ma longs sku 'od gsal chos sku dang / /
sna tshogs sprul sku gsum la re re zhing / /
rnam pa gsum gsum bsre ba rnam pa dgu / /
yongs @# / /
rdzogs man ngag gnad la mkhas gyur te / /
kun rdzob sgyu lus don dam 'od gsal 'dzin / /
lugs ldog rjes dran zung 'jug ting 'dzin dang / /
spros bcas spros med shin tu spros med kyi / /
spyod mchog rnam gsum yongs su rdzogs par shog /
gal te 'di dang bar dor mchog 'grub pa'i / /
ting 'dzin ma rnyed 'chi ba'i dus byed na / /
gzhi yi 'chi rim stong pa rnam pa bzhi / /
lam gyi stong pa bzhi dang bsre nus shog /
bar do grub tshe sgyu ma'i ting 'dzin dang / /
bsre bar byed cing skye ba len pa'i tshe / /
longs skus sprul sku'i skye ba 'dzin pa bzhin / /
skye gnas mchog tu bsams bzhin skye bar shog /
mdor na skye shi bar do gang shar yang / /
sngon chad bsgoms pa'i lam khyer rnam gsum gyi / /
gsal 'debs dge sbyor skul mar rtogs gyur nas / /
'chi tshe yid la dga' ba rgyas par shog /
de ltar rmad byung lam gyi mthar thug 'di / /
tshul bzhin bsgrub la bar chad med pa dang / /
phyogs dus kun tu dar zhing rgyas gyur te / /
'gro kun thabs mkhas 'di yis sgrol bar shog /
! / /
rab yangs nam mkha'i til gyi gang bu bzhin / /
yongs su gang ba'i 'dus pa'i lha tshogs ni / /
kha cig me tog sna tshogs char 'bebs shing / /
la la bkra shis gdangs snyan glu ru len / /
gzhan dag bgegs dpung 'joms pa'i 'phrin las kyis / /
khyed la rtag tu dpal gnas mdzad pa 'di / /
shes par gyis la yid bde skyed cig dang / /
shis brjod phreng ba bdag gis bsgrag par bya / /
rmad byung mtshan dpe'i dpal 'bar longs spyod rdzogs / /
kha sbyor bde stong ro la rtag rol zhing / /
dmigs med thugs rjes zhi ba'i mtha' spangs pa / /
rgyal ba yan lag bdun ldan la phyag 'tshal / /
gsang ba kun 'dus sdud mdzad gsang ba'i bdag /
rgyud rgyal 'dus pa'i lam gyis mchog brnyes pa / /
in+d+ra b+hU ti klu yi mkha' 'gro ma / /
bi su kalpa dpal ldan sa ra ha / /
klu sgrub rdo rje can dang 'phags pa lha / /
klu byang shAkya bshes gnyen ma ta gi /
zla ba'i zhabs sogs bla ma brgyud pa la / /
legs tshogs ji snyed mchis pa'i bkra shis des / /
khyed kyi mi mthun rgyud pa kun zad cing / /
dge legs yar ngo'i zla bzhin 'phel gyur nas / /
phun tshogs dpal la rol pa'i bkra shis shog /
phyogs bcu'i zhing rab 'byams na bzhugs pa'i rgyal ba thams cad 'dus pa'i bdag nyid dpal gsang ba 'dus pa'i sangs rgyas dkon mchog bcom ldan 'das mi bskyod rdo rje'i dkyil 'khor gyi lha tshogs la /
legs pa'i tshogs ji snyed cig mchis pa'i bkra shis pa'i dam pa des skal ba dang ldan pa'i gang zag khyed cag 'dir 'khod pa thams cad la nyin mtshan thams cad du phun sum tshogs pa'i dpal la rtag tu rol pa'i shis pa lhag par skyong bar gyur cig /
bde gshegs rigs lnga yab yum sems ma bzhi / /
rgyal sras brgyad dang khro bo'i dbang po bcu / /
dpal ldan 'dus pa'i sangs rgyas dkon mchog ni / /
sum cu rtsa gnyis lha yi 'khor lo la / /
legs tshogs ji snyed mchis pa'i bkra shis des / /
khyed kyi mi mthun rgud pa kun zad cing / /
bde legs yar ngo'i zla bzhin 'phel gyur nas / /
phun tshogs dpal la rol pa'i bkra shis shog /
dbyangs dang gsal byed kyi yi ge sum cu rtsa gsum gyi mtha' can gyi rgyud sde stong phrag sum cu rtsa gsum gyi rtsa ba dang /
chos kyi phung po stong phrag brgyad cu rtsa bzhi'i mdo sde thams cad kyi snod dam pa /
dpal gsang ba 'dus pa'i rtsa ba'i rgyud dang /
bshad @# / /
pa'i rgyud dang /
de dag gi don dbang bskur ba rnam pa bzhi dang /
dam tshig rnam pa gsum dang /
thun mong gi bsnyen pa rdo rje rnam pa bzhi dang /
mchog gi bsnyen pa sbyor ba yan lag drug dang /
zab mo rim pa lnga dang /
spyod pa rnam pa gsum ste /
dpal gsang ba 'dus pa'i chos dkon mchog lung dang rtogs pa'i 'khor lo rnam pa gnyis la legs pa'i tshogs ji snyed cig mchis pa'i bkra shis pa'i dam pa des skal ba dang ldan pa'i gang zag khyed cag 'dir 'khod pa thams cad la nyin mtshan thams cad du phun sum tshogs pa'i dpal la rtag tu rol bar byed pa'i shis pa lhag par skyong bar gyur cig /
khyab bdag dpal ldan rdo rje sems dpa' yi / /
zhal gyi padmo las 'ongs rgyud sde'i gzhung / /
stong phrag sum cu gsum gyi rtsa ba mchog /
dpal ldan 'dus pa'i rtsa rgyud bshad rgyud dang / /
dbang bskur bzhi dang dam tshig rnam pa gsum / /
bskyed rim thun mong bsnyen pa rdo rje bzhi / /
rdzogs rim mchog gi bsnyen pa yan lag drug /
zab mo rim pa lnga dang spyod pa gsum / /
dpal ldan 'dus pa'i chos kyi dkon mchog ni / /
lung dang rtogs pa'i 'khor lo rnam gnyis la / /
legs tshogs ji snyed mchis pa'i bkra shis des / /
khyed kyi mi mthun rgud pa kun zad cing / /
bde legs yar ngo'i zla bzhin 'phel gyur nas / /
phun tshogs dpal la rol pa'i bkra shis shog /
de bzhin gshegs pa thams cad kyi sku dang gsung dang thugs kyi gsang ba thams cad 'dus pa'i rgyud kyi don bla ma'i drin gyis ma nor bar rtogs nas thun bzhi'i rnal 'byor la brten pa dang /
mchog dang thun mong gi dngos grub bsgrub pa la mi 'gyur ba'i blo brtan po can gyi sgrub pa po'i dbang po dang /
sgrub pa po de gang gis mthong zhing thos pa dang /
dran cing reg pa dang /
dad cing phyogs gcig tsam zhig 'dzin pa yan chad la yang rdo rje 'chang dang 'dra bar bltas nas phyag 'tshal lo zhes rgyud kyi rgyal po las gsungs pa'i dpal gsang ba 'dus pa'i dge 'dun dkon mchog rgyud kyi rgyal po'i lung dang rtogs pa'i chos 'dzin pa thams cad la legs pa'i tshogs ji snyed cig mchis pa'i bkra shis pa'i dam pa des /
skal ba dang ldan pa'i gang zag khyed cag 'dir 'khod pa thams cad la nyin mtshan thams cad du phun sum tshogs pa'i dpal la rtag tu rol par byed pa'i shis pa lhag par skyong bar gyur cig /
phyogs bcu'i rab 'byams zhing na bzhugs pa yi / /
dpal ldan 'dus pa'i dge 'dun dkon mchog ni / /
rgyud kyi rgyal po'i lung rtogs dam chos kyi / /
phyogs gcig yan chad 'dzin pa thams cad la / /
legs tshogs ji snyed mchis pa'i bkra shis des / /
khyed kyi mi mthun rgud pa kun zad cing / /
bde legs yar ngo'i zla ltar 'phel gyur nas / /
phun tshogs dpal la rol pa'i bkra shis shog ces pa 'di dag ni rje rin po che nyid kyis mdzad pa'o / /

