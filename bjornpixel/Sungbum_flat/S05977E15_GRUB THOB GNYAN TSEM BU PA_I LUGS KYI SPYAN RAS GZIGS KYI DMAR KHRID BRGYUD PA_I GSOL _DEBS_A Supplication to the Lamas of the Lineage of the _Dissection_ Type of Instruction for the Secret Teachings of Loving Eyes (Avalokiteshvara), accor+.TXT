@# / /
na mo gu ru many+dzu g+ho ShA ya /
rab 'byams 'khor lo'i khyab bdag rdo rje 'chang / /
lhan cig skyes dngos rje btsun rnal 'byor ma / /
dngos grub mchog brnyes grub chen tshem bu pa / /
gsol ba 'debs so bdag rgyud byin gyis rlobs / /
mtha' yas yon tan mdzod 'dzin byang chub 'od / /
dam pas rjes bzung byang chub tshul khrims zhabs / /
grub pa mchog brnyes lha btsun dgon gsar ba / /
gsol ba / /
dad sogs 'phags pa'i nor ldan grags seng ba / /
gnas lnga mngon gyur gzhon nu seng ge'i zhabs / /
sde snod sbyangs pa'i mthar son gzhon tshul ba / /
gsol ba / /
'jam pa'i dbyangs dngos rin chen rgyal mtshan dang / /
gangs can bstan pa'i sgron me kun dga' dpal / /
mkhyen brtse mchog brnyes rin chen rgya mtsho'i zhabs / /
gsol ba / /
mkhas pa'i dbang po bzang po bkra shis dang / /
gsang ba'i mdzod 'dzin ye shes rtse mo'i zhabs / /
rgyal ba'i sras po skyabs mchog dpal bzang po / /
gsol ba / /
grub pa mchog brnyes rgyal ba dben sa pa / /
mgon de'i rgyal tshab sangs rgyas ye shes zhabs / /
skyabs gsum kun dngos rtsa ba'i bla ma la / /
gsol ba / /
rab 'byams rgyal ba kun gyi thugs rje'i gter / /
sna tshogs sprul pa'i gar gyis rnam rol bas /
mtha' yas 'gro ba 'dren mdzad spyan ras gzigs / /
gsol ba 'debs so bdag rgyud byin gyis rlobs / /
rnyed dka' 'jig par sla ba'i dal 'byor 'di / /
don med 'jig rten bya bas mi g.yeng bar / /
rnam dag rgyal bas bsngags pa'i lam bzang la / /
sgrub pa snying por byed par byin gyis rlobs / /
srid pa'i ngang tshul me 'obs ltar mthong bas / /
nyam thag 'gro 'di'i sdug bsngal ma bzod par / /
byams dang snying rjes drangs pa'i sems bskyed de / /
rgyal sras spyod pas 'da' bar byin gyis rlobs / /
thun mong lam gyi rim pa mthar son tshe / /
thugs rje'i bdag nyid spyan ras gzigs dbang gi /
mtshan bcas mtshan med rnal 'byor mthar phyin nas / /
sku gsum mngon du 'gyur bar byin gyis rlobs / /
ces grub thob gnyan tshem bu pa'i lugs kyi spyan ras gzigs kyi dmar khrid brgyud pa'i gsol 'debs 'di ni /
lung dang mngon par rtogs pa'i yon tan rin po ches thugs kyi bang mdzod yongs su gang ba bde bar gshegs pa'i mtshan snyan dbyar skyes kyi rnga gsangs rgyud mar sgrog pas /
gangs ri'i ljongs kyi skal bzang mdongs ldan mtha' dag @# / /
gi rna ba'i bcud len rgyas par byed pa gang gi gdan sa ba nor bzang rgya mtsho'i gsung gis nye bar bskul ba la brten nas dge slong blo bzang chos kyi rgyal mtshan gyis ri bo nags tshal gyi dgon par sbyar ba'o / / / /
