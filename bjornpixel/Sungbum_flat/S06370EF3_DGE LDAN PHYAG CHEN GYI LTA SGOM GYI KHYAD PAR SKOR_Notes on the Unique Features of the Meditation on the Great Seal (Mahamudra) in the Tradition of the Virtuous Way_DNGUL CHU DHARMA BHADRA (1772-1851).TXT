! rje dben sa pas /
bshad ma thag pa'i lam 'di ma yin pa / /
da lta'i gangs can pa la ma grags pa'i / /
phyag rgya chen po'i gdams ngag mthar thug pa / /
da lta yi ger 'god par mi nus so / /
zhes pa'i zab khyad la /
de dus gangs can pa la grags pa'i phyag chen dang /
dge ldan phyag chen gyi lta sgom gyi khyad par ni /
gzhung so sor brtags na shes par sla mod /
dge lugs kyi dbu ma'i lta khrid dang dge ldan phyag chen gyi khyad par ni /
'byed dka' bar mngon te /
rje dkon mchog 'jigs med dbang po'i rnam thar rgyal sras 'jug ngogs las /
nyin gcig gsung 'phros kyi tshe rje 'dis /
mdo lugs kyi phyag chen zer ba 'di /
thal 'gyur ba'i lta ba bsgom tshul kho na zhig yin na /
lta khrid ces pa dang ming gi khyad par tsam las dgos pa lhag po mi 'dug cing /
de las gzhan zhig kyang 'jog rgyu dka' bar 'dug pas ji ltar 'thad ces zhus pa la /
no mon han rin po che'i zhal nas /
de las sla mod /
bde stong dbyer med kyi ye shes la byed rgyu yin par 'dug ces bka' phebs pas /
bde stong dbyer med kyi ye shes zer bsngags @# / /
lugs yin mod zhus pa na /
di bden par 'dug gsungs /
zhes gsungs pa'i phyir /
'on kyang rje dkon mchog bstan pa'i sgron me'i phyag chen zin bris zhal lung bdud rtsi'i thigs 'phreng las| rje bla mas kyang dga' ldan byang rtser gung ru rgyal mtshan bzang po sogs la phyag chen gyi khrid dang /
yongs grags dbu ma'i lta khrid gnyis gnang bas sgom gsar rnying gi tha snyad kyang byung la /
don lta ba la phra rags med kyang /
bsgom pa'i tshe sems kyi kun rdzob pa'i ngo bo thog mar btsal te /
de'i steng nas don dam pa'i ngo bo btsal na rnyed sla bas bsgom tshul gyi khyad tsam zhig yod pa yin nam snyam /
zhes gsungs pa ltar /
las dang po ba rnams la dmigs rten 'char sla ba dang /
de la brten nas bying ba phra mo gcod sla ba dang /
'phro ba 'gog pa gtso bor byas pas rgod pa rang shugs kyis 'gag pa dang /
sngags lugs kyi phyag rgya chen po'i smin byed khyad par can du 'gyur tshabs che ba sogs kyang yin nam snyam lags /

