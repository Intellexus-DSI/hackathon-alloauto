@# / /
bla ma'i rnal 'byor byin rlabs dngos grub 'dren pa'i kyo ba zhes bya ba bzhugs so / /
@## / /
na mo gu ru badzra d+har ya /
rigs kun khyab bdag rdo rje 'chang / /
rigs stong dbyer med rdo rje sems / /
rigs kun spro mdzad bla ma mchog /
rigs kyi bdag por dus kun bsten / /
rten bzang rnyed dka' tshe mjug 'dir / /
byang chen thar pa'i khang bzang du / /
bgrod byed zab lam 'phrul 'degs 'dir / /
dpyod ldan gus pas bsten par rigs / /
de la 'dir bla ma'i rnal 'byor bsgom par 'dod pas /
skyabs 'gro sems bskyed spyi dang mthun par sngon du btang nas /
rang mdun kun gsal ngos yangs por / /
ye shes pho brang mchog gi dbus / /
sna tshogs chu skyes nyi zla'i steng / /
@# / /
rtsa ba'i bla ma rdo rje chos / /
dmar po phyag gnyis rdor dril bsnams / /
gsang yum 'phags mo sku mdog dmar / /
gri thod 'dzin dang mnyam sbyor sku'i / /
thugs ka'i 'od kyis phyogs bcu nas / /
skyabs gnas ma lus spyan drangs bstim / /
kun 'dus rtsa ba'i bla ma la / /
sgo gsum gus phyag dang bcas pa'i / /
kun bzang phyi nang gsang ba yi / /
mchod tshogs 'bul zhing nyes pa'i tshogs / /
snying nas 'gyod bshags rang gzhan gyi / /
dge la yi rangs chos 'khor bskul / /
bskal bar mi g.yo rtag brtan gsol / /
dge rtsa byang chub thob phyir bsngo / /
rin chen sa gzhi chu mtsho dang / /
ri gling nyi zlas brgyan pa'i tshogs / /
bdag pos bzung dang ma bzung ba'i / /
dngos 'byor yid kyis sprul nas mchod / /
skyabs gnas kun 'dus bla ma la / /
gsol 'debs dbang bzhi'i dngos grub stsol / /
lan gsum /
bla ma'i thugs ka'i hUM 'od kyis / /
dbang lha'i tshogs kun spyan drangs te / /
dbang bskur dri bral bskyed rim dang / /
bum dbang thob cing sprul sku 'grub / /
bla ma yab yum snyoms 'jug sgras / /
rgyal rnams spyan drangs byang sems zhu / /
sbyor mtshams nas 'ongs byang chub sems / /
myang bas gsang dbang longs sku 'grub / /
rang lhar gsal ba man dag bzhin / /
he ru ka yi gzugs su bsgyur / /
bla mas phyag rgya gnang ba la / /
snyoms 'jug sher dbang chos sku 'grub / /
bla mas zung 'jug brda' sprad pas / /
tshig dbang thob cing sku bzhi yi / /
sa bon bzhag cing mi slob pa'i / /
zung 'jug 'grub pa'i skal bzang gyur / /
slar yang lam yongs rdzogs dang 'brel ba'i phur tshugs gsol 'debs ni /
'di phyi'i legs tshogs ma lus pa'i / /
'byung gnas skyabs mgon dam pa mchog /
gtsug tu bkur zhing ci gsung kun / /
bka' sgrub mchod pas mnyes byed shog /
@# / /
yid brtan mi rung 'di snang gi /
phun tshogs sgyu ma'i bslu brid la / /
zhen log skyo shas drag po yis / /
chung ba'i nyams len mthar phyin shog /
sring 'byor glog 'od skad cig mar / /
mi rtag tshul bsam nges 'byung dang / /
bslab gsum yon tan mthong ba yi / /
'bring gi nyams len mthar phyin shog /
'gro kun pha mar nges rnyed nas / /
sgrol ba'i khur chen lhag bsam gyis / /
rnyed dka' byang sems rin po che / /
phyin drug nyams len mthar phyin shog /
snod bcung lha yi 'khor lo ru / /
shar ba'i bskyed rim phra rags kun / /
mthar phyin snying dbus nges don gyi / /
bla ma'i zhal bzang mjal bar smon / /
nam zhig tshe zad 'chi ba'i tshe / /
gnad gcod gshin rje'i 'jigs las skyob / /
bla ma rdo rje rnal 'byor ma / /
rang sems thugs dang yongs 'dres shog /
nang gi mkha' spyod ma grub na / /
bla ma rje btsun ma tshogs kyis / /
yid 'ong mchod sprin mdun bsus te / /
mkha' spyod zhing du khrid par shog /
der yang bla ma rnal 'byor mas / /
smin grol gdams pas tshim mdzad mthus / /
ring min zung 'jug he ru ka'i / /
go 'phang mchog de myur thob shog /
ces bla ma'i rnal 'byor byin rlabs dngos grub 'dren pa'i kyo ba zhes bya ba 'di yang lung rtogs yon tan du ma'i mdzod 'dzin sman pa bla zur skal bzang chos grags nas bskul ngor \u0f38 ban rgan 'du gsum pa blo bzad byang chub bstan pa'i sgron mes gang dran sug dris su bgyis pa'o / / /
