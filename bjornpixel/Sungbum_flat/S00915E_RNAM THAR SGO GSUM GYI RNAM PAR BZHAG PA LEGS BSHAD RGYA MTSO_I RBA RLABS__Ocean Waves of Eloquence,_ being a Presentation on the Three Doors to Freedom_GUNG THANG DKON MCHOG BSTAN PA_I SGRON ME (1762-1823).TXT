@# / /
rnam thar sgo gsum gyi rnam par bzhag pa legs bshad rgya mtsho'i rba rlabs zhes bya ba bzhugs so / /
@## / /
bla ma dang 'jam pa'i dbyangs la phyag 'tshal lo / /
zhi sgo gnyis su med pa mi 'gyur dag pa don dam dbyings kyi mkhar / /
zhi ba'i ro la rjes chags dman rtog ra ri'i dri ma dang bral zhing / /
zhi 'gyur mdzad pa'i bsil zer 'bum du spro ba'i rtse dga' lhur len pa / /
zhi ba mchog brnyes thub pa'i zla ba lus can bde 'byung gtsug na rgyal / /
gang gis legs phye rnam par thar pa'i sgor / /
rang nyid dngos su 'jug par ma nus kyang / /
blo mig dag pas ring nas mthong gyur te / /
thar 'dod mgron lam nor sbran par bya / /
de la 'dir theg pa gsum gyi dgra bcom mtha' dag gi gshegs shul /
thar pa 'dod pa'i skye bo ma lus pa'i 'jug ngogs bde bar gshegs pa'i gsung rab thams cad kyi gnad don /
yul can rnam par thar pa'i sgo gsum gyi rnam gzhag phye ste bshad pa la gsum /
gang las gsungs pa'i khungs dgod pa dang /
de'i don grub mtha' so sos bkral tshul dang /
de dag gi mtha' cung zad dpyad pa'o / /
dang po la yang 'dir bkod pa'i rtsa ba'i mdo dngos kyi don dang /
rnam grangs mdo rgyud gzhan las gsungs tshul gnyis /
dang po ni /
'phags pa yul 'khor skyong gis zhus pa las /
stong pa zhi ba skye ba med pa'i tshul / /
ma shes pas ni 'gro ba 'khyams gyur @## / /
pa| |de dag thugs rje mnga' bas thabs tshul dang / /
rigs pa brgya dag gis ni 'dzud par mdzad / /
ces gsungs te /
chos rnams rang gi ngo bo bden pas stong ba'i stong ba nyid dang| zhi ba ste rgyu bden bas stong pa'i mtshan ma med pa dang /
'bras bu bden pa'i skye ba med pas smon pa med pa ste /
yul rnam par thar pa'i sgo gsum po 'di khong du ma chud pa'i stobs kyis nga dang nga yir 'dzin pa'i dbang du song ste las sna tshogs sogs pa la 'jug cing /
de'i mthus 'khor ba sdug bsngal gyi rgya mtsho 'dir mgal me'i 'khor lo bzhin du 'khor ba'i 'gro ba 'di dag la ston pa thugs rje'i bdag nyid can des thugs brtse bas dgongs te /
re zhig bdag yod par ston pa sogs thabs kyi tshul mi 'dra ba dang /
rten 'byung sogs rigs pa'i rnam grangs brgya phrag gi sgo nas gong du bshad pa'i rnam thar sgo gsum po der 'dzud par mdzad pa yin te /
de ltar na drang nges kyi sde snod ji snyed cig bka' stsal pa thams cad kyang sgo 'di nas zhugs te rim gyis thar pa'i grong khyer du bgrod pa'i thabs su gyur pa sha stag yin no / /
gnyis pa ni /
'od srung gi le'u las /
gang dag stong pa nyid kyis chos rnams stong par mi byed de /
chos rnams nyid stong pa dang /
gang mtshan ma med pas chos rnams mtshan ma med par mi byed de /
chos rnams nyid mtshan ma med pa dang /
gang smon pa med pas chos rnams smon pa med par mi byed de /
chos rnams nyid smon pa med par gang dag de ltar so sor rtog pa de ni 'od srung dbu ma'i lam chos la so sor yang dag par rtog pa zhes bya'o zhes dang /
sher phyin gyi mdo las /
chos thams cad ngo bo nyid ma mchis pa /
skye ba ma mchis pa /
'gags pa ma mchis pa zhes sogs rnam grangs du mar gsungs shing /
ting nge 'dzin rgyal por yang /
srid gsum rmi lam dang 'dra snying po med / /
myur du 'jig cing mi rtag sgyu ma bzhin / /
'ong ba med cing 'di nas 'gro ba'ang med / /
rgyun rnams rtag tu stong zhing mtshan ma med / /
ces rgyu las skye ba dang /
'bras bu'i ngo bor 'gro ba dang /
de'i bar du gnas pa'i rgyun rang gi ngo bo gsum ga bden bas stong pa ste rgyu 'bras ngo bo gsum la sbyar ba'i rnam thar sgo gsum dang /
yang /
sems dmyal 'jigs pa nga yis bstan byas te / /
sems can stong phrag du ma skyo byas kyang / /
gang dag shi 'phos ngan song rtag 'gro ba'i / /
'gro ba de dag nam yang yod ma yin / /
zhes gang du skye ba dang /
der skye ba po dang /
de'i skye ba ste gsum ga bden pas stong pa bya byed las gsum la sbyar ba'i rnam thar sgo gsum gsungs so / /
de bzhin du rgyud kyang /
rnam snang mngon byang las /
sems ni rang dngos med phyir dang / /
rgyu dang 'bras bu spang ba'i phyir / /
zhes rgyu 'bras ngo bo gsum la sbyar ba dang /
'dus pa'i rtsa rgyud le'u gnyis par /
dngos po med pas sgom pa med / /
bsgom par bya ba bsgom pa min / /
de ltar dngos po dngos med pas / /
sgom pa dmigs su med pa'o / /
zhes bya @# / /
byed las gsum la sbyar nas gsungs te /
mdor na 'khor gsum mi dmigs par ston pa mtha' dag kyang rnam thar sgo gsum ston pa yin pas /
mdo sngags gnyis ka'i lam gyi srog tu shes par bya'o / /
gnyis pa grub mtha'i 'dod tshul la gnyis las dang po grub mtha' 'og ma'i lugs ni /
mdzod las /
mtshan med zhi ba'i rnam pa dang / /
stong nyid bdag med stong nyid du / /
'jug pa'o smon pa med pa ni / /
de las gzhan bden rnam pa can / /
zhes 'gog bden gyi khyad chos 'gog pa /
zhi ba /
gya nom /
nges 'byung bzhi rtogs pa'i mtshan med kyi ting nge 'dzin dang /
stong bdag med gnyis rtogs pa stong pa nyid kyi ting nge 'dzin dang /
sdug bden gyi rnam pa lhag ma mi rtag sdug bsngal gnyis dang /
rgyu| kun 'byung /
rkyen /
rub skye ste kun 'byung gi rnam pa bzhi dang /
lam rigs pa /
sgrub pa /
nges 'byin te lam bden gyi rnam pa bzhi rnams rtogs pa'i smon med kyi ting nge 'dzin dang gsum gsungs so / /
lam gyi bzhi rtogs pa mtshan med du ma bshad pa ni /
lugs 'dir mtshan med kyi dmigs pa la gzugs sogs yul lnga dang /
pho mo gnyis dang /
'du byas kyi mtshan nyid skye 'gag gnas gsum ste bcu char gyi mtshan ma dang bral ba zhig dgos shing lam la de ma tshang ba'i phyir dang /
lam sun 'gyin pa'i lam gsum gyi sgo nas zag med lam bden la yang smon pa bkag ste lhag med du 'jug pa'i tshe chu thon pa'i gzings ltar 'dor dgos pa'i rgyu mtshan gyis smon med du bshad pa yin pa'i phyir te /
mdzod 'grel yas /
mtshan ma bcu dang bral ba'i phyir mtshan ma med pa yin no / /
de la dmigs pa'i ting nge 'dzin ni mtshan ma med pa'i ting nge 'dzin yin te /
zhes dang /
lam yang gdon mi za bar gzings lta bur dor bar bya ba yin pa nyid kyi phyir /
de'i rnam pa can gyi ting nge 'dzin ni smon pa med pa yin te /
de las 'da' ba mngon du phyogs pa'i phyir ro / /
zhes gsungs pas so / /
'dir dbang po mtshan mar ma smos pa ni yid 'phrog par mi byed pa'i gnad kyis yin par gang spel las gsungs so / /
gnyis pa grub mtha' gong ma'i lugs la theg chen thun mong ma yin pa dpal ldan thal 'gyur ba'i lugs ni gong du smos pa ltar 'khor gsum bden bas stong pa'i rnam thar sgo gsum po de nyid yin la /
thun mong ba ni /
'grel chung don gsal las /
stong pa dang bdag med pa'i rnam pa'i ngo bo nyid ni rnam par thar pa'i sgo dang po'o / /
'gog pa dang lam gyi bden pa'i rnam ba'i ngo bo nyid ni gnyis pa'o / /
mi rtag pa dang sdug bsngal ba dang kun 'byung ba'i bden ba'i rnam pa'i ngo bo nyid ni gsum pa ste zhes gzhan rnams mdzod dang mthun yang lam gyi bzhi rtogs pa mtshan med du bshad pa ni khyad par ro / /
de'i rgyu mtshan yang /
gser phreng las /
lam gyi bzhi der ma bshad pa ni gzugs la sogs pa'i dngos po'am yul gyi mtshan ma bcu la mtshan mar byas nas de 'gog pa'i nyan thos kyi lam gyi dbang du byas pas /
'dir yul can mtshan ma'i rnam rtog bral byed dang bral ba'i dbang du byas pas mi @# / /
'gal lo / /
zhes gsungs shing gtso bo lhag med kyi tshe bem rig rgyun 'chad mi dgos pa la thug go /
theg chen thun mong bas bshad tshul 'di kho nar nges pa yang ma yin te /
mdo sde rgyan las / /
ting 'dzin gsum gyi spyod yul ni / /
bdag med rnam pa gnyis po dang / /
bdag tu 'dzin pa'i rten dang ni / /
de rtag nyer zhi yin zhes bya / /
zhes bdag med gnyis rtogs pa stong pa nyid kyi ting nge 'dzin dang /
bdag tu 'dzin pa'i rten nye bar len pa'i phung po lnga la nyes dmigs su lta ba smon med kyi ting nge 'dzin dang /
rten de gtan du nye bar zhi ba'i myang 'das la phan yon du lta ba mtshan med kyi ting nge 'dzin du gsungs so / /
bsdu ba las /
kun btags pa'i ngo bo nyid la brten nas ni rnam par thar pa'i sgo stong pa nyid rnam par bzhag go /
gzhan gyi dbang gi ngo bo nyid la brten nas ni rnam par thar pa'i sgo smon ba med pa rnam par bzhag go /
yongs su grub pa'i ngo bo nyid la brten nas ni rnam bar thar pa'i sgo mtshan ma med pa rnam par bzhag go /
zhes gsungs pa yang 'di dang gnad gcig ste /
rim bzhin bdag gnyis su kun btags pa ltar rnam par mi rtog pa dang /
ma dag pa'i gzhan dbang la rgyab kyis phyogs ba dang /
chos dbyings kyi rang bzhin myang 'das la dga' ba'i rnam can du bzhag pa'i phyir /
rgyan las /
rnam par mi rtog rgyab kyis phyogs / /
rtag tu dga' dang ldan pa'o / /
zhes so /
ting nge 'dzin gsum po 'di chos kyi sdom bzhis 'grub tshul yang /
rgyan las /
ting nge 'dzin gyi rgyu nyid du / /
chos kyi sdom ni rnam pa bzhi / /
zhes dang /
dbyig 'grel las /
de la 'du byed thams cad ni mi rtag pa'o / /
'du byed thams cad ni sdug bsngal ba'o zhes bya ba ni smon pa med pa'i ting nge 'dzin gyi rgyu'i dngos por bstan to / /
chos thams cad ni bdag med pa'o zhes bya ba ni stong pa nyid kyi'o / /
mya ngan las 'das pa ni zhi ba'o zhes bya ba ni mtshan ma med pa'i ting nge 'dzin gyi'o / /
zhes gsungs te zhib par de dag tu blta'o / /
gsum pa mtha' dpyad pa la /
kha cig na re /
khyod kyis drangs pa'i yul 'khor skyong gis zhus pa'i lung de mi 'thad par thal /
lung de yul 'khor skyong gis zhus pa'i mdor med pa'i phyir na /
mkhas pa kha cig bod du 'gyur pa'i mdo 'dir med kyang dbu ma snang ba sogs su drangs pa 'dir bkod pa yin pas mi 'gal zer /
gnyis ka mi 'thad par thal /
yul 'khor skyong zhus bod du 'gyur ba 'dir yang de yod pa'i phyir /
der thal /
yul 'khor skyong gis zhus pa chung ngu logs su bzhugs pa der med kyang dkon mchog brtsegs pa'i chos kyi rnam grangs bco brgyad pa yul 'khor skyong zhus kyi le'u'i nang du yod pa'i phyir te /
de nyid las /
stong pa zhi ba skye ba med pa'i tshul / /
mi shes pas ni 'gro ba 'khyams gyur te / /
thugs rje'i thabs tshul rigs pa brgya dag gis / /
de dag rnams ni 'dzud par mdzad pa lags / /
zhes 'byung ba dang snga ma gnyis 'gyur khyad tsam las gcig tu snang ba'i phyir ro / /
yang kha cig /
dngos po med pas sgom pa med ces @# / /
sogs kyis bya byed las gsum la sbyar ba'i rnam thar sgo gsum kho na bstan zer na de ma yin par thal /
tshigs bcad 'di la tshul bzhi'i bshad pa 'byung ba las yig don gyi skabs su mtha' bzhi bkag pa'i sgo nas las su gyur pa bsgom bya'i de kho na nyid dang /
byed pa po bsgom mkhan gyi gang zag dang /
des de bsgom pa'i bya ba ste /
bya byed las gsum bden bas stong pa la bshad kyang /
spyi don gyi skabs su rgyu 'bras ngo bo gsum la spyar ba'i phyir /
sgron gsal las /
gang yang rgyu dang 'bras bu'i rnam pa la mngon par zhen nas bsgom na /
de yang rigs pa ma yin te /
zhes sogs dang /
shUn+ya ta'i sngags don bshad ba'i thad kyi sgrub thabs kun bzang las /
ngo bo nyid dang bral phyir stong ba ste / /
de bzhin rgyu dang bral phyir mtshan ma med / /
rtog pa rnams dang bral phyir dngos po ni / /
ma lus smon pa las ni nges par grol / /
zhes gsungs pa'i phyir /
khyab ste /
rtsa rgyud kyi lung de dang /
shUn+ya ta'i sngags don gnyis gcig tu 'gro dgos pa'i phyir /
mdor byas las /
dngos po med pas sgom pa med / /
ces pa nas /
tshigs bcad 'di yis rgyu mi rgyu'i / /
bdag nyid che rnams stong par bsgom / /
cho ga'i sbyor ba 'di yis ni / /
ye shes sa gzhir byin gyis brlabs / /
zhes gsungs pa'i phyir /
yang kho na re /
khyod kyis bya byed las gsum la sbyor tshul de mi 'thad par thal /
de bzhin nyid de de gsum du phye ba'i las ma yin pa'i phyir /
der thal /
de bya byed las gsum du phye ba'i nang gi bya ba yin pa'i phyir te /
de bsgom bya dang sgom byed gnyis su phye ba'i nang gi bsgom par bya ba yin pa'i phyir na ma khyab /
gong du 'dod na /
tshad mas gzhal bya rtogs pa lta bu'i tshe gzhal bya de bya ba dang /
tshad ma byed par 'jog cing /
srog gcod lta bu la yang bsad bya de bya ba dang /
gsod pa po de byed par 'jog rigs par thal /
de la yang gzhal bya dang bsad bya zhes bya ba'i tshig 'byung ba'i phyir /
khyab pa khas /
'dod mi nus te /
gser phreng las /
las su bya ba gang bsad par bya ba dang byed pa po gang gis gsod pa po dang /
bya ba'i rang bzhin bsad pa ste /
zhes dang /
rnam 'grel Tika chen las /
'bras bu ni mtshon bya /
tshad ma ni mtshan nyid /
gzhal bya ni tshad ma dang /
'bras bu de gnyis kyis sgro 'dogs bcad bar bya ba'i yul lo / /
de dag ni rim pa bzhin bya ba dang /
byed ba dang /
las kyi bdag nyid du brjod do / /
zhes bsad bya dang gzhal bya gnyis las su gsungs pa'i phyir /
gzhan yang /
tshad ma mdo las /
bya ba med pa'ang ma yin no / /
zhes dang /
de'i rang 'grel las /
'di la phyi rol pa rnams kyi bzhin du tshad ma las 'bras bu don gzhan du gyur pa ni med kyi /
zhes bya ba rdzas gzhan med kyang bya ba gtan med du mi 'gyur ba'i skyon spong mdzad pa 'brel med par thal /
bya ba de byed pa las rdzas gzhan du ma grub pa'i khas blang rang la med pa'i phyir /
der thal /
khyod kyis bsad bya de bya bar bzhag pa gang zhig /
bsad bya de gsod pa po'i bdag nyid du khas len pa bzhad gad yin pa'i phyir /
byas pa la kho na re /
skyon de mi 'jug par thal /
@# / /
tshad ma mdor gsungs ba de tshad 'bras kyi dbang du byas pa yin gyi bya byed kyi rnam bzhag gzhan la de sbyor mi dgos pa'i phyir zer na gtan mi 'thad par thal /
bya byed las gsum du phye ba thams cad la bya ba de byed ba las ldog chos tsam tha dad du yod kyang /
rdzas tha dad med par byed pa des las de bsgrub pa'i cha tsam la btags nas 'jog dgos pa mthun pa'i phyir te /
dper na sta res shing bcad pa'i tshe /
sta re las don gzhan du shing bcad pa'i bya ba yod na sta res shing bcad pa ma yin par 'gyur ba'i phyir zhes ston pa la /
rnam 'grel las /
chos tha dad pa khas len phyir / /
dngos su tha dad med par 'dod / /
bya ba byed pa'i tha snyad dag /
thams cad de ltar rnam par gnas / /
zhes dang /
lhas kyang thams cad de lta'i rnam pa can /
nye bar btags pa'i rang bzhin yin gyi /
dngos po la brten pa can ni ma yin no / /
zhes gsungs pa'i phyir /
yang kha cig /
bya byed las gsum la sbyar nas 'khor gsum mi dmigs pa bzhag kyang rnam thar sgo gsum 'jog pa mi 'thad par thal /
de de gsum dang so sor sbyor tshul med pa'i phyir na ma grub ste /
bsgom bya bden pas stong pa mtshan med dang /
sgom byed bden pas stong pa smon med dang /
bsgom pa bden bas stong pa nyid du 'jig dgos pa'i phyir /
dang po grub ste /
gser phreng las /
rnam par thar pa'i sgo mtshan ma med pa rdzogs par bsgom ba nyid kyis sems can gyi gzugs nas rnam mkhyen gyi bar la mtshan mar 'dzin ba spong bar gnas pa ste /
zhes yul la bden zhen bkag pa'i ldog cha nas gsungs pa'i phyir dang /
'jug par /
ji ltar de ni gzugs brnyan sogs stong las / /
shes pa de yi rnam par skye 'gyur ltar / /
zhes gsungs pa ltar /
'di pa'i lugs kyi yul de rgyur 'jog dgos shing /
rgyu dang mtshan ma rnam grangs su 'byung bas /
de'i sgo nas kyang bshad chog pa'i phyir /
gnyis pa grub ste /
kun bzang las /
rtog pa rnams dang bral phyir dngos po ni / /
ma lus smon pa las ni nges par grol / /
zhes dang /
byang chub kyi tshogs las /
mtshan ma thams cad log par gyur pa'i phyir / /
mkhas pa ci phyir smon lam 'debs par 'gyur / /
zhes mtshan med kyi skabs su /
yul gyi ngo bo la bden par zhen pa'i rtog pa'am mtshan ma bkag pa de nyid rgyu mtshan du byas nas yul de la dmigs pa'i smon pa ste 'dun pa sogs yul can la bden zhen bkag pa'i smon med kyi rnam thar gsungs pa'i phyir /
gsum pa grub ste /
bsgom pa'i bya ba ni bsgom bya sgom byed gnyis tshogs kyi steng nas 'jog dgos pas de bden stong du gzhan gnyis kyang 'dul /
bsgom bya bden stong dang /
sgom byed bden stong gnyis gcig gcig gi nang du mi 'du ba'i phyir /
khyab ste /
sgo gsum du phye ba de dang de'i skabs kyi stong pa nyid der gzhan gnyis kyang 'du ba zhig dgos kyi /
de ma byung na /
bzhi brgya pa las /
zhi sgo gnyis pa med pa dang zhes sogs kyis gnod pa'i phyir /
sngags rim las /
stong nyid dang /
mtshan med@# / /
dang /
smon med gsum brjod pa sgra'i dbang gis tha dang du bzhag gi don dam par ngo bos stong pa kho nar gzhan gnyis 'dus bar gsungs ba ni /
zhes gsungs ba'i phyir /
de la kho na re /
rnam thar sgo gsum du phye ba'i tshe /
gzhan gnyis stong pa nyid du 'du dgos pa mi 'thad par thal /
bum pa lta bu'i rgyu 'bras ngo bo gsum la sbyar ba'i tshe mtshan med smon med gnyis stong pa nyid du 'du tshul med pa'i phyir /
der thal /
de'i nang gi mtshan med la bum pa'i rgyu'i steng gi stong nyid dgos shing smon med la 'bras bu'i steng gi stong nyid dgos pa'i phyir te /
de'i rgyu bden par med pa mtshan med dang /
'bras bu bden par med pa smon med du 'jog dgos ba'i phyir na ma khyab ste| de kho nar ma nges pa'i phyir /
der thal /
bum pa don dam par rgyu las ma skyes pa dang /
de'i don dam bar 'bras bu mi skyed pa gnyis ka yang rim bzhin mtshan med dang smon med du 'jog dgos pa'i phyir /
der thal /
gzhi bum ba gcig pu la yang bden par zhen pa'i tshe rgyu las skyes pa'i cha nas bden par lta ba dang /
'bras bu skyed pa'i cha nas bden par lta ba sogs sna tshogs 'byung bas /
de 'gog ched du rnam thar sgo gsum gyi dbye ba mdzad ba'i phyir /
tshangs pas zhus pa las /
bcom ldan 'das /
gang dag chos 'ga' zhig skye ba'am 'gag par 'tshal ba de dag ni sangs rgyas 'byung ba ma lags so / /
bcom ldan 'das /
gang dag 'khor ba dngos pos 'tshol ba de dag ni 'khor ba las 'da' ba ma lags so / /
zhes sogs gsungs pa'i phyir /
kha cig gong du ma khyab ste /
bum pa don dam par rgyu las ma skyes pa yang bum pa'i steng gi stong nyid ma yin pa'i phyir te /
bum pa gzhan skye med pa bum pa'i stong nyid ma yin pa'i phyir /
dbu ma'i mtha' dpyod las /
myu gu gzhan skye med pa stong nyid ma yin bar thal /
de myu gu'i stong nyid ma yin pa'i phyir na ma khyab /
myu gu skye ba'i stong nyid yin kyang myu gu'i stong nyid ma yin pa'i phyir /
zhes gsungs pa'i phyir ro zer na ma khyab ste /
gzhan skye 'jog tshul ni skye ba btags yod tsam gyis ma tshim par bdag las yin nam /
gzhan las yin zhes rigs pas dpyad nas bzhag pa yin la /
de ltar skye ba'i btags don btsal mthar dpyad bzod du ma grub pa skye ba'i steng gi stong nyid yin pa la dgongs pa'i phyir /
khyod ltar na gang zag don dam par ma skyes pa de yang de'i skye ba'i steng gi stong nyid yin par thal /
'dod pa'i phyir /
'dod na /
de chos kyi bdag med phra mo yin par thal lo / /
'dod na /
gang zag rang bzhin gyis grub pa cung zad kyang med bar mthong nas /
de don dam par skyes ma skyes the tshom za ba zhig yod par thal /
bdag med gnyis kyi rtogs rim 'thad pa'i phyir /
'dod na /
ri bong r+wa gtan med par mthong nas de skyes ma skyes the tshom za ba zhig kyang yod par thal lo| |gzhan yang /
gang zag don dam bar ma skyes pa de gang zag gi steng gi stong nyid yin par thal /
gang zag de rang gi rgyu rkye na rten 'brel tshogs pa la brten nas 'byung ba de de'i steng gi tha snyad phra mo yin pa'i phyir te /
stong pa dang @# / /
rten 'byung don gcig tu song bde bden gnyis zung 'jug gi don yin pa'i phyir /
kho na re /
de ltar yin bar thal /
bum ba bden grub kyi gcig tu med pa de gcig gi stong nyid yin ba'i phyir /
der thal /
bden grub kyi gcig med pa gcig gi stong nyid yin pa'i phyir na 'gal khyab bo / /
khyod rang la bum pa bden grub kyi gcig tu med pa dang /
ka ba bden grub kyi gcig tu med pa gnyis stong gzhi gcig par thal /
'dod pa'i phyir byas pa la| de bum pa gcig gi steng gi stong nyid yin zer na /
ka bum gnyis bden grub kyi gcig tu med de ka bum gnyis gcig gi stong nyid yin pa sogs 'brel med kho na smra dgos par 'gyur ro / /
yang kha cig /
bye smra'i lugs la rnam thar sgo gsum 'jog mi rigs par thal /
des stong nyid khas mi len pa'i phyir /
der thal /
de bsgom byar khas mi len ba'i phyir te /
'tshang rgya ba la yang de bsgom mi dgos bar 'dod ba'i phyir /
spyod 'jug dar Tika las /
nyan thos sde pa kha cig sangs rgyas theb pa la yang stong nyid rtogs mi dgos par ma zad /
chos kyi bdag med kyi ming tsam yang khas mi len cing /
zhes gsungs pa'i phyir na ma khyab ste /
rang gis 'dod pa'i bden bzhi byad chos bcu drug dang bcas bar ma 'dus pa'i stong ba nyid cig bsgom rgyu med par 'dod pa'i don yin ba'i phyir te /
spyod 'jug las /
bden pa mthong bas grol 'gyur gyi / /
stong nyid mthong bas ci zhig bya / /
zhes sogs rtsod tshul gyi 'brel gyis shes ba'i phyir /
zhib par bden bzhi'i rnam gzhag tu bshad zin pas ma spros /
yang kha cig na re /
mdo sde rgyan gyi bshad tshul de 'grel bas bshad tshul las logs su 'god mi rigs par thal /
de gnyis la khyad par med pa'i phyir /
der thal /
rgyan las kyang sdug kun gnyis smon pa med pa'i ting nge 'dzin gyi yul dang /
stong bdag med gnyis stong pa nyid kyi ting 'dzin dang /
'gog bden mtshan ma med pa'i ting nge 'dzin gyi yul du bshad pa'i phyir na ma khyab /
'dod mi nus te /
rgyan las stong ba nyid kyi ting nge 'dzin gyi yul la chos kyi bdag med bshad kyang /
'grel bas ma bshad /
lam bden mtshan med kyi yul du 'grel bas bshad kyang /
rgyan gyis ma bshad pa'i phyir /
dang po grub ste /
dbyig 'grel las stong pa nyid kyi ting nge 'dzin ni gang zag dang chos la bdag med ba'o / /
zhes gsungs ba'i phyir dang /
'grel ba'i bshad tshul kun btus dang mthun zhing /
de theg pa che chung thun mong gi dbang du byas ba'i phyir /
gser phreng las so / /
gnyis pa grub ste /
'grel par bden bzhi'i khyad chos bcu drug gi nang nas cha phye ba yin la /
rgyan gyi skabs nas chos kyi sdom bzhi dang mtshan nyid gsum la sbyar ba sngar ltar yin gyi /
khyad chos bcu drug dang sbyar ba min pas lam gyi bzhi rtogs pa de gang du'ang 'grel pa 'grel bshad rnams las ma gsungs ba'i phyir /
byas ba la kho na re /
mtshan nyid gsum dang sbyor tshul bsdu bar gsungs ba dang /
de mi mtshungs bar thal /
bsdu bas rnam thar gsum mtshan nyid gsum gyi yul can du gsungs pa gang zhig /
'dir bshad ba'i stong ba nyid kyi ting nge 'dzin de @# / /
kun btags kyi yul can du mi rung ba'i phyir /
dang po grub ste /
mchim mdzod las /
rnam bar gtan la dbab pa bsdu ba las ni kun btags dang gzhan dbang dang yongs grub kyi yul can gsum gyi dbang du byas nas stong nyid smon med mtshan med kyi ting nge 'dzin dang gsum gsungs so / /
zhes gsungs ba'i phyir zer na /
bsdu ba'i don gong du bshad pa ltar kun btags kyis kun btags pa ltar rnam par mi rtog pa dang /
'di pas myang 'das yongs grub tu 'dod bas mtshan med yongs grub la brten pa'i don yang de ltar byas na rgyan dang shin tu 'grig pa'i phyir /
blo gros brtan pa'i rgyan gyi 'grel bshad las /
stong ba nyid kyi ting nge 'dzin gyis ni kun btags kyi gang zag dang chos la bdag med pa'i stong ba nyid la dmigs ba'i phyir /
zhes dang /
'gog pa'i bden pa yongs su grub ba'i mtshan nyid la ni mtshan ma med ba'i ting nge 'dzin gyis dmigs te /
zhes gsungs pa'i phyir /
des na ma chims mdzod las /
thos bsam las byung ba dang /
'jig rten pa'i sgom byung dang /
'ji rten las 'das ba'i sgom byung gi ting nge 'dzin gsum rim pa ltar stong pa nyid la sogs pa dang /
stong ba nyid kyi ting nge 'dzin la sogs pa dang /
rnam par thar ba'i sgo stong pa nyid la sogs pa yin no / /
zhes gsungs so / /
zhes dang por sgom byung dang /
gnyis par 'jig rten las 'das ba'i sgom byung dor nas gsungs ba 'di yang dpyad dgos te /
bsdu ba rang nyid las /
gang du stong pa nyid dang /
smon pa med pa dang /
mtshan ma med pa bye brag med par gsungs pa der ni de dag thos pa dang /
bsam pa dang /
bsgom pa las byung ba nyid yin par blta bar bya'o / /
gang du de dag ting nge 'dzin gyi sgra kho nar gsungs pa der ni /
de dag sgom pa las byung ba 'jig rten pa dang /
'jig rten las 'das pa nyid yin par blta bar bya'o / /
gang du de dag rnam par thar pa'i sgo'i sgra kho nar gsungs pa der ni de dag 'jig rten las 'das pa nyid yin par blta bar bya'o / /
zhes snga ma snga ma spyi dang /
phyi ma phyi ma bye brag yin gyis /
nang phan tshun 'gal ba ma yin pa'i phyir /
'dir rnam thar sgo gsum dang /
ming /
rgyu mtshan /
rnam rtog /
de bzhin nyid /
yang dag ba'i ye shes lnga sbyor tshul sogs du ma yod kyang /
shes 'dod na bsdu ba sogs su ba lta dgos te /
shog byang gsum gyis gzhung lugs rgya mtsho'i pha rol tu son pa mi srid do / /
kha cig na re /
sems tsam ltar na rnam par thar pa'i sgo stong pa nyid kyi ting nge 'dzin la chos kyi bdag med rtogs ba'i lam gcig mi 'jog par thal /
de'i lugs la thar pa thob pa la chos kyi bdag med rtogs mi dgos pa'i phyir na ma khyab /
khyab par thal /
thar pa thob pa la thog mar de nas 'jug dgos pa'i rgyu mtshan gyis rnam par thar ba'i sgo zhes bshad pa yin pa'i phyir na yang ma khyab /
khyod rang la 'o na /
theg chen mthong lam bar chad med lam de thar lam yang ma yin par thal /
thar pa thob pa la de nas bgrod mi dgos pa'i phyir dang /
thar lam gyi sgra don yod @# / /
pa'i phyir /
khyab pa 'grig /
dman lam sngon song ba'i de thar lam yin min dang /
de thar pa don gnyer gyi gang zag yin min sogs spros /
yang kha cig bden bzhi'i khyad chos sogs la sbyar nas 'jog pa 'di thun mong ba'i lugs kho na dang /
rgyu 'bras ngo bo gsum sogs la sbyar te stong nyid gcig pu la rnam thar sgo gsum gyi cha 'byed pa theg chen thun mong ma yin pa'i lugs kho na zer na /
de mi 'thad bar thal /
sems tsam pas kyang 'gog rgya'i dgag bya la khyad par yod pa ma gtogs /
stong nyid gcig pu la rnam thar sgo gsum 'byed tshul gcig 'dod pa'i phyir /
der thal /
des 'khor ba'i skye ba rang 'dzin rtog pa'i zhen gzhir rang mtshan gyis grub pa bkag pa'i smon med dang /
'khor ba 'gag pa'am zad pa'i zhi ba rang 'dzin rtog pa'i zhen gzhir rang mtshan gyis grub pa bkag pa'i mtshan med dang /
de gnyis kar mnyam pa'i dbye gzhi stong pa nyid dang gsum 'dod pa gang zhig /
des chos gzhan la yang 'dra ba'i phyir te /
byang sa las /
'du byas la mi mthun par bden bar smon pa las ni smon pa med pa'i ting nge 'dzin rnam par bzhag go /
'dum byas mya ngan las 'das pa la smon cing yang dag par mngon par dga' bar 'dzin ba las ni mtshan ma med pa'i ting nge 'dzin rnam par bzhag go /
med pa kho na'i dngos po gang yin pa de la ni /
byang chub sems dpa' smon pa'am mi smon par mi bya bar de med pa kho na yang dag pa ji lta ba bzhin du blta bar bya ste /
lta ba de'i dbang du byas nas stong pa nyid kyi ting nge 'dzin rnam par bzhag par rig par bya'o / /
zhes gsungs pa'i phyir /
khyab ste /
'dis 'du byas zhes pa 'khor ba la byed dgos pa 'og ma'i shugs kyis shes shing /
med pa kho na'i dngos po gang yin pa de la zhes pas /
gong du 'khor 'das gnyis chos bdag gis dben pa so sor bshad nas 'dir bsdoms te mnyam pa nyid du ston ba yin pa'i phyir /
der thal /
gang du mnyam pa'i stong nyid mi 'dra yang /
srid zhi mnyam nyid kyi sbyor ba tsam zhig 'di pas kyang 'dod pa'i phyir /
gzhan yad mi 'thad par thal /
thal 'gyur bas kyang rnam thar sgo gsum gang rung la don dam rnam can gyis khyab pa khas mi len pa'i phyir /
der thal /
des smon med kyi de la zag bcas sdug bsngal du rtogs pa zhig bzhag pa'i phyir /
rnam bshad dgongs ba rab gsal las /
smon ba med ba'i mtshan nyid ni /
'du byed sdug bsngal gyi bdag nyid can rnams la sdug bsngal du yang dag par rjes su lta ba /
zhes gsungs pa'i phyir /
'on kyang sdug bsngal gyi gnas lugs de kho na nyid rtogs pa dang gnyis tshogs kyi steng nas 'jog dgos kyi /
zag bcas sdug bsngal du rtogs pa tsam gyis der mi 'gro ste /
lugs 'dir phra ba'i bdag med ma rtogs na thar lam du sleb par mi 'jog pa'i phyir /
'di pas zag bcas sdug bsngal du 'jog tshul 'di la rten 'byung gi gnad phra mo zhig yod pa'i rgyu mtshan gyis yin te /
bzhi brgya pa dang mdzod 'grel rtsod tshul gyi steng nas shes dgos so / /
de la kha cig na re /
zag bcas @# / /
sdug bsngal nga rtogs pa la rnam thar gyi sgo zhig 'jog mi rigs par thal /
zag bcas bde bar 'dzin pa de 'khor ba'i rtsa ba ma yin pa'i phyir /
khyab ste /
rang 'khor rtsar 'jog pa dang /
rang dang 'dzin stangs dngos 'gal gyi ye shes de zhi sgor 'jog pa don gcig pa'i phyir /
der thal /
'khor rtsa yin na /
rang dang 'dzin stangs dngos 'gal gyi 'phags pa'i ye shes de rnam par thar pa'i sgo yin pas khyab pa'i phyir na ma khyab /
rtags grub ste /
grub mtha' rtsa bar /
'khor rtsa gsum dang zhi sgo gcig pa 'gal / /
zhes 'gal ba brjod tshul yod pa'i phyir /
thun mong ba ltar na yang thar pa gtan med du 'dzin pa sogs blo kun btags yin pas 'khor rtsar mi 'thad kyang /
de'i zhen yul bkag pa'i ye shes rnam par thar pa'i sgor 'dod pa sngar bshad zin to / /
kha cig na re /
rnam par thar pa'i sgo zhes ba'i sgra don rang sa'i nyon mongs dang ma 'dres ba'i cha nas 'jog par thal /
gser phreng las /
rang sa'i kun dkris /
las thar zhing de dang ma 'dres pa'i cha nas rnam thar du 'jog go /
zhes gsungs pa'i phyir na ma khyab ste /
de rnam thar brgyad ces pa'i rnam thar gyi sgra don yin gyi /
rnam par thar pa'i sgo zhes pa'i rnam thar gyi sgra don ma yin ba'i phyir /
der thal /
'di'i sgra don ni /
rnam thar zhes pa thar pa la byas nas /
der 'jug ba'i sgo yin pas na rnam par thar pa'i sgo zhes bshad ba'i phyir /
mdzod 'grel las /
thar pa'i sgo yin pa'i phyir rnam par thar pa'i sgo /
zhes so / /
smras ba /
zab gsang chos kyi de nyid smra ba'i kha /
|zob kyis ma bcad lhag ba'i lhas phye bar / /
gzhung bzang sprin gyi sgra dang lhan cig tu / /
rigs lam glog phreng dra bas rnam par g.yo / /
'jam dpal dbyangs dngos 'jam mgon bla ma yi / /
legs bshad dgongs don legs par 'grel rnams kyang / /
rnam thar sgo gsum rnam par bzhag pa 'di / /
kho bo'i skal ba kho nar bzhag gam snyam / /
'dir 'bad legs byas dung dang ku mu ta'i / /
mdzes pa phem byed de yis bdag cag kun / /
rnam par thar pa'i sgo la rab zhugs te / /
zhi ba mchog gi khri la dbang bar shog /
ces rnam thar sgo gsum gyi rnam par bzhag pa legs bshad rgya mtsho'i rba rlabs zhes bya ba 'di ni /
snga sor dpal ldan 'bras spungs su don gnyer can 'ga' zhig gis bskul ngor cung zad bris pa'i thog /
thos bsam gling gi gzhung gsar 'dzin grwa'i dge 'dun rnams nas 'di lta bu zhig dgos tshul gyi bskul ma byung bar brten /
kun mkhyen bla ma'i legs bshad baiDUr+ya dkar po'i gan mdzod kyi kha sko ngas su dmigs te /
chos smra ba'i btsun pa dkon mchog bstan pa'i sgron mas rang lo nyer bdun pa la chos grwa chen po bkra shis 'khyil du bris pa 'dis kyang /
'jam mgon bstan pa'i snying po phyogs dus kun cu rgyas bar gyur cig / / /
dge legs 'phel / / / /
