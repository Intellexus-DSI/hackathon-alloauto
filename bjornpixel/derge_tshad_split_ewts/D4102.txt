@## / /
rgya gar skad du /
shAs+t+ra gA thA saM gra ha nA ma /
bod skad du /
bstan bcos tshigs su bcad pa bsdus pa zhes bya ba /
'phags pa 'jam dpal gzhon nur gyur pa la phyag 'tshal lo / /
skyes bu khyu mchog khyod 'dra'i dge sbyong chen po gzhan dag lha yul sa la med / /
'jig rten 'di na'ang yod pa ma yin rnam thos bu yi gnas na'ang yod ma yin / /
lha yi pho brang gnas mchog dag na 'ang med la phyogs sam phyogs mtshams dag na'ang med / /
ri dang nags su bcas pa'i sa steng rgyas pa kun du bskor yang ga la yod / /
ngag dag sangs rgyas skyabs song nas / /
gang dag nyin dang mtshan rnams su / /
rtag tu sangs rgyas dran byed pa / /
de dag mi yi rnyed pa yin / /
gang dag chos la skyabs song nas / /
gang dag nyin dang mtshan rnams su / /
rtag tu chos ni dran byed pa / /
de dag mi yi rnyed pa yin / /
gang dag dge 'dun skyabs song nas / /
gang dag nyin dang mtshan rnams su / /
rtag tu dge 'dun dran byed pa / /
de dag mi yi rnyed pa yin / /
bsod nams byas shing sdig pa ma byas la / /
mkhas pa rnams kyis sngon gyi chos spyod pa / /
de ni bdag ste nam yang 'chis mi 'jigs / /
brtan pa'i gru yis pha rol 'gro ba bzhin / /
'jig rten thams cad rab tu 'gul / /
'jig rten thams cad rab tu g.yos / /
'jig rten thams cad rab tu bsregs / /
'jig rten thams cad dud pas bdugs / /
'gul ba med cing g.yos med la / /
so so'i skye bos ma bsten cing / /
gang na'ang bdud kyi rten med pa / /
der ni bdag yid mngon par dga' / /
gang dag rgyal ba rnam 'dren la / /
byed pa chung ngu 'ang byed 'gyur ba / /
de dag mtho ris sna tshogs pa / /
bgrod nas 'chi med gnas 'thob po / /
dgon pa 'dir ni gnas pa dang / /
zhi zhing tshangs par spyod pa dang / /
zas gcig za bar byed rnams kyi / /
mdog ni gang gis gsal bar 'gyur / /
'das pa la ni ma chags shing / /
ma 'ongs pa la'ang mngon mi dga' / /
da ltar byung ba thob nas 'dir / /
shes bzhin so sor dran ldan pa / /
so sor brtags nas za byed pa / /
de yis mdog ni gsal bar 'gyur / /
chos la kun dga' chos la dga' / /
chos rnams rjes su rnam sems shing / /
chos rjes dran pa'i dge slong ni / /
chos las yongs su nyams mi 'gyur / /
mkhas gang 'tsho ba'i 'jig rten du / /
dad dang shes rab rnyed pa ni / /
de nyid 'di yi nor mchog ste / /
'di yi nor gzhan dman pa yin / /
chos gnas tshul khrims phun sum tshogs / /
ngo tsha shes shing bden par smra / /
bdag nyid byed par gyur pa ni / /
de la skye bo dga' bar byed / /
thos pas chos ni bye brag shes / /
thos pas sdig las ldog par byed / /
thos pas don ma yin pa spong / /
thos pas mya ngan 'das pa thob / /
sdig pa thams cad mi bya ste / /
dge ba phun sum tshogs par bya / /
rang gi sems ni yongs su gdul / /
'di ni sangs rgyas bstan pa'o / /
bsod nams dag ni bya ba ste / /
bsod nams ma byas sdug bsngal lo / /
'jig rten 'di dang gzhan dag tu / /
bsod nams byas pas dga' bar 'gyur / /
bden par smra bya khro mi bya / /
slong la chung yang sbyin par bya / /
'dir ni gnas gsum 'di dag gis / /
lha rnams kyi ni nang du 'gro / /
bsod nams dag gi rnam smin bde / /
bsam pa yang dag 'grub 'gyur zhing / /
myur du byang chub dam pa dang / /
mya ngan 'das pa thob par 'gyur / /
sbyin pas bsod nams rab tu 'phel / /
yang dag sdom pas dgra mi sogs / /
dge dang ldan pas sdig pa spong / /
nyon mongs zad pas mya ngan 'das / /
brgyan pa byas kyang chos ni spyod byed la / /
dul zhing yang dag bsdams pa tshangs par spyod / /
'byung [(]pa [,]po [)]kun la chad pa spangs pa de / /
bram ze dge sbyong de yin dge slong de / /
dad dang ngo tsha tshul dang sbyin pa yang / /
chos 'di dag ni skyes bu dam pas bsngags / /
lam 'di nas ni lha yul 'gro bar gsungs / /
'di yis lha yi 'jig rten dag tu 'gro / /
bor ba 'di dag gang yin dang / /
phyogs dang phyogs mtshams 'thor ba dang / /
rus pa thi ba'i mdog lta bu / /
de mthong 'di la ci zhig dga' / /
kye ma 'dus byas rnams mi rtag /
skye zhing 'jig pa'i chos can yin / /
skyes nas 'jig par 'gyur ba ste / /
de dag nye bar zhi ba bde / /
bsags pa kun mtha' 'dzad pa ste / /
mthon po'i mtha' ni lhung ba yin / /
'dus pa'i mtha' ni 'bral ba ste / /
'tsho ba'i mtha' ni 'chi ba yin / /
'jig rten bde zhing lo legs 'gyur / /
'bru rnams 'byor zhing chos rgyal shog /
nad dang gnod pa gang yod pa / /
thams cad rab tu zhi gyur cig /
bstan bcos tshigs su bcad pa bsdus pa zhes bya ba /
slob dpon dbyig gnyen gyis mdzad pa rdzogs so // //
rgya gar gyi mkhan po d+harmA ka ra dang lo tsA ba ban de ye shes snying pos bsgyur te /
zhu chen gyi lo tsA ba ban de dpal brtsegs kyis zhus //
[
