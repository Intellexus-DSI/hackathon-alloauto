@## / /
rgya gar skad du /
k+Shi ra sA d+ha na /
bod skad du /
'o ma sgrub pa'i thabs /
dpal rdo rje sems dpa' la phyag 'tshal lo / /
rgyal mtshan ngos ldan de nas blta / /
de la 'o ma rab tu sgrub / /
'o ma goms pa'i sems nyid kyis / /
phyag rgya chen po rab tu bsgrub / /
rdo rje phag mo la sogs pa rigs su byung ba'i bud med phyi dang nang gi yon tan gyis brgyan pa /
rnal 'byor pa ye shes cung zad dbang bas bzung ste / /
legs par bkrus shing dri zhim pos byugs la rgyan ma lus pas brgyan te /
de nas bdag med pa sngon du song bas /
sa bon gyi yi ge sa dang rdo rje las byung ba'i rdo rje phag mor bsams te / /
bdag nyid kyang rdo rje sems dpar bya'o / /
de nas rang gi phyag rgya'i lus la dkyil 'khor lnga bsgoms te / /
de'i gsang ba'i b+ha ga hrIHlas pad+ma 'dab ma brgyad pa'o / /
lte ba bruM las mu tig lta bu'o / /
bdag nyid kyi gsang ba yang hUM las rtse lnga pa'o / /
nor bu'i yi ge oM las so / /
yi ge phaT ser po bu gar ro / /
de nas oM sarba ta thA ga ta a nu rA ga Na badzra swa b+hA wa At+ma ko\u0f85haM /
zhes pas snyoms par 'jug ste /
sen mos gdab pa byas la /
myos byed kyi lag pas yang dang yang du brud cing lce rtse'i thur mas yang yang /
de nas sa gsum gyi dbang phyug ma rgyas pa nas sngar bshad pa'i sngags kyis snyoms par zhugs te /
dal bus dal bus bskyod pa na 'o ma 'bab par 'gyur ro / /
babs pa na yi ge phaT kyis bsdams te /
snang ba med pa la 'jug par bya'o / /
de ltar yang dang yang 'o ma 'bab pa goms pas ni / /
skad cig la bab pa na snang ba med pa la skad cig la 'jug pa /
de'i tshe phyag rgya chen po'i dngos grub thob par 'gyur te /
ji ltar dpal mkha' 'gro ma rdo rje dra ba'i rtog pa las gsungs pa /
chu rgyus dra ba dang bcas shing / /
yan lag kun ldan bu ga can / /
lus de med par snang gyur pa / /
de yi skad cig de la ni / /
dgyes pa'i rdo rje'i sku 'dzin 'gyur / /
zhes so / /
'di dgyes pa'i rdo rje ni mtshan pa ste / /
phyag rgya chen po grub pa'i tshul thams cad 'di ltar man ngag las shes so / /
don 'di nyid dpal gsang ba 'dus pa la sogs pas kyang gsungs te /
rdo rje nyi ma nub pa na / /
sgrub pa kun du brtsam par bya / /
skya rengs 'char ba'i dus dag tu / /
'grub 'gyur 'di la the tshom med / /
ces pa dang /
sor mo dang ni lce'i thur mas / /
yang nas yang du cung zad bskul / /
rtsa ni rnam par rgyas 'gyur te / /
mchog gcig pu ni 'byung bar 'gyur / /
sngags pas bar chad med par ni / /
sra ba cung zad cung zad bskul / /
nor bur gnas pa yid las byung / /
yi ge phaT kyis bsdam par bya / /
byang chub sems ni ma shor na / /
bde ba dam pa skye ba ste / /
de yi rang bzhin spros pa yis / /
mi lus chad pa med par snang / /
khyab cing zhi la bde ba yis / /
go 'phang dam pa nges par thob / /
byang chub sems ni shi ba ni / /
brgyal bas 'dir ni thob ma yin / /
zhes so / /
'di lta bu'i bya ba ni rnal 'byor pa lam rnam pa gnyis las /
pho nya'i lam la dga' ba /
de nyid kyi gsung dang thugs la dbang thob pa /
las dang po pa'i sa las 'das pa /
ye shes la dbang thob pa dang /
ye shes la yang dag par dbang thob pa ma yin pa /
ye shes la cung zad dbang bas spyad par bya'o / /
de las gzhan pa ni ma yin te /
las dang po pa ni des nyams la /
gsum pa dang bzhi pa ni de mi 'bad pa'i phyir ro / /
dpal kr-iSh+Na ya mA ri'i rgyud las /
'o ma sgrub pa'i man ngag tu byas la /
A tsar+ya dzi mu da bA tA las mdzad pa /
'o ma sgrub pa'i man ngag rdzogs so // //
A tsAr+ya badzra pA Ni dang /
lo tsA ba dge slong chos kyi shes rab kyis bsgyur ba'o //
[ ]
