@# / /
shes bar kyi pha rol tu phyin pa'i man ngag gi bstan bcos mngon par rtogs pa'i rgyan zhes bya ba bzhugs so / / @## / /
rgya gar skad du /
a b+hi sa ma ya a laM kA ra nA ma pradz+nyA pA ra mi to pa de sha shAs+t+ra kA ri kA /
bod skad du /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan zhes bya ba'i tshig le'ur byas pa /
sangs rgyas dang byang chub sems dpa' thams cad la phyag 'tshal lo / /
nyan thos zhi ba tshol rnams kun shes nyid kyis nyer zhir 'khrid mdzad gang yin dang / /
'gro la phan par byed rnams lam shes nyid kyis 'jig rten don sgrub mdzad pa gang / /
gang dang yang dag ldan pas thub rnams rnam pa kun ldan sna tshogs 'di gsungs pa / /
nyan thos byang chub sems dpa'i tshogs bcas sangs rgyas kyi ni yum de la phyag 'tshal / /
rnam pa thams cad mkhyen nyid lam / /
ston pas 'di rnams bshad pa gang / /
gzhan gyis myong ba ma yin te / /
chos spyod bcu yi bdag nyid kyi / /
mdo don dran pa la bzhag nas / /
blo dang ldan pas mthong 'gyur phyir / /
bde blag tu ni rtogs pa zhes / /
bya ba rtsam pa'i dgos pa yin / /
shes rab pha rol phyin pa ni / /
dngos po brgyad kyis yang dag bshad / /
rnam kun mkhyen nyid lam shes nyid / /
de nas thams cad shes pa nyid / /
rnam kun mngon rdzogs rtogs pa dang / /
rtse mor phyin dang mthar gyis pa / /
skad cig gcig mngon rdzogs byang chub / /
chos kyi sku dang de rnam brgyad / /
sems bskyed pa dang gdams ngag dang / /
nges 'byed yan lag rnam bzhi dang / /
sgrub pa yi ni rten gyur pa / /
chos kyi dbyings kyi rang bzhin dang / /
dmigs pa dag dang ched dang ni / /
go cha 'jug pa'i bya ba dang / /
tshogs ni nges par 'byung bcas rnams / /
thub pa'i rnam kun mkhyen pa nyid / /
mog mog por byed la sogs dang / /
slob ma bse ru'i lam gang dang / /
'di dang gzhan pa'i yon tan gyis / /
phan yon che ba mthong ba'i lam / /
byed pa dang ni mos pa dang / /
bstod dang bkur dang bsngags pa dang / /
bsngo dang rjes su yi rang ba / /
yid la byed pa bla med dag /
sgrub dang shin tu dag pa zhes / /
bya ba 'di ni sgom pa'i lam / /
byang chub sems dpa' mkhas rnams kyi / /
lam shes nyid ni de 'drar bshad / /
shes pas srid la mi gnas shing / /
snying rjes zhi la mi gnas dang / /
thabs ma yin pas ring ba dang / /
thabs kyis ring ba ma yin nyid / /
mi mthun gnyen po'i phyogs dag dang / /
sbyor dang de yi mnyam nyid dang / /
nyan thos la sogs mthong ba'i lam / /
de 'dra kun shes nyid du 'dod / /
rnam pa sbyor bar bcas rnams dang / /
yon tan skyon ni mtshan nyid bcas / /
thar dang nges 'byed cha mthun dang / /
slob pa phyir mi ldog pa'i tshogs / /
srid dang zhi ba mnyam nyid dang / /
zhing dag bla na med pa ni / /
rnam kun mngon rdzogs rtogs pa ste / /
'di ni thabs mkhas bcas pa yin / /
de yi rtags dang rnam 'phel dang / /
brtan dang sems kun gnas pa dang / /
mthong zhes bya dang sgom pa zhes / /
bya ba'i lam ni so so la / /
rnam par rtog pa rnam bzhi yi / /
gnyen po rnam pa bzhi dang ni / /
bar chad med pa'i ting nge 'dzin / /
log par sgrub dang bcas pa ni / /
rtse mo'i mngon rtogs mthar gyis pa / /
rnam gsum rnam bcu skad cig ma / /
gcig gis mngon rdzogs byang chub pa / /
mtshan nyid kyis ni rnam pa bzhi / /
ngo bo nyid longs rdzogs bcas dang / /
de bzhin gzhan pa sprul pa ni / /
chos sku mdzad pa dang bcas pa / /
rnam pa bzhir ni yang dag brjod / /
sems bskyed pa ni gzhan don phyir / /
yang dag rdzogs pa'i byang chub 'dod / /
de dang de ni mdo bzhin du / /
bsdus dang rgyas pa'i sgo nas brjod / /
de yang sa gser zla ba me / /
gter dang rin chen 'byung gnas mtsho / /
rdo rje ri sman bshes gnyen dang / /
yid bzhin nor bu nyi ma glu / /
rgyal po mdzod dang lam po che / /
bzhon pa bkod ma'i chu dang ni / /
sgra brnyan chu bo sprin rnams kyis / /
rnam pa nyi shu rtsa gnyis so / /
sgrub dang bden pa rnams dang ni / /
sangs rgyas la sogs dkon mchog gsum / /
ma zhen yongs su mi ngal dang / /
lam ni yongs su 'dzin pa dang / /
spyan lnga dang ni mngon shes kyi / /
yon tan drug dang mthong lam dang / /
bsgom zhes bya la gdams ngag ni / /
bcu yi bdag nyid shes par bya / /
dbang po rtul dang rnon po dang / /
dad dang mthong thob rigs nas rigs / /
bar chad gcig par skyes nas dang / /
byed dang byed min 'og min 'gro / /
'phar gsum srid rtse'i mthar thug 'gro / /
gzugs kyi chags bcom mthong ba yi / /
chos la zhi lus mngon sum byed / /
bse ru dang ni nyi shu'o / /
dmigs pa dang ni rnam pa dang / /
sgyu dang yongs su 'dzin pa yis / /
byang chub sems dpa' skyob pa yi / /
drod sogs bdag nyid ji bzhin du / /
rnam rtog bzhi po ldan brten pa / /
chung dang 'bring dang chen po rnams / /
nyan thos bse ru lta bu dang / /
bcas pa dag las khyad par 'phags / /
dmigs pa mi rtag la sogs pa / /
bden pa'i rten can de yi ni / /
rnam pa mngon zhen la sogs 'gog /
theg pa gsum char 'thob pa'i rgyu / /
gzugs sogs 'du 'god gnas bral dang / /
gnas dang brtags dang brjod du med / /
gzugs sogs mi gnas de dag ni / /
de yi ngo bo rang bzhin med / /
de dag gcig gi rang bzhin gcig /
de mi rtag sogs par mi gnas / /
de rnams de yi ngo bos stong / /
de dag gcig gi rang bzhin gcig /
chos rnams mi 'dzin gang yin dang / /
de dag mtshan mar mi mthong phyir / /
shes rab kyis ni yongs rtogs pa / /
thams cad dmigs su med par ro / /
gzugs sogs ngo bo nyid med nyid / /
de med pa nyid ngo bo nyid / /
de dag skye med nges 'byung med / /
dag dang de dag mtshan ma med / /
de yi mtshan mar mi brten pas / /
mos min 'du shes med pa yin / /
ting 'dzin de yi byed pa nyid / /
lung ston pa dang rlom pa zad / /
gsum po phan tshun ngo bo gcig /
ting 'dzin rnam par mi rtog pa / /
de ltar nges 'byed cha mthun ni / /
chung dang 'bring dang chen po yin / /
gzhi dang de yi gnyen po yis / /
gzung bar rtog pa rnam pa gnyis / /
rmongs dang phung sogs bye brag gis / /
de ni so sor rnam pa dgu / /
rdzas dang brtags pa'i rten can gyis / /
'dzin pa'ang rnam pa gnyis su 'dod / /
rang dbang bdag sogs ngo bo dang / /
phung sogs rten las de bzhin no / /
sems mi 'gong ba nyid la sogs / /
ngo bo nyid med sogs ston byed / /
de yi mi mthun phyogs bor ba / /
rnam pa kun tu yongs 'dzin yin / /
rtogs pa yi ni chos drug dang / /
gnyen po dang ni spong ba dang / /
de dag yongs su gtugs pa dang / /
shes rab snying brtser bcas pa dang / /
slob ma thun mong min nyid dang / /
gzhan gyi don gyi go rims dang / /
ye shes rtsol ba mi mnga' bar / /
'jug pa'i rten la rigs shes bya / /
chos kyi dbyings la dbyer med phyir / /
rigs ni tha dad rung ma yin / /
rten pa'i chos kyi bye brag gis / /
de yi dbye ba yongs su brjod / /
dmigs pa chos rnams thams cad de / /
de yang dge la sogs pa yin / /
'jig rten pa yi rtogs pa dang / /
gang dag 'jig rten 'das 'dod dang / /
zag bcas zag pa med chos dang / /
gang dag 'dus byas 'dus ma byas / /
slob mthun mong chos rnams dang / /
gang dag thub pa'i thun mong min / /
sems can kun mchog nyid sems dang / /
spangs dang rtogs dang gsum po la / /
chen po gsum gyi rang byung gi /
ched du bya ba 'di shes bya / /
de dag so sor sbyin la sogs / /
rnam pa drug tu bsdus pa yis / /
go cha'i sgrub pa gang yin de / /
drug tshan drug gis ji bzhin bshad / /
bsam gtan gzugs med sbyin sogs dang / /
lam dang byams la sogs pa dang / /
dmigs pa med dang ldan pa dang / /
'khor gsum rnam par dag pa dang / /
ched du bya dang mngon shes drug /
rnam kun mkhyen pa'i tshul la ni / /
'jug pa'i sgrub pa theg chen la / /
'dzegs pa yin par shes par bya / /
brtse dang sbyin la sogs pa drug /
zhi gnas lhag mthong bcas pa dang / /
zung du 'brel ba'i lam gang dang / /
thabs la mkhas pa gang yin dang / /
ye shes dang ni bsod nams dang / /
lam dang gzungs dang sa bcu dang / /
gnyen po tshogs kyi sgrub pa yi / /
rim pa yin par shes par bya / /
yongs su sbyong ba rnam bcu yis / /
sa ni dang po 'thob 'gyur te / /
bsam dang phan pa'i dngos nyid dang / /
sems can rnams la sems mnyam nyid / /
gtong dang bshes gnyen bsten pa dang / /
dam chos dmigs pa tshol ba dang / /
rtag tu nges 'byung sems nyid dang / /
sangs rgyas skur 'dod dga' ba dang / /
chos ston pa dang bden pa yi / /
tshig ni bcu pa yin par 'dod / /
'di dag rang bzhin mi dmigs pas / /
yongs su sbyong bar shes par bya / /
tshul khrims byas pa gzo dang bzod / /
rab tu dga' dang snying brtse che / /
bkur sti bla ma la gus nyan / /
brgyad pa sbyin la sogs la brtson / /
thos pas mi ngoms nyid dang ni / /
zang zing med par chos sbyin dang / /
sangs rgyas zhing kun sbyong ba dang / /
'khor bas yongs su mi skyo dang / /
ngo tsha khrel yod ces bya ba / /
rlom med bdag nyid de rnam lnga / /
nags gnas 'dod chung chog shes dang / /
sbyangs pa yang dag sdom bsten dang / /
bslab pa yongs su mi gtong dang / /
'dod pa rnams la smod pa dang / /
mya ngan 'das dang bdog kun gtong / /
mi zhum pa dang lta ba med / /
'dris dang khyim la 'khren pa dang / /
'du 'dzir gyur pa'i gnas dang ni / /
bdag bstod gzhan la brnyas pa dang / /
mi dge'i las kyi lam bcu dang / /
rlom pas khengs dang phyin ci log /
blo ngan dang ni nyon mongs bzod / /
bcu po 'di ni rnam spangs na / /
sa lnga pa ni yang dag 'thob / /
sbyin dang tshul khrims bzod brtson 'grus / /
bsam gtan shes rab rab rdzogs pas / /
slob ma dang ni bse ru la / /
dga' dang skrag pa'i sems spangs pa / /
bslangs na mi zhum bdog pa kun / /
btang yang mi dga' med pa dang / /
dbul yang slong ba mi spong bas / /
sa ni drug pa yang dag 'thob / /
bdag dang sems can 'dzin pa dang / /
srog dang gang zag chad rtag dang / /
mtshan ma rgyu dang phung po dang / /
khams dang skye mched dag dang ni / /
khams gsum po la gnas dang chags / /
sems ni kun tu zhum pa dang / /
dkon mchog gsum dang tshul khrims la / /
der lta ba yi mngon zhen dang / /
stong pa nyid la rtsod pa dang / /
de dang 'gal ba'i nyes pa ni / /
nyi shu gang la rnam chad pa / /
de yis sa ni bdun pa 'thob / /
rnam thar sgo gsum shes pa dang / /
'khor gsum rnam par dag nyid dang / /
snying rje dang ni rlom med dang / /
chos mnyam nyid dang tshul gcig shes / /
mi skye ba dang bzod shes dang / /
chos rnams rnam pa gcig tu ston / /
rtog pa kun tu 'joms pa dang / /
'du shes lta dang nyon mongs spong / /
zhi gnas nges par sems pa dang / /
lhag mthong la ni mkhas pa dang / /
sems dul ba dang thams cad la / /
thogs pa med pa'i ye shes dang / /
chags pa'i sa min gar 'dod par / /
zhing gzhan du ni mnyam 'gro dang / /
kun tu bdag gi ngo bo ni / /
ston pa nyid dang nyi shu'o / /
sems can kun yid shes pa dang / /
mngon par shes pas brtse ba dang / /
sangs rgyas zhing bzang sgrub pa dang / /
yongs su brtag phyir sangs rgyas brten / /
dbang po shes dang rgyal ba yi / /
zhing sbyong sgyu ma ltar gnas dang / /
bsams bzhin srid pa len pa dang / /
las ni rnam pa 'di brgyad bshad / /
smon lam dag ni mtha' yas dang / /
lha la sogs pa'i skad shes dang / /
spobs pa chu bo lta bu dang / /
mngal du 'jug pa mchog dang ni / /
rigs dang rus dang cho 'brang dang / /
'khor dang skye ba dag dang ni / /
nges 'byung byang chub shing rnams dang / /
yon tan phun sum tshogs pa yin / /
sa dgu 'das nas ye shes ni / /
gang gis sangs rgyas sar gnas pa / /
de ni byang chub sems dpa'i sa / /
bcu pa yin par shes par bya / /
mthong dang sgom pa'i lam dag la / /
gzung dang 'dzin pa'i rnam rtog rnams / /
nye bar zhi bar bya ba'i phyir / /
gnyen po rnam pa brgyad ces bya / /
ched du bya dang mnyam nyid dang / /
sems can don dang 'bad med dang / /
mtha' las 'das par nges 'byung dang / /
thob pa'i mtshan nyid nges 'byung dang / /
rnam pa thams cad mkhyen nyid dang / /
lam gyi yul can nges 'byung ste / /
rnam pa brgyad kyi bdag nyid 'di / /
nges 'byung sgrub pa yin zhes bya / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs dang po'o // //
lha rnams rung bar bya ba'i phyir / /
'od kyis mog mog por mdzad dang / /
yul nges pa dang khyab pa dang / /
rang bzhin dang ni de yi las / /
lam shes nyid kyi tshul la ni / /
'phags pa'i bden pa bzhi dag gi / /
rnam pa mi dmigs sgo nas ni / /
nyan thos lam 'di shes par bya / /
'phags pa nyan thos lam la ni / /
gzugs la sogs pa stong pa'i phyir / /
stong pa nyid rnams dbyer med pas / /
dro ba de dag mi dmigs pas / /
rtse mor gyur pa dag tu 'dod / /
de la rtag la sogs tshul gyis / /
gnas pa bkag pas bzod pa rnams / /
sa bcu dag las brtsams nas ni / /
mi gnas rgyas par bstan pa yis / /
chos kyi mchog tu 'gyur bshad de / /
ci phyir zhe na sangs rgyas kyis / /
mkhyen nas chos rnams ma gzigs phyir / /
rang byung bdag nyid rtogs pa'i phyir / /
gzhan gyis bstan yang mi dgos la / /
bse ru lta bu'i ye shes ni / /
zab pa nyid du mngon par brjod / /
gang gang don ni gang gang la / /
ji lta ji ltar nyan 'dod pa / /
de de la don de dang de / /
sgra med kyang de de ltar snang / /
gzung don rtog pa spong phyir dang / /
'dzin pa mi spong phyir dang ni / /
rten gyis bse ru lta bu'i lam / /
yang dag bsdus par shes par bya / /
btags pa'i chos nyid mi 'gal bar / /
ston pa'i rnam pa dror gyur pa / /
rtse mor gyur pa gzugs la sogs / /
'grib pa med la sogs pas phye / /
nang stong nyid la sogs pa yis / /
gzugs sogs mi 'dzin phyir bzod pa / /
gzugs sogs skye ba med sogs kyi / /
rnam pa can ni chos kyi mchog /
bden dang bden la bzod pa dang / /
shes pa'i skad cig rnam bzhi yis / /
lam shes nyid la mthong ba'i lam / /
phan yon bcas pa 'di bshad do / /
de bzhin nyid dang sangs rgyas dag /
phan tshun rten pa rten med phyir / /
rnam grangs khas mi len pa dang / /
chen po tshad ma med bcas dang / /
tshad med pa dang mtha' med dang / /
der gnas gzugs la sogs pa la / /
sangs rgyas nyid du nges 'dzin dang / /
blang med dor ba med sogs dang / /
byams la sogs pa stong nyid dang / /
sangs rgyas nyid ni 'thob pa dang / /
rnam par byang kun yongs bsdus dang / /
nyam nga ba dang nad kun sel / /
mya ngan 'das 'dzin zhi nyid dang / /
sangs rgyas rnams kyis bsrung la sogs / /
srog mi gcod pa la sogs pa / /
rnam pa kun mkhyen tshul la ni / /
bdag nyid gnas te sems can dag /
'god dang sbyin pa la sogs pa / /
rdzogs pa'i byang chub tu bsngo ba / /
lam shes nyid kyi skad cig ma / /
kun nas zhi dang thams cad la / /
bdud dang nyon mongs las rgyal dang / /
gnod pas brdzi ba med nyid dang / /
byang chub dang ni rten mchod nyid / /
mos pa rang gi don dang ni / /
rang gzhan don dang gzhan don dang / /
rnam gsum shes bya de yang ni / /
chung dang 'bring dang chen po ste / /
so sor rnam pa gsum du 'dod / /
chung ngu'i chung sogs dbye ba yis / /
de yang rnam gsum de ltar na / /
rnam pa nyi shu bdun du 'dod / /
shes rab pha rol phyin pa la / /
mos pa'i gnas skabs rnams la ni / /
dgu tshan gsum gyis bstod pa dang / /
bkur ba dang ni bsngags par 'dod / /
yongs su bsngo ba khyad par can / /
de yi byed pa mchog yin no / /
de ni dmigs med rnam pa can / /
phyin ci ma log mtshan nyid do / /
dben dang sangs rgyas bsod nams tshogs / /
rang bzhin dran pa'i spyod yul can / /
thabs bcas mtshan ma med pa dang / /
sangs rgyas rjes su yi rang dang / /
khams gsum rtogs pa ma yin dang / /
chung dang 'bring dang chen po yi / /
bsngo ba gzhan ni rnam gsum po / /
bsod nams che 'byung bdag nyid do / /
thabs dang mi dmigs pa dag gis / /
dge ba'i rtsa la yi rang ba / /
rjes su yi rang yid byed pa / /
bsgom pa yin par 'dir brjod do / /
de yi ngo bo nyid mchog nyid / /
kun la mngon par 'du mi byed / /
chos rnams dmigs su med par ni / /
gtod par byed pa don chen nyid / /
sangs rgyas bsten dang sbyin sogs dang / /
thabs la mkhas pa gang yin pa / /
'di la mos pa'i rgyu dag yin / /
chos kyis phongs pa'i rgyu dag ni / /
bdud kyi thibs kyis non pa dang / /
zab mo'i chos la ma mos dang / /
phung po la sogs mngon zhen dang / /
sdig pa'i grogs pos yongs zin pa'o / /
'bras bu dag pa gzugs la sogs / /
dag pa nyid de gang gi phyir / /
de gnyis tha dad ma yin zhing / /
bcad du med pas dag par brjod / /
nyon mongs shes bya lam gsum gyi / /
nyams phyir slob ma bse ru dang / /
rgyal sras rnams kyi dag pa ste / /
sangs rgyas rnam kun shin tu ba / /
sa dgu la ni chen po yi / /
chen po la sogs dri ma yi / /
gnyen po chung ngu'i chung ngu la / /
sogs pa'i lam ni dag pa yin / /
de la klan ka spangs pa yis / /
lam ni 'jal dang gzhal bya dag /
mnyam pa nyid kyis khams gsum gyi / /
gnyen po nyid du 'dod pa yin / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs gnyis pa'o // //
tshu rol pha rol mtha' la min / /
de dag bar na mi gnas pa / /
dus rnams mnyam pa nyid shes phyir / /
shes rab pha rol phyin par 'dod / /
de ni mtshan mar dmigs sgo nas / /
thabs ma yin pas ring ba ste / /
de ni thabs la mkhas pa yis / /
yang dag nye ba nyid du bshad / /
gzugs sogs phung po stong nyid dang / /
dus gsum rtogs pa'i chos rnams dang / /
sbyin sogs byang chub phyogs rnams la / /
spyod pa'i 'du shes mi mthun phyogs / /
sbyin la sogs la ngar 'dzin med / /
gzhan dag de la 'dzud byed pa / /
de ni chags pa'i mtha' 'gog pas / /
rgyal la sogs la chags pa phra / /
chos kyi lam ni rang bzhin gyis / /
dben pa'i phyir na de zab nyid / /
chos rnams rang bzhin gcig par ni / /
shes pas chags pa spong ba yin / /
mthong ba la sogs bkag pa yis / /
de ni rtogs par dka' bar bshad / /
gzugs la sogs par mi shes phyir / /
de ni bsam mi khyab par 'dod / /
de ltar kun shes nyid lugs la / /
mi mthun gnyen po'i phyogs dag gi /
rnam par dbye ba ma lus pa / /
ji skad bshad pa 'dir shes bya / /
gzugs sogs de mi rtag sogs dang / /
de ma rdzogs dang rab rdzogs dang / /
de la chags pa med nyid la / /
spyod pa bkag pa'i sbyor ba dang / /
mi 'gyur byed po med nyid dang / /
bya dka' rnam gsum sbyor ba dang / /
skal ba ji bzhin 'bras thob pas / /
'bras yod 'dod pa de dang ni / /
gzhan la rag las med gang dang / /
snang ba rnam bdun shes byed do / /
gzugs la sogs la rlom med pa / /
rnam bzhi de yi mnyam pa nyid / /
sdug bsngal la sogs bden pa la / /
chos shes rjes su shes pa dang / /
bzod shes skad cig bdag nyid 'di / /
kun shes tshul la mthong ba'i lam / /
gzugs rtag ma yin mi rtag min / /
mtha' las 'das dang rnam dag dang / /
ma skyes ma 'gags la sogs dang / /
mkha' 'dra chags pa spangs pa dang / /
yongs su 'dzin las grol ba dang / /
ngo bo nyid kyis brjod med dang / /
gang phyir 'di don brjod pa yis / /
gzhan la sbyin du med pa dang / /
dmigs pa med par byed pa dang / /
shin tu rnam dag nad mi 'byung / /
ngan song chad dang 'bras bu ni / /
mngon du bya la mi rtog nyid / /
mtshan ma dag dang ma 'brel dang / /
dngos dang ming dang gnyis po la / /
shes pa skye ba med pa ni / /
kun shes nyid kyi skad cig ma / /
de ltar 'di dang yang 'di dang / /
yang 'di yin te rnam gsum po / /
'di ni gnas skabs gsum po dag /
rdzogs par yongs su bstan pa yin / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs gsum pa'o // //
gzhi shes pa yi bye brag rnams / /
rnam pa zhes bya mtshan nyid de / /
kun mkhyen nyid ni rnam gsum phyir / /
de ni rnam pa gsum du 'dod / /
med pa'i rnam pa nas bzung ste / /
mi g.yo ba yi rnam pa'i bar / /
bden pa so so la bzhi dang / /
lam la de ni bco lngar bshad / /
rgyu dang lam dang sdug bsngal dang / /
'gog pa la ni go rims bzhin / /
de dag brgyad dang bdun dang ni / /
lnga dang bcu drug ces bsgrags so / /
dran pa nyer gzhag nas bzung ste / /
sangs rgyas rnam pa'i mthar thug rnams / /
lam gyi bden pa'i rjes mthun par / /
kun mkhyen gsum du phye bas na / /
slob ma byang chub sems dpa' dang / /
sangs rgyas rnams la rim bzhin du / /
sum cu bdun dang sum cu bzhi / /
sum cu rtsa dgu dag tu bzhed / /
sangs rgyas rnams la lhag par byas / /
de la dge ba'i rtsa ba bskrun / /
dge ba'i bshes kyi mgon bcas pa / /
'di mnyan pa yi snod yin no / /
sangs rgyas bstan dang kun 'dri dang / /
sbyin dang tshul khrims sogs spyod pas / /
len dang 'dzin la sogs pa yi / /
snod du dam pa rnams bzhed do / /
gzugs la sogs la mi gnas phyir / /
de la sbyor ba bkag pa'i phyir / /
de yi de bzhin nyid zab phyir / /
de rnams gting dpag dka' ba'i phyir / /
de dag tshad ni med phyir dang / /
tshegs chen yun ring rtogs pa'i phyir / /
lung bstan phyir mi ldog nyid dang / /
nges 'byung bar chad med bcas dang / /
byang chub nye dang myur ba dang / /
gzhan don 'phel med 'grib med phyir / /
chos dang chos min sogs mi mthong / /
gzugs sogs bsam mi khyab mi mthong / /
gzugs sogs de yi mtshan ma dang / /
de yi ngo bor rnam mi rtog /
'bras bu rin chen sbyin byed dang / /
de ni dag pa mtshams dang bcas / /
bdud kyi mthu bcom la sogs pa / /
yon tan rnam pa bcu bzhi'o / /
skyon ni bcu tshan bzhir bcas pa / /
drug tu nges par rtogs par bya / /
gang gi mtshon te mtshan nyid du / /
shes bya de yang rnam pa gsum / /
shes pa khyad par byed pa ste / /
ngo bo nyid gang mtshon bya yang / /
de bzhin gshegs pa 'byung ba dang / /
'jig rten 'jig med bdag nyid dang / /
sems can sems kyi spyod pa dang / /
de bsdus pa dang phyir ltas dang / /
mi bzad pa yi rnam pa dang / /
chags bcas sogs dang rgya chen dang / /
chen por gyur dang tshad med dang / /
rnam shes bstan du med pa dang / /
sems bltar med dang shes pa de / /
g.yo ba la sogs shes bya dang / /
de las gzhan yang de dag ni / /
de bzhin nyid kyi rnam par shes / /
thub pas de bzhin nyid rtogs te / /
gzhan la bstan pa zhes bya 'di / /
thams cad shes pa nyid skabs kyi / /
shes pa'i mtshan nyid bsdus pa yin / /
stong nyid mtshan med bcas pa dang / /
smon pa rnam par spangs pa dang / /
skye med 'gag pa med sogs dang / /
chos nyid rnam par 'khrug med dang / /
'du mi byed dang rnam mi rtog /
rab dbye mtshan nyid med nyid la / /
lam shes nyid kyi skabs kyis ni / /
shes pa'i mtshan nyid yin par bzhed / /
de ni nyid kyi chos bsten nas / /
gnas dang gus par bya ba dang / /
bla ma nyid dang mnyes pa dang / /
de la mchod dang byed med dang / /
kun tu 'jug mkhyen gang yin dang / /
ma mthong ston par mdzad pa dang / /
'jig rten stong nyid rnam pa dang / /
brjod dang shes mdzad mngon sum mdzad / /
bsam mi khyab dang zhi nyid ston / /
'jig rten 'du shes 'gog pa la / /
rnam pa kun mkhyen tshul la ni / /
shes pa'i mtshan nyid ces bshad do / /
bsam mi khyab sogs khyad par gyis / /
khyad zhugs bden pa'i spyod yul can / /
skad cig ma ni bcu drug gis / /
khyad par mtshan nyid bshad pa yin / /
bsam mi khyab dang mi mnyam dang / /
gzhal dang bgrang las yang dag 'das / /
'phags pa kun bsdus mkhas pa yis / /
rig bya thun mong min shes nyid / /
shes myur bri dang gang med dang / /
sgrub dang yang dag 'grub pa dang / /
dmigs pa brtan dang bcas pa dang / /
mtha' dag pa dang yongs 'dzin dang / /
ro myang med dang khyad par ni / /
bcu drug bdag nyid ces bya ste / /
gang gis lam ni gzhan dag las / /
khyad du 'phags pas khyad par lam / /
phan dang bde dang skyob pa dang / /
mi rnams kyi ni skyabs dag dang / /
gnas dang dpung gnyen gling dang ni / /
yongs 'dren pa zhes bya ba dang / /
lhun gyis grub dang theg gsum gyis / /
'bras bu mngon sum mi byed dag /
tha ma rten gyi mdzad pa ste / /
'di ni byed pa'i mtshan nyid yin / /
nyon mongs rtags dang mtshan ma dang / /
mi mthun phyogs dang gnyen po dag /
dben dang dka' dang nges pa dang / /
ched du bya dang mi dmigs dang / /
mngon par zhen pa bkag pa dang / /
dmigs pa zhes bya gang yin dang / /
mi mthun thogs pa med dang de / /
gzhi med 'gro med skye med dang / /
de bzhin nyid ni mi dmigs dang / /
ngo bo nyid bcu drug bdag nyid / /
mtshon bya lta bur mtshon pas na / /
mtshan nyid bzhi par bzhed pa yin / /
mtshan med rab tu sbyin la sogs / /
yang dag sgrub la mkhas pa ni / /
rnam pa thams cad rtogs 'di la / /
thar pa'i cha dang mthun par 'dod / /
sangs rgyas sogs dmigs dad pa dang / /
sbyin sogs spyod yul brtson 'grus dang / /
bsam pa phun tshogs dran pa dang / /
rnam par mi rtog ting 'dzin dang / /
chos rnams rnam pa thams cad du / /
shes pa'i shes rab dang rnam lnga / /
rdzogs pa'i byang chub rnon po yis / /
rtogs sla rtul pos rtogs dkar bzhed / /
dro ba rnams kyi dmigs pa 'dir / /
sems can thams cad yin par bsngags / /
de dag nyid la sems mnyam sogs / /
rnam pa dag ni bcur bshad do / /
bdag nyid sdig pa las ldog cing / /
sbyin la sogs la gnas pas gzhan / /
de dag la ni 'god pa dang / /
bsngags pa brjod dang mthun pa nyid / /
rtser gyur de bzhin bzod pa ni / /
rang gzhan rten can bden shes pa / /
chos mchog de bzhin sems can rnams / /
smin byed sogs kyis shes par bya / /
nges 'byed yan lag nas bzung ste / /
mthong dang sgom pa'i lam dag la / /
byang chub sems dpa' gang dag gnas / /
de 'dir mi ldog pa yi tshogs / /
gzugs la sogs las ldog sogs rtags / /
rnam pa nyi shur brjod pa yis / /
nges 'byed yan lag la gnas pa'i / /
phyir mi ldog pa'i mtshan nyid 'di / /
gzugs la sogs las ldog pa dang / /
the tshom mi ngal zad pa dang / /
bdag nyid dge ba la gnas shing / /
gzhan dag de la 'god pa dang / /
gzhan gyi rten can sbyin sogs dang / /
zab mo'i don la'ang som nyi med / /
byams lus sogs dang sgrib pa ni / /
rnam pa lnga dang mi 'grogs dang / /
bag la nyal kun 'joms pa dang / /
dran pa dang ni shes bzhin dang / /
gos la sogs pa gtsang ba dang / /
lus la srin bu rnams mi 'byung / /
gya gyu med sems sbyangs pa ni / /
len dang ser sna med sogs dang / /
chos nyid ldan par 'gro nyid dang / /
sems can don du dmyal tshol dang / /
gzhan gyis bkri bar mi btub dang / /
lam gzhan nye bar ston bdud la / /
bdud ces bya bar rtogs pa dang / /
sangs rgyas dgyes pa'i spyod pa ste / /
rtags ni nyi shu de dag gis / /
drod dang rtse mo bzod bcas dang / /
chos mchog rnams la gnas pa ni / /
rdzogs pa'i byang chub las mi ldog /
mthong ba'i lam la bzod pa dang / /
shes pa'i skad cig bcu drug ni / /
byang chub sems dpa' mi ldog pa'i / /
mtshan nyid yin par shes par bya / /
gzugs sogs 'du shes ldog pa dang / /
sems brten theg pa dman dag las / /
rnam log bsam gtan la sogs pa'i / /
yan lag yongs su zad pa dang / /
lus sems yang ba nyid dang ni / /
'dod la spyod la thabs mkhas dang / /
rtag tu tshangs par spyod nyid dang / /
'tsho ba rnam par dag nyid dang / /
phung sogs bar chad byed rnams dang / /
tshogs dang dbang sogs bcas pa yi / /
g.yul 'gyed ser sna la sogs la / /
sbyor dang rjes su sbyor ba yi / /
gnas pa so sor bkag pa dang / /
chos ni rdul tsam mi dmigs nyid / /
rang gi sa la nges pa nyid / /
sa gsum la ni gnas pa dang / /
chos kyi don du srog gtong ba / /
de 'dra'i skad cig bcu drug ni / /
blo ldan mthong ba'i lam gnas pa'i / /
phyir mi ldog pa'i rtags dag yin / /
sgom pa'i lam ni zab pa ste / /
zab mo stong pa nyid la sogs / /
zab pa de ni sgro 'dogs dang / /
skur pa'i mtha' las grol ba nyid / /
nges 'byed yan lag dang mthong ba'i / /
lam dang sgom pa'i lam nyid la / /
yang dang yang du sems pa dang / /
'jal dang nges rtog sgom pa'i lam / /
de ni rgyun chags yin pa'i phyir / /
chung dang 'bring dang chen po rnams / /
chung ngu'i chung sogs dbye ba yis / /
rnam pas rnam pa dgur bzhed do / /
grangs med la sogs bstan pa rnams / /
dam pa'i don du bzod ma yin / /
kun rdzob tu ni thugs brtse bas / /
rgyu mthun de dag thub pa bzhed / /
dngos po brjod du med pa la / /
nyams pa dang ni 'phel mi rung / /
sgom zhes bya ba'i lam gyis ni / /
ci zhig nyams shing ci zhig 'thob / /
byang chub ji lta de bzhin du / /
'di ni 'dod pa'i don sgrub byed / /
byang chub de bzhin nyid mtshan nyid / /
de yang de yi mtshan nyid bzhed / /
sems ni snga mas byang chub par / /
rigs min phyi mas kyang ni min / /
mar me'i dpe yi tshul gyis ni / /
zab mo'i chos nyid rnam pa brgyad / /
skye ba dang ni 'gag pa dang / /
de bzhin nyid dang shes bya dang / /
shes dang spyod dang gnyis med dang / /
thabs mkhas pa la zab pa nyid / /
chos rnams rmi lam 'dra ba'i phyir / /
srid dang zhi bar mi rtog pa / /
las med la sogs klan ka yi / /
lan ni ji skad bshad par zad / /
sems can 'jig rten de bzhin du / /
snod kyi 'jig rten ma dag pa / /
de la dag par sgrub pa yis / /
sangs rgyas zhing ni dag pa nyid / /
yul dang sbyor ba can 'di ni / /
dgra rnams las ni 'das pa dang / /
mi shes ji bzhin shugs dang ni / /
thun mong ma yin mtshan nyid dang / /
ma chags pa dang mi dmigs dang / /
mtshan ma smon lam zad pa dang / /
de yi rtags dang tshad med pa / /
thabs la mkhas pa rnam pa bcu / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs bzhi pa'o // //
rmi lam na yang chos rnams kun / /
rmi lam lta bur lta la sogs / /
rtse mor phyin par sbyor ba'i rtags / /
rnam pa bcu gnyis dag tu bzhed / /
'dzam bu'i gling gi skye bo rnyed / /
sangs rgyas mchod pa'i dge la sogs / /
rnam mang du ni dper mdzad nas / /
rnam 'phel bcu drug bdag nyid do / /
kun mkhyen nyid gsum chos rnams kyi / /
yongs su rdzogs pa bla med pa / /
sems can don yongs mi gtong ba / /
bstan pa zhes ni mngon par brjod / /
gling bzhi pa dang stong dag dang / /
stong gnyis gsum dag dper mdzad nas / /
bsod nams mang po nyid kyis ni / /
ting 'dzin yongs su bsgrags pa yin / /
'jug pa dang ni ldog pa la / /
gzung ba'i rnam rtog so sor de / /
dgu yi bdag nyid ji bzhin yul / /
min pa'i bdag nyid dag shes bya / /
so so'i skye bo 'phags dbye bas / /
sems can rdzas dang btags yod par / /
rnam rtog 'dzin pa dag tu 'dod / /
de dag so sor dgu bdag nyid / /
gal te gzung don de bzhin med / /
de dag gang gi 'dzin par 'dod / /
de ltar de dag 'dzin pa yi / /
ngo bos stong pa'i mtshan nyid do / /
ngo bo nyid dang rigs dang ni / /
lam ni yang dag 'grub pa dang / /
shes pa'i dmigs pa ma 'khrul dang / /
mi mthun phyogs dang gnyen po dang / /
rang gis rtogs dang byed pa dang / /
de yi las bya'i 'bras bu la / /
'jug pa'i phyogs kyi rten can gyi / /
rnam rtog de ni rnam dgur 'dod / /
srid dang zhi bar ltung ba'i phyir / /
rtogs pa dman pa nyid dang ni / /
yongs su 'dzin pa med pa dang / /
lam gyi rnam pa ma tshang dang / /
gzhan gyi rkyen gyis 'gro ba dang / /
ched du bya ba log pa dang / /
nyi tshe ba dang sna tshogs nyid / /
gnas dang 'jug la rmongs pa dang / /
rjes la 'gro zhes bya ba la / /
rnam rtog dgu yi bdag nyid 'di / /
ldog pa'i phyogs kyi rten can te / /
nyan thos la sogs yid la 'byung / /
'dzin pa dang ni 'dor ba dang / /
yid la byed dang khams rnams ni / /
gsum po dag dang nye 'brel dang / /
gnas dang mngon par zhen pa dang / /
chos kyi dngos po brtags pa dang / /
chags pa dang ni gnyen po dang / /
ji ltar 'dod bzhin 'gro nyams la / /
'dzin pa dang por shes par bya / /
ched bzhin nges par mi 'byung dang / /
lam la lam min nges 'dzin dang / /
'gag dang bcas pa'i skye ba dang / /
dngos po ldan dang mi ldan dang / /
gnas dang rigs ni 'dzin pa dang / /
don du gnyer dang rgyu med dang / /
phyir rgal ba ni dmigs pa la / /
'dzin pa'i rnam rtog gzhan yin no / /
byang chub la gzhan ston pa dang / /
de yi rgyu ni yongs gtod dang / /
de thob bar chad med pa'i rgyu / /
bsod nams mang po'i mtshan nyid do / /
dri ma zad dang mi skye ba'i / /
ye shes byang chub ces brjod do / /
zad med skye med phyir de dag /
go rims bzhin du shes par bya / /
'gog pa med pa'i rang bzhin la / /
mthong zhes bya ba'i lam gyis ni / /
rnam par rtog rigs ci zhig zad / /
skye med rnam pa ci zhig 'thob / /
gzhan gyis chos rnams kyang yod la / /
shes bya la yang ston pa yi / /
sgrib pa zad par brjod pa gang / /
de la kho bos mtshar du brtsis / /
'di las bsal bya ci yang med / /
gzhag par bya ba cung zad med / /
yang dag nyid la yang dag lta / /
yang dag mthong na rnam par grol / /
sbyin pa la sogs re rer ni / /
de dag phan tshun bsdus pa gang / /
skad cig gcig pa'i bzod pa yis / /
bsdus pa de 'dir mthong ba'i lam / /
de nas seng ge rnam bsgyings pa'i / /
ting nge 'dzin la snyoms zhugs nas / /
rten cing 'brel 'byung lugs mthun dang / /
lugs mi mthun la rtog par byed / /
'gog dang bcas pa'i snyoms 'jug dgur / /
rnam pa gnyis su song 'ongs nas / /
'dod par gtogs pa'i rnam par shes / /
mnyam gzhag min pa'i mtshams bzung ste / /
thod rgal du ni snyoms 'jug pa / /
gcig dang gnyis gsum bzhi dang lnga / /
drug dang bdun dang brgyad rgal nas / /
'gog pa'i bar du mi 'drar 'gro / /
mdor bsdus rgyas dang sangs rgyas kyi / /
bstang bas yongs su ma bzung dang / /
dus gsum yon tan med pa dang / /
legs pa'i lam ni rnam gsum la / /
bzung ba'i rnam rtog 'di gcig ste / /
sbyor ba'i rnam pa'i spyod yul can / /
gnyis pa sems dang sems byung rnams / /
'jug pa'i yul can yin bzhed de / /
sems mi skye dang byang chub kyi / /
snying po yid la mi byed dang / /
theg pa dman pa yid byed dang / /
rdzogs pa'i byang chub yid mi byed / /
sgom dang sgom pa med pa dang / /
de dag las ni bzlog nyid dang / /
ji bzhin don min rnam rtog pa / /
sgom pa'i lam la shes par bya / /
sems can btags pa'i spyod yul dang / /
chos btags pa dang stong min nyid / /
chags dang rab 'byed bdag nyid dang / /
dngos por byed dang theg gsum dang / /
yon ni dag pa ma yin dang / /
spyod pa rnam par 'khrug pa la / /
'dzin par byed pa dang por te / /
shes par bya ba bsgrags pa yin / /
sems can btags dang de'i rgyu yi / /
yul can de yis rnam 'joms pas / /
sgom pa'i lam dang 'brel pa yi / /
mi mthun phyogs gzhan rnam pa dgu / /
bdag nyid ji bzhin kun mkhyen ni / /
gsum gyi sgrib pa rnam gsum dang / /
zhi lam de bzhin nyid sogs dang / /
mtshungs par ldan dang mi ldan dang / /
mi mnyam sdug bsngal la sogs dang / /
nyon mongs rnams kyi rang bzhin dang / /
gnyis su med dang kun rmongs la / /
rnam par rtog pa tha mar bzhed / /
yams nad 'di rnams zad nas ni / /
yun ring lon nas dbugs phyin ltar / /
rnam pa kun tu 'gro ba yi / /
bde sgrub yon tan phun tshogs kun / /
rgya mtsho che la chu bo bzhin / /
'bras bu mchog gis spa ba yis / /
sems dpa' chen po de la ni / /
rnam pa kun du rten par byed / /
stong gsum skye bo nyan thos dang / /
bse ru'i rtogs pa phun tshogs dang / /
byang chub sems dpa'i skyon med la / /
bkod pa'i dge ba dper mdzad nas / /
bsod nams mang po nyid kyis ni / /
sangs rgyas nyid kyi bar med de / /
bar chad med pa'i ting nge 'dzin / /
de ni rnam pa kun mkhyen nyid / /
'di yi dmigs pa dngos med de / /
bdag po dran pa yin par bzhed / /
rnam pa zhi nyid 'di la ni / /
rab tu smra rnams brgyud par rgol / /
dmigs pa 'thad dang de yi ni / /
ngo bo nyid nges bzung ba dang / /
rnam kun mkhyen nyid ye shes dang / /
dam pa'i don dang kun rdzob dang / /
sbyor dang dkon mchog gsum po dang / /
thabs bcas thub pa'i rtogs pa dang / /
phyin ci log ni lam bcas dang / /
gnyen po mi mthun phyogs dag dang / /
mtshan nyid dang ni sgom pa la / /
smra ba rnams kyis log rtog pa / /
rnam pa kun mkhyen nyid rten can / /
rnam pa bcu drug dag tu bzhed / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs lnga pa'o // //
sbyin pa shes rab bar dag dang / /
sangs rgyas la sogs dran dang chos / /
dngos med ngo bo nyid kyis de / /
mthar gyis pa yi bya bar bzhed / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs drug pa'o // //
sbyin pa la sogs re res kyang / /
zag med chos kun bsdus pa'i phyir / /
thub pa'i skad cig gcig pa yis / /
rtogs pa 'di ni shes par bya / /
ji ltar skyes bus zo chun rgyud / /
rdog thabs gcig gis bskyod pa na / /
thams cad cig car 'gul ba ltar / /
skad cig gcig shes de bzhin no / /
gang tshe chos dkar thams cad kyi / /
rang bzhin shes rab pha rol phyin / /
rnam smin chos nyid gnas skabs skyes / /
de tshe skad cig gcig ye shes / /
sbyin la sogs pa'i spyod pa yis / /
chos kun rmi lam 'drar gnas nas / /
chos rnams mtshan nyid med pa nyid / /
skad cig ma ni gcig gis rtogs / /
rmi lam dang ni de mthong nyid / /
gnyis kyi tshul du mi mthong ltar / /
chos rnams gnyis su med pa yi / /
de nyid skad cig gcig gis mthong / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs bdun pa'o // //
thub pa'i ngo bo nyid sku ni / /
zag pa med pa'i chos gang dag /
thob gyur rnam kun rnam dag pa / /
de dag rang bzhin mtshan nyid can / /
byang chub phyogs mthun tshad med dang / /
rnam par thar dang mthar gyis ni / /
snyoms 'jug dgu yi bdag nyid dang / /
zad par bcu yi bdag nyid dang / /
zil gyis gnon pa'i skya mched ni / /
rab tu dbye bas rnam brgyad dang / /
nyon mongs med dang smon mkhyen dang / /
mngon shes so so yang dag rig /
rnam pa thams cad dag bzhi dang / /
dbang bcu dang ni stobs bcu dang / /
mi 'jigs pa ni bzhi dag dang / /
bsrung ba med pa rnam gsum dang / /
dran pa nyer gzhag rnam gsum dang / /
bsnyel ba mi mnga'i chos nyid dang / /
bag chags yang dag bcom pa dang / /
skye la thugs rje chen po dang / /
thub pa kho na'i ma 'dres chos / /
bco brgyad bshad pa gang yin dang / /
rnam pa thams cad mkhyen nyid dang / /
chos kyi sku zhes brjod pa yin / /
nyan thos nyon mongs med pa'i lta / /
nyan thos nyon mongs yongs spong nyid / /
grong sogs su de'i nyon mongs rnams / /
rgyun gcod rgyal ba'i nyon mongs med / /
sangs rgyas smon nas mkhyen pa ni / /
lhun gyis grub dang chags spangs dang / /
thogs pa med dang rtag gnas dang / /
dri ba kun lan 'debs par bzhed / /
rgyu ni yongs su smin gyur nas / /
gang dang gang la gang dang ni / /
gang tshe bya ba phan gyur pa / /
de dang de la de snang ngo / /
lha yi rgyal pos char phab kyang / /
sa bon mi rung mi 'khrungs ltar / /
sangs rgyas rnams ni byung gyur kyang / /
skal ba med pas bzang mi myong / /
de ltar mdzad pa rgya che'i phyir / /
sangs rgyas khyab par nges par brjod / /
de nyid zad pa med pa'i phyir / /
rtag pa zhes kyang brjod pa yin / /
mtshan ni sum cu rtsa gnyis dang / /
dpe byad brgyad cu'i bdag nyid 'di / /
theg chen nye bar longs spyod phyir / /
thub pa'i longs spyod rdzogs skur bzhed / /
phyag zhabs 'khor lo'i mtshan dang rus sbal zhabs / /
phyag dang zhabs sor dra bas 'brel pa dang / /
phyag ni zhabs bcas 'jam zhing gzhon sha chags / /
'di yi sku ni bdun dag mtho ba dang / /
sor mo ring dang rting yangs sku che drang / /
zhabs 'bur mi mngon spu ni gyen du phyogs / /
byin pa e na ya'i 'dra phyag ring mdzes / /
mdoms kyi sba ba sbubs su nub pa'i mchog /
pags pa gser mdog pags pa srab pa dang / /
spu ni re re nas g.yas legs 'khrungs dang / /
zhal mdzod spus brgyan ro stod seng ge 'dra / /
'di yi dpung pa'i mgo zlum thal gong rgyas / /
'di la ro mi zhim pa ro mchog snang / /
sku ni n+ya gro d+ha ltar chu zheng gab / /
gtsug tor dbur ldan ljags ring mdzes pa dang / /
tshangs dbyangs 'gram pa seng ge'i 'dra dang tshems / /
shin tu dkar dang tshed mnyam thags bzang dang / /
grangs ni bzhi bcu tham par tshang ba dang / /
spyan ni mthon mthing spyan rdzi ba mchog gi /
'dra ba 'di dag sum cu rtsa gnyis mtshan / /
'di la mtshan ni gang gang gis / /
sgrub par byed pa'i rgyu gang yin / /
de dang de ni rab rdzogs pas / /
mtshan ni 'di dag yang dag 'grub / /
bla ma skyel la sogs pa dang / /
yang dag blangs pa brtan pa dang / /
bsdu ba bsten dang gya nom pa'i / /
dngos po sbyin dang gsad bya ba / /
thar bar byed dang dge ba ni / /
yang dag blangs pa spel la sogs / /
sgrub byed rgyu yi mtshan nyid de / /
mdo las ji skad 'byung ba bzhin / /
thub pa'i sen mo zangs mdog dang / /
mdog snum mtho dang sor mo rnams / /
zlum rgyas byin gyis phra ba dang / /
rtsa mi mngon dang mdud pa med / /
long bu mi mngon zhabs mnyam dang / /
seng ge glang chen bya dang ni / /
khyu mchog stabs gshegs g.yas phyogs dang / /
mdzes gshegs drang dang 'khril bag chags / /
byi dor byas 'dra rim par 'tsham / /
gtsang dang 'jam dang dag pa'i sku / /
mtshan ni yongs su rdzogs pa dang / /
sku yi kho lag yangs shing bzang / /
gom snyoms pa dang spyan gnyis ni / /
dag dang gzhon sha can nyid dang / /
sku zhum med dang rgyas pa dang / /
shin tu grims pa'i sku nyid dang / /
yan lag shin tu rnam 'byes dang / /
gzigs pa sgrib med dag pa dang / /
dku zlum skabs phyin ma rnyongs dang / /
phyang nge ba dang lte ba ni / /
zab dang g.yas phyogs 'khyil ba dang / /
kun nas blta na sdug pa dang / /
kun spyod gtsang dang sku la ni / /
sme ba gnag bag med pa dang / /
phyag ni shing bal ltar 'jam dang / /
phyag ris mdangs yod zab ring dang / /
zhal ni ha cang mi ring dang / /
mchu ni bim+pa ltar dmar dang / /
ljags mnyen pa dang srab pa dang / /
dmar dang 'brug gi sgra nyid dang / /
gsung mnyen 'jam dang mche ba zlum / /
rno dang dkar dang mnyam pa dang / /
byin gyis phra dang shangs mtho dang / /
mchog tu dag pa dag dang ni / /
spyan yangs pa dang rdzi ma stug /
pad+ma'i 'dab ma 'dra ba dang / /
smin tshugs ring dang 'jam pa dang / /
snum dang spu ni mnyam pa dang / /
phyag ring rgyas dang snyan mnyam dang / /
nyams pa rnam par spangs pa dang / /
dpral ba legs par 'byes pa dang / /
dbyes che ba dang dbu rgyas dang / /
dbu skra bung ba ltar gnag dang / /
stug dang 'jam dang ma 'dzings dang / /
mi bshor dri zhim skyes bu yi / /
yid ni 'phrog par byed pa dang / /
dpal gyi be'u dang bkra shis ni / /
g.yung drung 'khyil bas brgyan pa ste / /
sangs rgyas dpe byad bzang por bzhed / /
gang gi srid pa ji srid par / /
'gro la phan pa sna tshogs dag /
mnyam du mdzad pa'i sku de ni / /
thub pa'i sprul sku rgyun mi 'chad / /
de bzhin 'khor ba ji srid 'di'i / /
las ni rgyun mi 'chad par 'dod / /
'gro rnams zhi ba'i las dang ni / /
bsdu rnam bzhi la 'god pa dang / /
kun nas nyon mongs bcas pa yi / /
rnam par byang ba rtogs pa dang / /
sems can rnams don ji bzhin gyi / /
don dang pha rol phyin drug dang / /
sangs rgyas lam dang rang bzhin gyis / /
stong pa nyid dang gnyis zad dang / /
brda dang dmigs pa med pa dang / /
lus can rnams ni yongs smin dang / /
byang chub sems dpa'i lam dang ni / /
mngon par zhen pa zlog pa dang / /
byang chub thob dang sangs rgyas zhing / /
rnam par dag dang nges pa dang / /
sems can don ni tshad med dang / /
sangs rgyas rten sogs yon tan dang / /
byang chub yan lag las rnams ni / /
chud mi za dang bden mthong dang / /
phyin ci log ni spangs pa dang / /
de gzhi med pa'i tshul dang ni / /
rnam par byang dang tshogs dang ni / /
'dus byas 'dus ma byas pa la / /
tha dad yongs su mi shes dang / /
mya ngan 'das la 'god pa ste / /
chos kyi sku yi phrin las ni / /
rnam pa nyi shu bdun du bzhed / /
shes rab kyi pha rol tu phyin pa'i man ngag gi bstan bcos mngon par rtogs pa'i rgyan gyi tshig le'ur byas pa las /
skabs brgyad pa'o // //
mtshan nyid de yi sbyor ba dang / /
de rab de yi go rims dang / /
de mtha' de yi rnam smin ni / /
don bsdus gzhan de rnam pa drug /
yul ni rnam pa gsum po rgyu / /
sbyor ba bzhi yi bdag nyid dang / /
chos sku phrin las 'bras bu ni / /
don bsdus gzhan te rnam pa gsum / /
'phags pa shes rab kyi pha rol tu phyin pa'i man ngag gi bstan bcos mngon par rtogs pa'i rgyan zhes bya ba'i tshig le'ur byas pa rdzogs so // //
paN+Di ta go mi 'chi med dang /
lo tsA ba blo ldan shes rab kyi 'gyur // //
