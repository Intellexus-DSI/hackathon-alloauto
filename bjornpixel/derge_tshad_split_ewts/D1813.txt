@## / /
rgya gar skad du /
pany+tsa kra ma s+yA r+tha yo gi ma no ha rA Tip+pa NI nA ma /
bod skad du /
rim pa lnga'i don mdor bshad pa rnal 'byor pa'i yid 'phrog ces bya ba /
dpal rdo rje sems dpa' la phyag 'tshal lo / /
sa dang po ni brnyes gyur pa'i / /
'phags pa klu sgrub la btud nas / /
rim par rnal 'byor yid 'phrog pa / /
don mdor bshad pa bdag gis bya / /
'phags pa'i gsung rab rnam brtag pa / /
tshad ma de ni bri bar bya / /
bdag gi gzhung gi tshad 'di ni / /
skye bos rtag tu snying la zung / /
'dir yang dpal 'dus pa la sogs pa'i rgyud du yod pa'i tshigs su bcad pa 'khrugs pas gnas pa de rnams thams cad blangs nas dpal ldan 'phags pa klu sgrub zhabs kyi thugs rje gzhan dbang gi thugs kyis blo zhan pa'i 'jig rten la rnam par gzigs nas /
rim pa lnga'i go rims kyi mdo sum cu rtsa gnyis rjes su rtogs pas gsungs pa /
mdor byas kyi rim pa byed par 'dod pas phyag bya ba sngon du 'gro ba can mngon par brjod par bya ba 'bras bu'i ngo bo bstan par 'dod pas /
'jig rten gsum spyod las grol zhes bya ba la sogs pas gsungs pa /
gsung rnams kyi dang 'jig rten rnams kyi yang dag par bsdus pa ni 'jig rten gsum pa ste /
'jig rten gsum nyid 'jig rten gsum pa ste rang gi don la nya'o / /
'dod pa dang gzugs dang gzugs med kyi khams gsum pa'o / /
'dir sems can gyi rgyud gang yin pa de rnams kyi phung po lnga la sogs pa rnams su brtan zhing sra ba'i rnam pa'i dngos po nyid la mngon par zhen pa kho na rnam par rtog pa ste /
de kho na kun du spyod pa'i tha snyad do / /
des grol ba ni bral ba zhes bya ba'i don to / /
de ci dam pa rnam par shes pa'i ngo bo yin nam zhe na /
de dag pa'i phyir dus gsungs pa /
mkha' dang mnyam gyur te /
nam mkha' dang mnyam par gyur pa ni ye shes gang yin pa de'o / /
'di de lta mod kyi /
nye bar dmigs pa thams cad gzhag cing bcad de med pa'i phyir ro zhes pa /
stong pa nyid la mngon par zhen pa'i lta ba'i g.yang sar lhung ba rnams kyi de bsal ba'i ched du dngos po rnams las stong pa nyid gzhan ma yin zhing /
dngos po yod pa nyid kyang ma yin la /
shin tu phal che ba ma yin pa dang bral bas gzugs la sogs pa tshig gi don rnams thams cad kyi rang gi ngo bo ni dngos kun rang bzhin no / /
dag cing ni nyon mongs pa'i sgrib pa dang shes bya'i sgrib pa dang bral ba nyid kyi phyir ram sems can rnams rjes su gzung ba'i ched du dag pa chos kyi sku las 'di rnams spro bar byed do zhes rab tu gsungs pa'i phyir ro / /
zhi la ni sdug bsngal thams cad nye bar zhi ba'i mtshan nyid kyi phyir ram zhi ba'i nyams dang ldan pa nyid kyi phyir ro / /
rnam dben ni srid pa dang mya ngan las 'das pa'i rnam par rtog pa dang bral ba nyid kyi phyir ro / /
mchog zhi 'di ni rtag pa kho nar brtan pa'i rang bzhin nyid kyi phyir te /
de nyid kyi phyir dge legs thob par byed pa'o / /
skye ba med pa'i de nyid de'i rang gi ngo bo rnal 'byor pa nyid sems des rtogs par bya ba ste sprul pa'i sku'o / /
de nyid kyi phyir nyan thos la sogs pa rnams kyi rtogs bya ma yin pa'o / /
go dka' ba ni mchog tu zab pa ste /
de bzhin nyid bde ba gcig pu'i rang bzhin nyid kyi phyir ro / /
sdug bsngal bas kyang rnam par spyod par byed pa dang so sor bstan par byed mi nus pa nyid kyi phyir ro zhes shes nas brtag par dka' ba'o / /
rang gi dang gzhan rnams kyi phan pa mtha' klas pa rab tu rdzogs par byed pa nyid kyi phyir bdag gzhan rab phan no / /
'dis rang gi don phun sum tshogs pa yang mngon par brjod pas khyab pa'o / /
thams cad du gdul bya'i skye bo'i rgyud rnams su de bzhin du so sor snang bar byed pa'i phyir ro / /
gang du nub par gyur pa dang dro ba la sogs pa'i mtshan ma lus pa med par spangs pa de ni mtshan ma med pa'o / /
yang na rang gi ngang gis 'jug pas rgyu gzhan gyi skad cig gis sems brtan pa'i sprul pa'i sku kun du spro bar byed pas mtshan ma med pa'o / /
phyag 'tshal ba ni btud par byed pa'o / /
sku ni lus so / /
ci rnams kyi zhe na rgyal ba rnams kyi zhes mang po'i tshig nges par bstan pa'i phyir de bzhin gshegs pa lnga po rnams kyi sku la phyag 'tshal ba'o / /
gang la phyag 'tshal na 'dus pa'i tshul gyis rgyud du brjod pa nyid kyi phyir bde ba la ste /
stong pa bzhi'i bdag nyid can gyi phyir ro / /
mnyam med mnyam pa ni /
thams cad stong pa ni mnyam med de mnyam pa ni de'i rang bzhin nyid kyi phyir ro / /
yang na mnyam med ni sangs rgyas rnams so / /
de rnams kyis mnyam pa ni mtshungs pa'o / /
de nyid kyi phyir mi rtog sku gcig ste mi rtog pa ni rnam par rtog pa dang bral ba'o / /
gcig ni gnyis pa med pa'o / /
sku ni mtshan sum cu rtsa gnyis la sogs pas brgyan pa'i lus gang yin pa de'o / /
da ni rjod byed dang brjod bya dang dgos pa brjod pa /
dpal ldan zhes bya ba la sogs pa gsungs te /
rgyud kyi tshigs su bcad pa du ma rnams phung po gcig tu gyur pa'i dngos po ni mdor bsdus pa yin la /
shin tu chung ba nyid kyi phyir mdor byas can no / /
de'i rim pa ni go rims so / /
de bdag gis bshad par bya ste bstan par bya'o / /
sems can kun la phan skyed pa ni 'jig rten gyi phan pa mngon par 'dod pa ni sangs rgyas nyid de /
de skyed pa ni mngon par skyed pa'o / /
'dir zhes pa ni de de bzhin no / /
rgyud gzhan rnam par gcod pa'i don du /
dpal ldan 'dus pa'i rgyud 'di yis / /
zhes gsungs te /
'dus par byed pa ni 'dus pa ste /
lha sum cu rtsa gnyis po rnams gcig tu 'dus pa'o / /
yang na stong pa nyid dang snying rje'o / /
'dus pa phyi mar gsungs pa yang / /
'dus pa sbyor bar rab gsungs te / /
sangs rgyas thams cad mngon brjod byed / /
ces so / /
dpal ni 'jig rten dang 'jig rten las 'das pa'i phun sum tshogs pa de 'di la yod do zhes pas dpal ldan no / /
rgyud te gzhung rgyun chags pa'i mtshan nyid kyang yin la /
dpal ldan 'dus pa'i rgyud kyang ngo / /
zhes tshig rnam par sbyar ro / /
de rtogs par dka' ba nyid kyi phyir mtha' drug gi don 'di dang 'di dag khong du chud pa las te drang ba dang nges pa dang /
dgongs pa dang sgra ji bzhin pa dang /
sgra ji bzhin pa min pa dang /
dgongs pa ma yin pa kun du rtog pa las so / /
mtha' drug gi don nyid lhag par ma rtogs pa de'i don du bdag gis dpal ldan 'dus pa'i rgyud kyi sgron ma gsal bar byed pa'i rgya cher bshad par gang 'di mtha' drug gi don gyi bshad pa 'di nyid la 'dir 'jug par bya ste /
skal ngan rnams la rgyal ba yis / /
spangs te bshad pa drang ba'i don / /
yang dag don ni rab ston phyir / /
nges pa'i don yang gsungs pa yin / /
mchog 'dod sems can rnams la ni / /
chos kyi de nyid rab ston pa / /
'gal ba'i tshig gi sbyor ba yis / /
gsungs pa gang de dgongs bshad do / /
dkyil 'khor sogs dang rtog pa bsdu / /
spyod pa ji lta ji lta bar / /
don rgyas par ni gsungs pa ni / /
de ni ji lta bzhin sgrar gsungs / /
ko TA k+Sha ka la sogs sgra / /
'jig rten bstan bcos phyi rol byas / /
de bzhin gshegs rnams brdar gyur pa / /
de ni ji lta bzhin min sgrar / /
bsgrags dbang rtul po'i sems can gyis / /
rtogs pa'i don phyir gsal ba ru / /
de nyid gsal bar gsungs pa ni / /
dgongs pa min par gsungs pa yin / /
mtha' drug gi rnam par bshad pa'i nang du rnal 'byor pa'i yid 'phrog par byed pa'i don mdor bshad par /
drang ba dang nges pa'i don gyi dbye bas bshad pa rnam pa gnyis su khong du chud par bya ste dman pa'i sgom pa pos so / /
'dis ni mngon par brjod par bya ba'i dgos pa gsungs so / /
dgos pa de rnam par rtog pa bsal ba zhes bya ba de'i sgo nas 'bras bu khong du chud do zhes yid la bzhag nas rnam rtog bag chags zhes bya ba la sogs te /
rnam pa sna tshogs pa'i 'dod chags la sogs pa phyin ci log tu mngon par zhen pa sems can gyis sgro btags pa ni rnam par rtog pa yang 'di yin la bag chags kyang ngo zhes tshig rnam par sbyar ro / /
rnam rtog bag chags gnyis pa ste / /
de rnams la cir gyur na /
'gro ba gsum po rnams rmongs la / /
blo dang ldan pa ste rnal 'byor pa legs te yang dag par mngon par bltas nas te mthong nas so / /
de nyid kyi phyir /
rnal 'byor rgyud kyis sbyang bar bya / /
zhes gsungs te /
rnal 'byor shes rab dang thabs snyoms par zhugs pa'i zung du 'jug pa'i bdag nyid rdo rje 'chang chen po'o / /
de gang du rgyud du bye zhing bye brag tu rtogs par bya ba des sems kyi nyes pa rnams sbyang bar bya ste /
rang gi ngo bo yongs su dag par bya'o / /
lung du gsungs pa yang /
srid pa nyid kyi yongs shes pa / /
mya ngan 'das pa zhes gsungs so / /
zhes so / /
rnal 'byor gyi spyod pa gsungs pa /
'dod pa lnga rnams zhes pa la sogs pa ste /
lnga yang yin la 'dod pa rnams kyang ngo zhes pas 'dod pa lnga rnams te 'jig rten gyi 'dod par bya ba mngon par 'dod par bya ba ste /
gzugs dang sgra la sogs pa'i yul rnams so / /
de rnams yongs su ma spangs te ma dor zhing /
dka' thub kyis kyang ma gdungs par te dka' thub rnams kyis ni theg pa gzhan la brten nas bya dka' ba dang /
sdom pa dang /
brtul zhugs mi bzad pa rnams kyis so / /
bya dka' ba la sogs pa 'di rnams kyi don rnam par bshad par bya ste /
lus dub pa'i sbyor bas gtsug lag khang la sogs pa bzhengs par byed pa ni bya dka' ba rnams so / /
shing drung pa la sogs pa sbyangs pa'i yon tan rnams ni sdom pa rnams so / /
ri las mchong ba dang me la rab tu 'jug pa la sogs pa rnams ni mi bzad pa rnams so / /
'di rnams sten par byed bzhin pas gdung bar yang mi bya ste /
gdung bzhin pa la grub par mi 'gyur te byang chub mi thob po / /
de nyid kyi phyir /
de ltar khong du chud nas rnal 'byor pa'i sems kyi rgyal po sdug bsngal bas mi bya'o / /
de lta mod kyi ci ltar zhe na gsungs pa /
'dod pa lnga la nye bar longs spyod pa nyid kyi bde bas byang chub ste sangs rgyas nyid bsgrub par bya'o / /
gang las rnal 'byor rgyud kyi rjes 'brangs nas te /
rnal 'byor rgyud ni dpal 'dus pa'i rgyud do / /
de'i rjes su 'brangs nas ni de'i don lhag par rtogs pa las so / /
rgyud gzhan du gsungs pa yang /
dka' thub sdom pa mi bzad pas / /
sdug bsngal gyis ni lus skam byed / /
sdug bsngal ba las sems g.yeng 'gyur / /
g.yengs pas dngos grub gzhan du'o / /
zhes so / /
des na zhes bya ba la sogs pa la /
'dir sgom par byed pa des na sngar gsungs pa'i gzugs la sogs pa 'dod pa'i yon tan lnga la nye bar longs spyad pa nyid kyi sdom pas bsdoms nas so / /
gang gis kyang dbye bar nus pa ma yin pa nyid kyi phyir mi phyed par ni 'gyur /
'di ni rnal 'byor pa'i brtul zhugs te rtag tu ste dus thams cad du'o / /
sku gsung thugs kyi rdo rje yi / /
sgrub pa dag tu zhes pa ni gal te yang /
gzhan du bkod pa'i rim pa lnga'i don gang mdor byas kyi rim pa ste /
de bzhin du yang mdor byas kyi rim par lus rnam par dben pa dngos su gsungs te /
ci ltar 'dir sgrub cing rdzogs pa yin zhes 'dri na bden te lus rnam par dben pa gsungs pas ngag dang sems kyang so sor sgrub par byed do / /
ci ltar sems kyi ngo bo las gzhan med pa'i phyir sems kyi sprul pa lus te /
lus nyid sems dang sems kyi rten yin pa'i phyir tshig tu brjod pa ste tshig nyid sems te /
'di dang bral ba'i dngos po med par gsal lo / /
rgyud du gsungs pa yang /
khyod kyis sems lus lta bu dang lus sems lta bu dang sems tshig tu brjod pa lta bu dang skyed cig ces so / /
rdo rje 'chang gi dngos grub sgrub pa'i gnas / /
dgon po chen po zhes bya ba la sogs pa gsungs te /
dgon pa chen po'i sa phyogs su ste /
mchog tu gyur pa'i phyogs su chu dang /
la sogs pas yid 'phrog pa nyid kyi phyir ro / /
me tog 'bras bu sogs pas brgyan / /
ri bo dben pa dag tu ni / /
'dir yang rnam pa dben pa ru / /
dngos grub thams cad bsdus pa ni / /
'jig rten dang 'jig rten las 'das pa thams cad kyi dngos grub dag 'dir kun nas bsdu bar bya bas na bsdus par gyur pa ste /
de ni dngos grub thams cad bsdus pa ste /
sangs rgyas nyid bsgrub ste bsgrub par bya'o / /
yang na /
nam mkha' rtag pa'i sbyor rnams kyi / /
phung po dgon pa chen por 'dod / /
gnas med gnas pa'i tshul gyis ni / /
gnas chen por ni sa phyogs yin / /
longs spyod rdzogs 'dir dpag bsam shing / /
dngos grub sna tshogs me tog mdzes / /
sprul pa'i 'bras bu yang dag mdzes / /
yang dag rdzogs pa'i byang chub ri / /
rang bzhin med dben nyams dga' ba / /
rdo rje'i ming can der bsgrub bya / /
zhes so / /
gsung rab 'di'i don 'di yin te /
nam mkha' zhes bya ba la sogs pa nas dgon pa chen por 'dod ces bya ba'i mthar thug pas de bzhin nyid bshad pa gsungs te /
de la phung po la sogs pa brtags pas phung po sogs bskyed pa'o / /
de'i sbyor ba las phung po la sogs pa rnams dgon pa chen por 'dod de rab tu grags pa'i nam mkha' lta bu'o / /
dgon pa chen por zhes pa de lta bu'i tha mal pa'i phung po la sogs pa sgom par byed pa'i gnas so / /
tha mal pa'i phung po la sogs pa la brten nas rdo rje sems dpa' la sogs pa bsgrub par bya ba nyid kyi phyir ro / /
gnas med ces bya ba la sogs pa nas gnas chen po zhes pa'i mthar thug pa'i brda sprad par bya ste 'od gsal ba'i bdag nyid can gzhan sgrub par byed pa'i gnas so / /
longs spyod rdzogs pa'i bdag nyid du ldang ba ni /
longs spyod rdzogs zhes pa la sogs pa me tog mdzes zhes bya ba nas brtsams nas longs spyod rdzogs pa gsungs so / /
longs spyod rdzogs pa yang sprul pa'i sku sgrub par byed pa'i gnas su sprul pa zhes bya ba la sogs pa nas yang dag par rdzogs pa'i byang chub ri zhes pa'i bar gyis gsungs so / /
rang bzhin med pa la sogs pa nas rdo rje'i ming can zhes pa'i mthar thug pa thams cad kyi rnam par dag pa ston pa gsungs so / /
'jam pa'i stan la zhes bya ba ni thog mar yid dang mthun pa'i gnas su kha shar du mngon par phyogs nas nang tshangs can gyi stan 'jam pa la sogs pa'i steng du /
sems dpa'i skyil krung gis nye bar 'dug ste dpal 'dus pa nga yin no zhes nga rgyal bya'o / /
de'i rjes su rang gi snying gar nyi ma'i steng du hUM yig las skyes pa'i rdo rje /
slar yang rdo rje'i steng du hUM yig bltas nas /
de'i sa bon gyi 'od zer gyis phyi rol tu lcags kyu'i rnam pas bcom ldan 'das 'chad par 'gyur ba'i ye shes kyi 'khor lo bkug nas mdun gyi nam mkhar rnam par bsgoms nas thog mar mchod yon dbul bar bya'o / /
de'i 'og nyid du sa bon las byung ba'i me tog la sogs pas yang dag par mchod nas /
phyag 'tshal ba dang sdig pa bshags pa la sogs pa yang dag par bsgrubs nas /
sems can thams cad la tshangs pa'i gnas gzhi'i rang bzhin byams pa la sogs pa'i sems bskyed par bya'o / /
de ma thag tu sgrub pa po stong pa nyid kyi rnam par thar pas tha mal pa'i nga rgyal bsal la skad cig gis bdag nyid rdo rje 'chang chen po'i gzugs kha dog dkar po phyag gnyis pa zhal gcig pa /
pad+ma dang zla ba'i gdan la bzhugs pa 'od kyi dkyil 'khor gyis rnam par mdzes pa /
mtshan sum cu rtsa gnyis 'chang ba /
dpe byad bzang po brgyad cus brgyan pa /
rdo rje dbyings kyi dbang phyug mas 'khyud pa /
sgyu ma lta bu'i skur bsam par bya'o / /
ye shes sgron ma rdo rje'i ting nge 'dzin gyi tshul gyis so / /
'di'i don rnam par bshad pa'i sgo nas nges par bshad par bya ste /
dz+nyA rtogs pa la'o / /
na ni dgag pa la 'jug pa ste /
gang la rtogs pa med pa de ye shes te 'on kyang don dam pa'i bden pa de mngon par brjod par bya ba ma yin no / /
snang ba ma lus pa zil gyis mnan nas 'jig rten gyi khams mtha' yas pa kun du snang bar byed pa de nyid sgron ma'o / /
mi phyed pa nyid kyi phyir rdo rje'o / /
rim pa 'dis de nas snying gar skad cig gis zhe sdang rdo rje 'chang bar 'gyur bar bsams nas /
rang gi rig ma dang lhan cig 'dod chags chen pos rjes su chags pa las de zhu nas a ba d+hU tI'i lam gyi pad+ma'i dbus su yang dag par spro bar bya'o / /
de nas badzra d+h+r-i ka ces pa'i sngags kyis phyi rol du phyung nas mi bskyod pa'i gzugs kha dog nag po zhal gsum pa phyag drug par bsams nas bdag gi mdun du 'dug par blta ste /
slar yang de rang gi lus la 'o ma dang chu'i tshul gyis rjes su zhugs nas bdag nyid in+d+ra nI la'i kha dog mche ba cung zad gtsigs pas 'jigs par byed pa dang mtshungs pa'i rnam pa reg bya rdo rje mas 'khyud pa sgyu ma lta bu'i sku /
nyi ma'i gdan la zhe sdang rdo rje'i gzugs sems dpa' gsum gyi bdag nyid can du bsam par bya'o / /
de lta bu ni zhe sdang rdo rje'i ting nge 'dzin la gnas te sngags pa'o / /
bshad ma thag pa 'di dag slob dpon zla ba grags pas mdzad pa'i rdo rje sems dpa'i sgrub thabs kyi dgongs pa blangs pa'o / /
gnas bsrung ba ni bsam par bya / /
zhes pa ni rim pa 'dis so / /
de la rim pa ni 'di yin te /
hUM yig ring po brjod nas de las skyes pa'i gshin rje'i gshed la sogs pa'i khro bo bcu po rnams yang dag par phyung ste /
g.yon brkyang gi stabs kyis nyi ma'i dkyil 'khor la gnas pa 'chad par 'gyur ba'i mtshan ma la sogs pa dang ldan pa rnams /
phyogs bcu'i dkyil 'khor rtse mor ni rnam par bsam par bya'o / /
rgyud du gsungs pa yang /
khro bo zhe sdang gnas las skyes / /
rtag tu gsod la brtson pa rnams / /
sgrub po mchog gi chos can gyis / /
gsod pa'i don gyis 'grub par byed / /
ces bya ba'i gsung rab 'di'i don 'di yin te /
khro bo ni gshin rje mthar byed la sogs pa rnams so / /
zhe sdang gnas ni hUM yig go / /
de las skyes pa ni de las rdzogs pa'o / /
gsod la brtson pa ni gdul dka' 'dul bar byed pa'i las so / /
bgegs rnams gsod pa'i don gyis drag po'i las rnams 'grub par byed de mngon par 'dod pa'i don rdzogs par byed pa'o / /
mchog gi chos can ni shin tu mchog tu gsod pa'i rang bzhin can gyi zhes pa'o / /
bgegs kun rnam par gzhig don du / /
zhes pa la sogs pa la /
gnod mdzes 'og tu gnas pa la rnam par bltas pas sprul pa'i gnod mdzes gnyis pa bkug nas rang gi mdun na gnas te ci bgyi'i gzugs kyis bka' nod par rnam par bsams nas /
hUM yig bzhi pa'i sngags kyis khro bo'i gzugs can 'di yis ni zhes pa zhe sdang rdo rje khros pas bka' sbyin par bya'o / /
phyi nas gnod mdzes rgyal pos bka' thob nas phyogs bcur song ste /
dbang po la sogs pa'i bgegs kyi gtso bo rnams lcags kyus snying gar phug nas bkug ste zhags pas mgul pa bcings nas khro bo'i rgyal po bcu la yang dag par gtad nas slar yang nges par gnod mdzes mdun du gnas so / /
bkug pa'i bgegs kyi gtso bo rnams kyi kha dog dang mtshan ma la sogs pa'i rim pa bshad par bya ste /
de la rim pa ni 'di yin te /
dbang po ni shar gyi phyogs na gnas pa ser po mig stong pa lag pa gnyis pa zhal gcig pa /
g.yas pa dang g.yon pa'i lag pa dag gis rdo rje sgeg pas 'dzin pa rin po che'i cod pan can /
sa srung dkar po la zhon pa gshin rje mthar byed kyis so sor gnon bzhin par bsam par bya'o / /
de bzhin du shes rab mthar byed ni gshin rje'i phyogs su gshin rje nag po chen po zhal gcig pa lag pa gnyis pa g.yas pa dang cig shos kyi lag pa dag gis dbyug pa dang sdigs mdzub 'chang ba skra dmar ser 'bar ba gyen du brdzes pa /
g.yon brkyang gi ma he'i stan la'o / /
de bzhin du pad+ma mthar byed kyi ni nub kyi phyogs su chu lha dkar po zhal gcig pa lag pa gnyis pa g.yas pa dang g.yon pa'i lag pa dag gis klu'i zhags pa 'gying bas 'dzin pa /
rus sbal la zhon pa'o / /
de bzhin du bgegs mthar byed kyi ni lus ngan gyi phyogs su lus ngan ser po mi la zhon pa tshon po zhal gcig pa phyag gnyis pa g.yas kyi lag pas ne'u le dang g.yon gyi sa bon gyis gang ba can 'dzin pa rin po che'i cod pan can no / /
de bzhin du mi g.yo ba'i me'i phyogs su me lha tshon po /
dmar po 'bar bar bas brgyan pa dmar po lag pa bzhi pa g.yas pas mi 'jigs pa dang bgrang phreng 'phyang ba /
g.yon pas dbyug pa dang ril ba spyi blugs 'chang ba /
ra skyes kyi stan la'o / /
de bzhin du 'dod pa'i rgyal po'i bden bral gyi phyogs su srin po nag po zhal gcig pa phyag gnyis pa gcer bu cha lugs ngan pa /
mche ba gtsigs pa'i zhal skra grol ba g.yas na gri 'chang ba /
g.yon na thod pa 'chang ba /
g.yon brkyang pas ro'i stan la'o / /
de bzhin du dbyug pa sngon po'i rlung gi phyogs su rlung lha ljang gu zhal gcig pa phyag gnyis pa rlung ras 'chang ba rin po che'i cod pan can sha ba ser po'i stan la'o / /
de bzhin du stobs po che'i dbang ldan gyi phyogs su dbang phyug dkar po zhal gcig phyag gnyis pa g.yas na Da ma ru 'dzin pa /
g.yon na kha T+wAM ga 'dzin pa /
ral pa rus pa'i phreng ba dang ri bong can gyis brgyan pa khyu mchog la zhon pa'o / /
de bzhin du gtsug tor 'khor los sgyur ba'i steng du mes po ser po chen po / /
zhal bzhi pa phyag gnyis pa g.yas pa dang g.yon pa'i phyag dag gis bgrang phreng dang dbyu gu gsum pa 'dzin pa /
bong thung ba mchod phyir thogs pa can ral pas brgyan pa ngang pa la zhon pa'o / /
de bzhin du gnod mdzes rgyal po'i 'og phyogs su sa'i lha mo ser mo zhal gcig pa 'dam skyes la gnas pa /
g.yas na so ba'i snye ma thogs pa g.yon na bum pa thogs pa rin po che'i cod pan can no / /
rdo rje bdud rtsi rgya chen po / /
zhes bya ba la sogs pa la sgrub pa po nges par rtog par byed pa la /
de nas bdud rtsi 'khyil pa byang sgor sprul pa gnyis pa bzhag nas 'ongs te phyi nas phur pa bcu'i rnam par bsgom par bya'o / /
ut+pal sngon po'i 'dab ma sngo / /
zhes bya ba la sogs pa nas /
zhal gsum phyag drug rnam pa zhes bya ba'i mtha' thug pa rtsa ba nyid las bdud rtsi 'khyil pa'i khyad par thams cad gsal lo / /
'og ces bya ba la sogs pa la bgegs kyi gtso bo bcu po rnams kyi spyi bor gdab cing 'og ji srid par rnam par bsam par bya'o / /
rdo rje tho ba phyag bsnams pa'i / /
zhes bya ba la sogs pa la gnod mdzes rgyal po langs nas gshin rje gshed kyi byin pa'i tho bas sam yang na rang gi mtshan ma nges par sprul pas oM g+ha g+ha zhes bya ba la sogs pa'i sngags brjod cing brdung bar bsam par bya'o / /
brdung bar byed pa dang dus mtshungs pa ru rdo rje'i phur bu dang rdo rje'i tho ba dag las 'phros pa'i rdo rje'i mes dbang po la sogs pa'i 'khor rnams kun nas 'bros par 'gyur bar rnam par bsams te /
gdug pa rnams tshig bzhin pas phan tshun de dang de'o zhes bya ba 'dis /
phyogs bcur phur bus btab nas ni / /
de nas steng 'og byin gyis brlab / /
ces bya ba ni Tak+ki hUM dzaHzhes pa'i yi ge bzhi yis lcags dang chu dang me dang rlung gi ra ba bzhi po rim pa ji lta ba bzhin du gru bzhi la sogs pa'i dbye bas phyi rol du rnam par bsam par bya'o / /
de'i steng du b+h+rUM yig gis rdo rje'i gur ro / /
yi ge gsum gyi go cha'o / /
hUM yig gis sna tshogs rdo rje'i rang bzhin gyi sa'i cha bsgom par bya'o / /
de'i rjes su don dam par stong pa nyid kho na don dam pa'i bsrung ba zhes pa 'di gsal du 'jug pa ni /
dngos po med pa zhes bya ba la sogs pa'i tshigs su bcad pa'i don gyis so / /
brtan pa dang g.yo ba'i dngos po med pa la sgom par byed pa med pas sgom pa med pa ste /
bsgom par bya ba med pa'i phyir ro / /
sgom pa bsgom pa nyid ma yin / /
zhes pa ni gang yod pa de yang sgom pa ma yin te /
sgom pa dang bral du zin yang yod pa nyid kyi phyir ro zhes pa'o / /
de ltar dngos po med pa dang ldan pa gang yin pa de ni dngos po yod par mi 'gyur ro / /
de'i phyir bsgom par bya ba dang sgom pa po dang /
sgom pa dmigs su med pa'o / /
yang na don dam pa'i bden pa la sgom pa med pa ste /
gzod ma nas dag pa nyid kyi phyir ro / /
gang kun rdzob kyi bden pa'i bdag nyid can du bsgom pa de yang /
bsgom par bya ba ma yin te bden pa'i phyir ro zhes bya ba'i rnam pa 'dis bden pa gnyis kyi bdag nyid can gyis dngos po bsgom par bya bar mi 'gyur te /
bden pa gnyis gnyis su med par mthong ba tsam gyis grol ba'i phyir ro / /
des na sgom pa po dang sgom pa dang bsgom par bya'o zhes 'di rnams la mngon par zhen pa zung 'jug gi rim pa lhag par rtogs pa rnams la dmigs su med de yod pa ma yin no / /
'dis srung ba'i 'khor lo la sogs pa'i dngos po rnams thams cad stong pa nyid du gsungs so / /
de nas sngon gyi smon lam gyi nus pa las ldang bar byed pa'i don du so sor dang por srid pa bskyed pa'i rim pas rten gyi dkyil 'khor bskyed par bya'o / /
rnam gzhag rim par gsungs pa yang / /
gnas ni bskyed pa sngon 'gro bas / /
rdo rje gsum bskyed bsgom par bya / /
zhes so / /
ye shes sa ni byin gyis brlab / /
ces pa ni /
sems kyi sa gzhi ye shes kyi sar byin gyis brlab par bya zhing bskyed par bya'o zhes pa'i don to / /
nam mkha' dbyings kyi dbus gnas par / /
rlung gi dkyil 'khor bsgom par bya /
zhes pa la sogs pa la /
sa bon hUM gnyis yaM las byung ni /
hUM gnyis gnyis kyi dbus su chud pa'i yaM yig go / /
de la yaM yig yongs su gyur pa las rlung gi dkyil 'khor ro / /
rdo rje gnyis dang yang dag ldan / /
zhes bya ba ni gzhogs dag tu hUM yig gnyis las skyes pa'i rdo rje gnyis kyis mtshan pa'o / /
de bzhin du gzhan yang dkyil 'khor gsum la yang mkhas pas rig par bya'o / /
dkyil 'khor bzhi po yang dag bsdus / /
rdo rjes cha'i dkyil 'khor la / /
zhes pa ni dkyil 'khor bzhi po yang dag par bsdus nas rdo rje'i rang bzhin sa'i char bsam zhing bsgom par bya'o / /
yang na rlung la sogs pa'i dkyil 'khor bzhi la gnas pa'i rdo rje yongs su gyur pas sa'i dkyil 'khor gyi steng du sna tshogs rdo rje'o / /
kha cig na re /
nam mkha'i dbyings ni chos kyi 'byung gnas bri'o / /
de'i dbus su sna tshogs chu skyes kyi ze 'bru'i steng du yaM yig la sogs pa las skyes pa'i rlung la sogs pa'i dkyil 'khor yang dag par bsdus te /
sna tshogs rdo rje'i rang bzhin gyi sa'i char sgom pa pos rnam par bsgom par bya'o zhes so / /
der ni zhes pa ni sna tshogs rdo rje'i snam bu'i dbus su b+h+rUM yig kha dog dkar po rnam par snang mdzad kyi rang bzhin /
de yongs su gyur pas grub bzhi la sogs pa'i yon tan dang ldan pa /
gsal ba sgyu ma lta bu sna tshogs pad+ma'i steng du zla ba dang nyi ma la sogs pa'i gdan dang ldan pa'i khang pa brtsegs pa brtul zhugs can gyis bsgom par bya'o / /
de bzhin du yang rgyud du gsungs pa /
gsal ba la sogs dkyil 'khor ldan / /
de bzhin gshegs pa kun gyi grong / /
zhes so / /
'di'i dbus su sa bon dang bral bas skad cig gi bdag nyid zhal gsum pa la sogs pa rdo rje 'chang chen po'i gzugs rnam par snang mdzad la sogs pa'i dkyil 'khor pas yongs su bskor ba yang bsam par bya'o zhes pa ni lhag par mos pa ste rgyu'i dkyil 'khor ro / /
slar yang kha sbyar sbyor ba yis / /
zhes pa la sogs pa ni rgyu'i dkyil 'khor la gnas pa'i lha sum cu so gnyis kyi rang bzhin rnams kha sbyar sbyor ba yis te /
gnyis su med pa'i spyor bas rang gi lus kyi dkyil 'khor du rab tu gzhug par bya'o zhes pa'i don to / /
slar yang de rnams lus su gtogs pa sangs rgyas rnams te phung po dang khams dang skye mched kyi rang bzhin rnams su yang dag par bsams te /
rnam par bsgom par bya'o / /
rim pa ji bzhin te gnas ji lta bar don dam pa'i 'khor lo yis te /
dkyil 'khor gyi 'khor lo zhu ba'i go rims kyis de bzhin nyid la ste /
'od gsal du rab tu gzhug par bya ste /
'chad par 'gyur ba'i gzugs phung du gtogs pa zhes bya ba la sogs pa'i tshigs su bcad pas so / /
bsad nas zhes bya ba la sogs pas ni stong pa nyid kyi rang bzhin gyis rang bzhin med pa can du bya ba'o / /
de bzhin gshegs pa'i ste de bzhin gshegs pa 'di dag go / /
de ci zhe na de'i tshogs te sku'i dkyil 'khor du gtogs pa'i lha'i 'khor lo zhes mngon par dgongs so / /
'dis rab mchog ste mchog tu khyad par du 'phags pa'i phyag rgya chen po'i mtshan nyid kyi dngos grub thob par 'gyur te /
blo dang ldan pas so sor rnyed par 'gyur ro / /
gzugs phung zhes bya ba la sogs pa la gzugs kyi phung po ni rnam par snang mdzad do / /
rtog pa me long ni me long ye shes kyi rang bzhin no / /
sa khams ni sra ba nyid kyi rang bzhin spyan ma'o / /
mig gi dbang po ni sa'i snying po'o / /
gzugs kyang ni gzugs rdo rje'o / /
khro bo yang dag ldan ni khro bo'i rigs dang bcas pa ste gshin rje mthar byed dang mi g.yo ba dang bcas pa'o / /
byams pa yang lnga par te rnam par shes pa'i phung por 'gyur ro / /
de ltar tshigs su bcad pa'i mthar thams cad du yang rnal 'byor pas brtag par bya'o / /
tshor ba zhes bya ba la sogs pa la tshor ba'i phung po ni rin chen 'byung ldan no / /
mnyam nyid ni mnyam pa nyid kyi ye shes yongs su thob pa'o / /
chu khams ni gsher ba'i rang bzhin mA ma kI'o / /
rna ba'i dbang po ni phyag na rdo rje'o / /
sgra yang ste sgra rdo rje ma'o / /
khro bo gnyis dang yang dag ldan ni shes rab mthar byed dang bcas pa'o / /
'du shes zhes bya ba la sogs pa ni 'du shes kyi phung bo ni 'od dpag med do / /
so sor rtog pa ni so sor rtog pa'i ye shes kyi rang bzhin yang ngo / /
byin za ni me'i khams kyi rang bzhin dkar mo'o / /
sna'i dbang po ni nam mkha'i snying po'o / /
dri yang ste dri rdo rje ma'o / /
khro bo gnyis dang yang dag ldan ni pad+ma mthar byed dang dbyug pa sngon po dang bcas pa'o / /
gzhan gyi sa la gnas pa'i byang chub sems dpa' yang gzhan du rab tu 'jug par byed pa ni yul dang yul can yin pa'i phyir ro / /
'du byed ces bya ba la sogs pa ni 'du byed kyi phung po ni don yod grub pa'o / /
bya ba sgrub pa ni bya ba rjes su sgrub pa'i ye shes yongs su thob pa yang ngo / /
rlung ni rlung gi rang bzhin sgrol ma'o / /
lce'i dbang po ni 'jig rten dbang phyug go / /
ro yang ro rdo rje ma'o / /
khro bo gnyis dang yang dag ldan ni bgegs mthar byed dang stobs po che dang bcas pa'o / /
steng 'og khro bor yang dag ldan / /
zhes bya ba la sogs pa ni gtsug tor can dang gnod mdzes rgyal po dag dang yang dag par ldan pa'o / /
rang bzhin ni reg bya rdo rje ma'o / /
snang ba'i sgras sgrib pa thams cad rnam par sel ba dang kun du bzang po dang 'jam dpal rnams gzung bar bya'o / /
snang ba la sogs pa ye shes gsum gyi rang bzhin dang bcas pa rnam shes phung por zhugs pa ste bcom ldan 'das mi bskyod pa'i sku'i nang du chud pa'o / /
rnam shes yang ni 'od gsal la'o / /
zhes pa ni bcom ldan 'das kyi sku ni /
mgo bo'am ni rkang pa'am / /
ji srid snying gar phyin pa'i bar / /
zhes pa'i rim pa 'dis stong pa nyid kyi mthar thug par 'gyur ba zhes pa'o / /
'di'i rnam grangs ston par byed pas mya ngan 'das zhes bya ba la sogs pa ni go sla'o / /
dman pa ni mi brtan no zhes pa'i rigs pa las de'i nga rgyal brtan par /
oM shu n+ya tA dz+nyA na zhes bya ba la sogs pas bya'o / /
'di nyid kyi rang gi ngo bo ston par byed pa don dam dkyil 'khor zhes bya ba la sogs pa'i tshig rnams kyis so / /
'od gsal bar ni rab zhugs pa'i ni rnal 'byor pa 'od gsal ba la dmigs pas nyon mongs pa'i dri ma mtha' dag rab tu bkrus te de'i 'og tu /
ldang bar yang dag rab blta bya / /
sngags kyi sku yi rab sbyor gyis / /
zhes pa la sogs pa ni yi ge gsum gyi sngags kyis bskyed cing rdzogs pa'i sku de'i rab sbyor ni rdo rje bzhi ste 'di'i don ni /
dang po stong nyid byang chub ste / /
gnyis pa la ni sa bon bsdu / /
gsum pa gzugs ni rdzogs pa ste / /
bzhi pa yi ge dgod pa'o / /
'chad par 'gyur ba'i rim pa 'dis lha la dmigs pa so sor rtogs pa sbrel bar bya'o / /
nam mkha'i khams ni sems nyid 'od gsal ba ste /
de'i phyir hUM yig yongs su gyur pa'i thabs kyi ngo bo nyi ma'i dkyil 'khor ro / /
slar yang sngags pas te rnal 'byor pas de'i steng du oM yig yongs su gyur pa'i zla ba'i gzugs so / /
der te zla ba'i gzugs kyi dbus su AHyig yongs su gyur pa'i pad+ma 'dab ma brgyad pa kha dog dmar po'o / /
pad+ma'i ze'u 'bru'i steng du steng nas steng du 'byung ba'i oM AHhUM zhes pa'i yi ge gsum rnam par bsams nas /
'di'i bar ma chod par nyi ma la sogs pa yongs su gyur pa'i zla ba'i dkyil 'khor yongs su rdzogs pa sems tsam mchog tu gsal ba shes rab snang ba'i rang bzhin bsgom par bya ste dman pa'i sgom pa po'o / /
de nyid du brtan pa dang g.yo ba'i dngos po thams cad nang du chud nas rang gi sems kyi rin po che /
oM d+harma d+hA tu zhes bya ba la sogs pa'i sngags kyis brtan par bya'o / /
de bzhin du yang gsungs ba /
ye shes tsam la snyoms 'jug pa / /
rnal 'byor zhes pa mngon brjod bya / /
zhes te rnal 'byor ro // //
slar yang zhes bya ba la sogs pa ni /
rnal 'byor pa yis zla dbus su ste zla ba'i dkyil 'khor gyi steng du yi ge gsum rnam par bsam par bya'o / /
yi ge gsum yongs su gyur pa las yang dag par skyes pa'i mngon par byang chub pa rnam pa lnga ston par byed pa'i rdo rje dkar po rtse mo lnga pa'o / /
rdo rje'i steng du slar yang yi ge gsum thabs kyi ye shes kun du snang ba snang ba mched pa'i rang gi ngo bo'o / /
shes rab thabs su mnyam sbyor las / /
lha yi gzugs su 'byung bar 'gyur / /
zhes dgongs pa bla na med pa'i rigs pas ye shes gnyis po 'di dag yongs su gyur pas kun da zla ba dkar dang mtshungs te longs spyod rdzogs pa'i sku snang ba nye bar thob pa ste phyag gnyis pa zhal gcig pa dang po'i mgon por bdag nyid rnam par bsam par bya'o / /
de kho na nyid grub par klu'i blo'i zhabs kyis gsungs pa yang / /
ji ltar 'dod pa'i phyogs gnas te / /
skad cig nyid la lha bzang po / /
zhal gcig phyag ni gnyis par ni / /
lha 'di bsgom par bya ba yin / /
zhes so / /
de bzhin du gal te rnam par snang mdzad la sogs pa rnams gtso bo nyid kyi sgom par 'dod na de'i tshe de rnams yi ge gsum yongs su gyur pa las 'khor lo la sogs pa dang /
de las rdo rje 'chang chen po'i gzugs su bsgom par bya'o zhes pa rjes su rnal 'byor ro / /
mi bskyod pa zhes bya ba la sogs pa tshigs su bcad pa gnyis po gang yin pa'i rnam par bshad pa /
dgod pa'i de ma thag tu blta bar bya ste dgod pa bya bzhin pa ni dang po'i mgon po sprul pa'i sku 'dzin pa'i don du phung po dang khams dang skye mched rnams rjes su zhugs par bya'o / /
de bzhin du yang rgyud du gsungs pa /
skyes bu chen po'i gzugs de bzhin gshegs pa thams cad kyi sngags kyis byin gyis brlab bo / /
de ma thag tu byin gyis brlabs pa tsam gyis byang chub kyi sems rdo rje de nyid de bzhin gshegs pa thams cad kyis gsum pa lta bur mthong bar gyur to zhes so / /
slar yang gsungs pa yang /
ji ltar phyogs bcur bzhugs pa'i rgyal dbang po / /
de yi sku la sha rus khrag med kyang / /
sems can phan ched khams ni rab 'jug byed / /
sprul pa'i sku yi mdzad pa mdzad par byed / /
ces so / /
de nas dgod pa yang dag bya / /
zhes pa la sogs pa ni rnam par snang mdzad sogs /
gnod mdzes kyi mthar thug ces pa ste sa bon dgod pa ni gnas ji lta bar stong bar khong du chud par bya'o / /
sa bon gyi gnas la sogs pa ni rtsa ba nyid las gsal lo / /
'on kyang khyad par yod pa ni /
gti mug dga' ma la sogs pa rnams kyi dgod pa la /
laM m+'aM paM tAM ngo / /
yul gyi lha mo rnams kyi yang dzaHhUM baM hoH /
zhes pa sa bon gyi yi ge kha cig yang bri bar byed de /
bshad pa 'di ni bsam par bya ste /
gang las na rang gi ming gi yi ge nyid sa bon du rtsa ba'i rgyud du mthong ba nyid kyi phyir ro / /
des na mo ha rA ti la sogs pa'i sngags sa bon du gyur pa rgyud du nye bar bstan pa'i phyir sa la sogs pa'i rang bzhin la dgod do zhes so / /
de bzhin du yul gzugs rnam pa gsum la sogs pa rnams kyang gzugs rdo rje ma la sogs pa'o zhes so / /
'di rnams 'dir nye bar blangs pa med pa'i phyir ci ltar dgod ces 'dri na bden te sgrub pa chen por sa snying la sogs rnams kyis zhes pa la sogs pas gsal bar 'gyur ro zhes phyi mar ro / /
da ni mi bskyod pa rjes su zhugs pas sngar gsungs pa'i tshigs su bcad pa gnyis kyis lhan cig sbrel lo / /
de nas dgod pa zhes bya ba la sogs pa ni /
phung po la sogs ji bzhin rim / /
zhes pa'i mthar thug pa'i gzhung mthar gyis thams cad bdag gis rnam par bshad do / /
'dis sku'i dkyil 'khor rdzogs par 'gyur zhes te shin tu rnal 'byor ro / /
da ni rnal 'byor chen po bstan par 'dod nas /
spyi bo'i dbus su gnas zhes bya ba la sogs pa gsungs te /
bdag po rab tu sbyor ba yi / /
zhes bya ba ni bshad ma thag pa las spyi bo'i dbus su gnas pa'i zla ba'i dkyil 'khor /
de'i steng du oM yig de las spyan ma rnam pa sna tshogs pa dang sku'i rdo rje bsam par bya'o zhes sbrel lo / /
de dbus zhes bya ba la sogs pas ni rnam par snang mdzad kyi tshogs kyi dbus su bdag po ste gtso bo gcig tu gyur pa bsam par bya'o zhes pa ni go sla'o / /
sangs rgyas sku 'chang ba zhes bya ba la sogs pa ni sangs rgyas ni dus gsum du bzhugs pa'i de bzhin gshegs pa rnams so / /
de rnams kyi sku de'i bdag nyid kyis 'dzin par byed do zhes pas sangs rgyas sku 'chang ba /
dpal ni spyan ma ste de gang la yod pa de ni dpal ldan no / /
rdo rje gsum ni rdo rje 'chang chen po'o / /
des dbyer mi phyed pa nyid kyi bdag nyid gcig tu gyur pa'o / /
bdag la ste bdag gi lus la byin gyi rlabs kyis gnas te so sor gnas par mdzad du gsol /
sku'i rdo rje can zhes pa ni dang po'i gcig gi tshig gi don la mang po'i tshig ni lung yin pa'i phyir ro / /
de bzhin du gzhan du yang tshigs su bcad pa gnyis la shes par bya'o zhes so / /
phyogs bcur zhes pa'i tshigs su bcad pa 'dis / /
rnam par snang mdzad kyi tshogs mtha' dag la sgom pa pos gsol ba gdab par bya'o / /
de bzhin du 'chad par 'gyur ba'i gsung dang thugs dag la yang ste /
lhag ma ni sngar bzhin no / /
spyan ma zhes bya ba la sogs pa ni gsol ba btab ma thag tu lha'i tshogs gnyis phan tshun snyoms par zhugs pa sngon ma can gyi mchog tu dga' ba'i bde ba nyams su myong bas khu ba dkar po'i rang bzhin gyi rnam par snang mdzad kyi sgo nas zhugs te ye shes kyi sa thob nas 'dod pa mtha' dag rdzogs shing dgyes par gyur par rnam par bsam par bya'o / /
sku gang yin zhes bya ba la sogs pa nas /
oM zhes pa'i mthar thug pa gnyis su med pa'i nga rgyal brtan par bya'o zhes pa ni bsdus pa'i don to / /
de bzhin du gsung dang thugs byin gyis brlab pa dag la rim pa ji lta bar dmar po dang nag po'i khu ba'i rang bzhin gyis gnas ji lta bar rab tu zhugs par rtogs par bya'o / /
lce'i chu skyes pa la sogs pa ni rtsa ba nyid las gsal lo / /
chos zhes bya ba la sogs pa la chos ni 'od dpag med do / /
gsung lam ni gsung gi rang bzhin nyid kyi phyir ro / /
dpal ni gos dkar mo ste de dang ldan pa nyid kyi phyir dpal ldan no / /
rdo rje gsum zhes bya ba la sogs pa ni snga ma bzhin no / /
rdo rje chos gang nyid ces bya ba la sogs pa la /
gang zhes pa ni gang zhig ces thob pa la tshig tshig ma yin pa'o / /
ci 'dra ba nges par brjod pa ni nges pa'i tshig ste /
de'i phun sum tshogs pa'i rgyun gang yin pa ni nges tshig phun sum tshogs pa ste /
nges tshig smos pa nye bar mtshon pa des chos dang don dang spobs pa rnams kyang gzung ngo / /
bdag gi tshig kyang de 'dra zhing ni de 'dra ba'i gsung ngo / /
chos 'dzin pa dang 'dra ba zhes pa ni chos 'dzin pa lta bur shog ni gyur cig go / /
'dis sgra ma lus pa rnams rjod par byed pas phun sum tshogs pa zhes bstan no / /
snying gar dgod ces bya ba la sogs pa ni go sla'o / /
der ni zhes pa ni ri bong can gyi gzugs la hUM yig las skyes pa'i rdo rje ze'u 'brur slar yang sa bon 'od zer lnga dang ldan pa zhes pa man ngag go / /
de nas zhes bya ba la sogs pa ni slar yang go sla'o / /
rdo rje thugs 'chang zhes bya ba la sogs pa la /
rdo rje lta bu'i thugs ni rdo rje'i thugs te 'khor ba dang mya ngan las 'das pa dag tu ma 'dres pa nyid kyi phyir de lta bur gyur pa'i thugs 'chang bar byed do zhes pas rdo rje thugs 'chang ste mi bskyod pa'o / /
mA ma kI dang yang dag par ldan pa nyid kyi phyir dpal ldan no / /
rdo rje gsum zhes bya ba la sogs pa ni snga ma bzhin no / /
kun du bzang po'i thugs gang yin / /
gsang ba pa'i dbang zhes bya ba la sogs pa la gsang ba ni gnyis su med pa'i ye shes so / /
de sgrogs par byed do ston par byed do zhes pas gsang ba pa ste rnam par snang mdzad la sogs pa rnams so / /
dbang por byed do zhes pas dbang bo ste gsang ba pa rnams kyi dbang po de kho na nyid ston pa po rnams kyi gtso bor gyur pa zhes pa'i don to / /
blo ldan pa ni blo ni reg bya rdo rje ma'o / /
de gang la yod pa de ni blo ldan de rnam pa 'di lta bu'i mi bskyod pa'i thugs gang yin pa'o / /
bdag gi sems kyang de 'dra zhing / /
rdo rje 'dzin dang mtshungs par shog ni rdo rje 'chang lta bu'i'o / /
oM sar+b+ba ta thA ga ta tsit+ta zhes bya ba la sogs pa nas /
dam tshig sems dpa' bsam par bya / /
zhes pa'i mthar thug pa rtsa ba nyid las rtogs sla bar bshad do / /
snying ga'i dbus gnas phra mo yi / /
ye shes sems dpa' rnam bsgom bya / /
zhes pa la sogs pa la snying ga'i dbus su gnas pa'i ste rdzogs pa dam tshig sems dpa'i thugs kar phra mo ste nas 'bru'i tshad tsam kha dog dmar po phyag gnyis pa zhal gcig pa rang snang gi shes rab ma la 'khyud pa /
rdo rje dang rdo rje dril bu 'dzin pa /
sna tshogs pad+ma'i steng du zla ba'i gdan la ye shes sems dpa'i bsgoms nas de'i thugs kar dgod ces pa ni de'i snying gar zla ba'i dkyil 'khor gyi steng du hUM las skyes pa'i rdo rje la ni hUM gi yi ge oM yig la sogs pas yongs su bskor ba ting nge 'dzin sems dpa'i ming can bsgom par bya'o / /
de bzhin du rnam par snang mdzad la sogs pa'i rnal 'byor pas /
oM yig la sogs pa las skyes pa'i rang gi stan gyi steng du /
oM yig la sogs pa las skyes pa rang gi mtshan ma'i dbus su oM yig la sogs pa bsam par bya'o zhes pa'o / /
de'i rjes su slar yang dbu rgyan la rdo rje 'chang chen po sku mdog dkar po zhal gcig pa phyag gnyis pa rdo rje dbyings kyi dbang phyug ma dang lhan cig kha spyor gyi sbyor bas byang chub kyi sems 'dzag pa'i rgyun rnams kyis lus thams cad tshim par byed par bsam par bya'o zhes pa ni man ngag go / /
rnal 'byor chen po ste 'dis rang gi don phun sum tshogs pa mngon par brjod do / /
da ni gzhan gyi don phun sum tshogs pa'i ched du phyag rgya sgrub pa brtsam par bya ste /
bu mo rnyed nas zhes bya ba la sogs pa la /
'dod par bya ba'i gzugs nyid kyi phyir bu mo yangs pa bden pa gnyis kyi bdag nyid can gyi mig ste /
phyag rgya chen po gang yin pa de ni mig yangs so / /
'di nyid kyi khyad par gzugs dang lang tshos brgyan /
sngo bsangs ut+pal sngon po'i 'dab / /
ces so / /
btso blag mkhan ni zhes pa ni chos kyi sbyin pas gdul bya'i dkyil 'khor pa rnams la mi bskyod pa'i rang gi rigs kyi yan lag can mas rjes su zhen par byed do zhes pa'i don to / /
legs par bslabs pa ni skal ldan ma'i'o / /
de nyid kyi phyir sgrub pa po la gus te mnyes gshin pa'o / /
de ltar khyad par du 'phags pa'i phyi rol gyi lus can ma blangs pa ste /
yang dag par bzung nas mdun du bzhag ste /
der tha mal ba'i dngos po bsal nas 'chad par 'gyur ba'i ye shes kyi phyag rgya dang 'dra bar zhal gcig pa phyag gnyis pa sku mdog dkar mor rnam par bsgom par bya'o / /
ye shes kyi yan lag can ma nyid de 'dra ba ni /
snying la gnas pa'i lha mo che / /
rnal 'byor pa yi rnal 'byor 'bebs / /
sangs rgyas kun gyi skyed mdzad ma / /
rdo rje dbyings kyi dbang mor bshad / /
ces so / /
phyi dang nang gi bdag nyid can gyi phyag rgya ma nges par bsams nas /
phung po dang khams dang skye mched la sogs pa rnams la rnam par snang mdzad la sogs pa'i sa bon oM yig la sogs pa dgod par bya'o / /
'dir ni khyad par yod de lag pa la sogs pa'i yan lag rnams la hUM yig las skyes pa'i khro bo'i rgyal po rnams rnam par dgod par bya'o / /
reg bya rdo rje ma la rjes su zhugs pas bdag nyid kyi gzugs kyi phyag rgyar bsgoms nas rdo rje pad+ma 'du bya ba sngon du 'gro bas rjes su chags pa'i nga rgyal gyis 'khyud pa dang 'o bya ba la sogs pas byas nas hUM yig brjod cing /
mchog gi rnal 'byor pa 'od dpag med kyi sbyor bas btsun mo'i las la gnas par 'gyur ro / /
de nas snang ba la sogs pa ye shes gsum po gsal bar nyams su myong bas rang gi lus la gnas pa'i de bzhin gshegs pa rnams yang dag par bskul te bde ba chen po'i ngo bo byang chub kyi sems 'dzag pa'i gnas skabs su rdo rje'i kha'i bu gar phaT yig ser po'i sngags kyis byang chub kyi sems pad+ma'i dbus su phyung ste /
de ma thag don yod grub pa'i nga rgyal gyis rang gi lus la gnas pa'i sangs rgyas dang byang chub sems dpa' rnams mchod par bya ste nam mkha' lding gi phyag rgyas so / /
rgyud gzhan du yang gsungs pa /
bdud rtsi lce yis blangs nas ni / /
gtsang ma'i ched du stobs kyi yang / /
zhes so / /
oM sar+b+ba ta thA ga ta zhes bya ba la sogs pa ni rtsa ba nyid las go sla'o / /
'dis ni 'di skad brjod pa yin te /
oM yig spyi bor bsam par bya /
zhes bya ba nas brtsams te /
oM sa spru ta thA ga ta pU dza zhes bya ba'i mthar thug pa rtsa ba'i gzhung gi go rims kyis bdag gis thams cad rnam par bshad do / /
'dis dga' ba dang bde ba'i mthar thug pas ting nge 'dzin rgyal po mchog ces bya ba dang po'i ting nge 'dzin to / /
da ni gzhan gyi don phun sum tshogs pa'i ched du srid pa skyed pa'i rim pa sgom pa pos dkyil 'khor gyi 'khor lo yang dag par dbyung bar bya'o / /
ji ltar ji snyed nyid lus la dgod pa de nyid chung bas bsgom par bya'o zhes bshad pa'i rgyud rdo rje phreng bar bshad pa nyid kyi phyir ro / /
rang sngags yi ge las rdzogs pa / /
zhes bya ba sogs pa 'di'i don ni shes rab kyi pad+ma'i dbus su sa bon sum cu so gnyis kyi bdag nyid can byang chub kyi sems kyi rang bzhin hUM yig la sogs pa bltas nas de nas rang gi sngags kyi yi ge hUM yig des rdzogs pa'o / /
rdo rje gsum gyis byin brlabs bdag /
ces pa bdag gi ba'i sku dang gsung dang thugs byin gyis brlabs pa ni rdo rje gsum gyi bdag nyid zhe sdang rdo rje'i gzugs su mngal du bskyed par bya ste thugs rdo rje'o / /
yang na ye shes kyi yan lag can ma'i phyogs la ni dngos su byang chub kyi sems byin pa nyid yang dag par 'byung ba ma yin no zhes byas nas /
sngags gcig pus sprul pa nyid kyi lha sum cu so gnyis kyi dkyil 'khor gyi 'khor lo rdzogs pas rdzogs par bya'o / /
rnam par gzhag par gsungs ba yang byang chub kyi sems sam /
sngags gcig pus sprul pa las shes so / /
'dir gsungs pa yang /
sgra tha dad ma yin pa'i rim pa la'o / /
badzra d+h+r-i ka sngags las rdzogs pa'i / /
zhes bya ba la sogs pa la mngon par byang chub pa rnam pa lnga ston par byed pa'i rdo rje 'chang bar byed pas badzra d+h+r-ika go / /
yang na bden pa gnyis kyi bdag nyid can gyi rdo rje'i ye shes 'dzin par byed do zhes pas /
badzra d+h+rika ste 'byin pa'i sngags ni /
sngags nyid mtshon par bya'o / /
des rdzogs pa'o zhes pa'o / /
gang las na thog mar shes rab kyi pad+ma rang gi sngags kyi yi ge mi bskyod rdo rje can du rdzogs pa'i gzugs gang yin pa de mdor bstan pa dang de rgyas par bshad pas slar yang rdzogs pa'o zhes gsol lo / /
de'i slad du 'chad par 'gyur ba'i thugs ka nas te /
lha mo'i mngal nas bshad ma thag pa'i sngags kyis phyi rol du dbyung bar bya'o zhes sbrel lo / /
de bzhin du 'chad par 'gyur ba'i /
dzi na dzikasngags las rdzogs pa / /
zhes bya ba la sogs pa rnams su bshad pa 'di'i rim pa mkhas pas rnam par shes par bya'o / /
kha cig rang sngags yi ge badzra d+h+r-i ka la sogs pa'i sngags te des mi bskyod pa la sogs pa rnams rdzogs par 'gyur ro zhes gang 'dri bar byed pa de bsam par bya'o / /
ci'i phyir na re zhig rnam par gzhag pa las badzra d+h+r-i ka la sogs pa'i sngags 'byin pa'i sngags kyi rnam par gzhag pa gsungs pa zhes klu'i blo'i zhabs kyis bstan pa nyid kyi phyir ro / /
yang na 'di nyid du / /
maiM th+liM sa bon las rdzogs pa / /
byams pa sa yi snying po dag / /
ces gsungs pa'i phyir ro zhes sems so / /
mi bskyod rdo rje can zhes bya ba la sogs pa ni zhe sdang rdo rje can no / /
ral pa zhes bya ba la sogs pa ni go sla'o / /
mi bskyod pas ni dbu rgyan byas / /
zhes pa ni tshig 'di'i lhag ma med par bdag cag gi bshad pa ni 'chad par 'gyur ba'i ye shes 'khor lo'i de ma thag tu 'chad par 'gyur bas bdag gis 'dir ma bshad de rang bzhin med pa nyid kyi phyir ro / /
mi bdag 'khyil ba lta bu zhes pa ni mu men lta bu'o / /
gnag dang dmar dang dkar ba'i zhal / /
zhes pa ni ji ltar rigs pas sku gsum rnam par dag pa'i drag po dang zhi ba dang 'dod chags chen po'i zhal gsum rnam par mdzes pa'o / /
rgyan rnams thams cad yang dag rdzogs / /
zhes pa ni 'khor los sgyur ba'i cha byad 'chang ba nyid kyi phyir ro / /
phyag drug ces pa ni pha rol tu phyin pa drug rnam par dag pa nyid kyi phyir ro / /
rdo rje zhes bya ba la sogs pa ni de bzhin gshegs pa drug gi mtshan ma rnams te /
de'i bdag nyid kyi 'chang ba rnams ni de bzhin gshegs pa drug gi rang gi ngo bo so sor sgrub pa'i ched du dkyil 'khor gyi bdag po nyid yin pa'i phyir zhes pa 'dis 'di gsungs so / /
ci ste yang pad+ma nag po'i bshad pa byed par 'dod pa ni /
'phags pa klu'i blo'i zhabs kyis sbyar ba'i rnam par gzhag pa'i gzhung gi bshad pa rab tu sbyin pas de mi gnas pa nyid do zhes dgongs so / /
'di ni lha mo'i mngal du gnas pa'i zhe sdang rdo rje de khyad par du thams cad bya'o / /
rnam par gzigs nas ni zhes bya ba nas /
spyan snga nas ni 'dug par 'gyur / /
zhes pa'i mthar thug pa ni rtsa ba las ches gsal bar bshad do / /
rjes su zhugs zhes bya ba la sogs pa la mdun du 'khod pa'i zhe sdang rdo rje de rnam par snang mdzad kyi lam nas snying gar rjes su zhugs te /
rang gi lus zhe sdang rdo rje'i gzugs bsgom par bya'o / /
sngar gyi gzugs mi bskyod pa'i gzugs su yongs su gyur te /
in+d+ra nI la'i 'od 'bar ba ni rin po che thams cad kyi rang bzhin dang ldan pa'i phyir ro / /
nyi ma'i dkyil 'khor dbus na bzhugs te zhe sdang rdo rje'o / /
rgyu 'dis hUM las skyes pa'i nyi ma'i dkyil 'khor la hUM las skyes pa'i rdo rje nag po rtag tu 'char ba'i mar me chen po lta bu mi shes pa'i mun pa rnam par 'joms par byed pa'i don du snang ba'i phung po'i rnam pa ting nge 'dzin sems dpa' zhes bya ba /
de bzhin gshegs pa lnga'i sa bon dang yang dag par ldan pa bsgom par bya'o zhes bya ba ni man ngag go / /
dpa' bo rang gi phyag rgyas 'khyud / /
ces bya ba ni reg bya rdo rjes 'khyud pa'o / /
'dis zhe sdang rdo rje'i ting nge 'dzin la gnas pa'i rnal 'byor pas /
rnam par snang mdzad la sogs pa'i / /
dkyil 'khor thams cad spro bar bya / /
zhes sbrel lo / /
dzi na dzika ces pa ni rgyal bar byed pa'i ngang tshul ni rgyal ba ste rnam pa bcu gnyis pa'i chos kyi 'khor los bdud rnams las rgyal bar byed do zhes pas rgyal ba rgyal lo / /
yang na rdo rje lta bu'i ting nge 'dzin gyis bdud bzhi zil gyis gnon pa'i phyir rgyal ba rgyal lo / /
dkar dang gnag dang dmar po'i zhal / /
zhes bya ba la sogs pa ni bcom ldan 'das de nyid mdun du zla ba'i 'khor lor bzhugs par byed de bzhugs so zhes bya ba dang sbrel lo / /
rat+na d+h+r-i ka ces bya ba ni bsam pa thams cad yongs su rdzogs par byed pa'i rin po che 'chang bar byed do zhes pas rin chen 'chang ngo / /
yang na yang dag pa'i mtha'i rin po che 'chang bar byed do zhes pas rin chen 'chang ngo / /
ser dang gnag dang dkar po'i zhal / /
zhes pa ni rtogs par sla'o / /
nga rgyal gnas la gnas pa rnams / /
zhes bya ba ni nor gyis dregs shing snyems pa'i sems can rnams sbyin pas dul bar byas nas nga rgyal rnam par dag pa'i go 'phang la yang dag par bzhag ste bcom ldan 'das kyi g.yas kyi ngos su bzhugs so / /
A ro l-ika ces pa ni /
A ni kun nas so / /
ro ni 'khor 'gro bar byed do zhes pas A ro l-ika go / /
yang na ro zhes pa ye shes gsum mo / /
de las don dam pa'i bden par bgrod bar gyur pa'o zhes pas A ro l-ika go / /
dmar dang gnag dang dkar ba'i zhal / /
zhes pa ni gsal lo / /
snying ga'i phyogs gnas pa /
g.yas pa yi ni 'byed par mdzad / /
ces pa ni khyad par pad+ma'i sgra nye bar blangs pa'i phyir pad+ma dmar po nyid du rtogs par bya'o / /
pradz+nyA d+h+r-i ka ces pa ni rab tu rnam par 'byed pa'i mtshan nyid ni shes rab bo / /
de 'dzin par byed do zhes pas shes rab 'chang ngo / /
yang na shes rab ni zla bar snang ba'o / /
de khams phra bas nam mkhar 'dzin par byed do zhes pas shes rab 'chang ngo / /
ljang dang gnag dang dkar ba'i zhal / /
zhes pa dang /
phyag drug ces pa la sogs pa ni go sla'o / /
'od zer rnam par 'phro zhes pa ni 'di 'bar ba dang ldan pa'o zhes brda sprod par byed do / /
rigs ni lnga po 'di rnams 'byung / /
'dod dang thar pa rab sgrub byed / /
ces pa ni phung po lnga'i rang bzhin rigs 'di rnams 'dod pa nye bar longs spyod pas thar pa rab tu sgrub par byed pa po rnams su 'gyur ro / /
slar yang rnam par snang mdzad la sogs pa rnams kyi nye bar longs spyod pa'i ched du lha mo bzhi po 'byin par byed de de'i phyir gsungs pa mo ha ra ti zhes pa ni gti mug ni rnam par snang mdzad do / /
de la dga' bas gti mug dga' ma'o / /
yang na gti mug rnam par dag pa la dga' bas gti mug dga' ma'o / /
dbyung bar bya zhes pa ni mngal du rdzogs par bya'o / /
spyi bor rnam par snang mdzad kyis mtshan zhes bya ba la ci ltar re zhig 'khor lo'i dbang phyug gis sprul pa'i spyan ma la sogs pa rnams 'khor lo'i dbang phyug nyid kyis rgyas 'debs par byed par rigs te /
pha dang bu'i rigs las so / /
pha yang bcom ldan 'das dkyil 'khor gyi bdag po rdo rje 'chang chen po nyid do zhe na /
bden te rigs kyi dbang po rnams kyi 'di bdag por gyur pa nyid ni bcom ldan 'das te /
de bzhin du yang rigs kyi dbang po nyid kyis rgyas 'debs par brjod de /
rigs 'chol bsgom pa'i sbyor bar dngos grub tu mi 'gyur ba'i phyir ro / /
shar gyi grwar ni me'i mtshams su bzhugs par gyur pa ni nye bar 'khod ba'o / /
dwe Sha ra ti zhes pa ni mi bskyod pa ste de la dga' bas zhe sdang dga' ma'o / /
yang na nyon mongs pa zhe sdang rnam par dag pa la dga' bas zhe sdang dga' ma'o / /
gnag dang dkar dang dmar ba'i zhal / /
zhes pa ni go sla'o / /
bden bral du ni bzhugs par gyur / /
ces te 'dir gdan ma brjod pa ci zhe na /
mA ma kI nges pa med pa'i phyir te gang gi tshe rin po che'i rigs yin pa de'i tshe rin po che'i stan no / /
da lta ni rdo rje'i rigs yin pa de'i tshe nyi ma'i stan kho na'o / /
rA gar ti zhes pa ni 'dod chags ni 'od dpag med /
de la dga' bas 'dod chags dga' ma'o / /
yang na 'dod chags rnam par dag pa la dga' bas 'dod chags dga' ma'o / /
dmar dang gnag dang dkar ba'i zhal / /
zhes bya ba la sogs pa ni go sla'o / /
badzra ra ti zhes pa ni rdo rje ni don yod grub pa'o / /
de la dga' bas rdo rje dga' ma'o / /
yang na rdo rje ye shes la dga' bas rdo rje dga' ma'o / /
ljang dang gnag dang dkar ba'i zhal / /
zhes pa la sogs pa ni go sla'o / /
rnal 'byor pas ni rim gnyis par / /
gzugs rdo rje ma la sogs pa dbyung zhes pa la sogs pa ni /
gzugs su gzugs brnyan du bya zhes pa 'dis gzugs so / /
mnyan par bya zhes pas sgra'o / /
bsnam par bya zhes pas dri'o / /
myang bar bya zhes pas ro'o / /
reg par bya zhes pas reg bya'o / /
rdo rje'i sgras ni ting nge 'dzin gyi gzugs la sogs pa rnams rnam par dag pa nyid kyi phyir gzugs rdo rje la sogs pa rnams so / /
da ni gzugs la sogs pa'i yul nyams su myong ba'i ched du rang gi ming kho nas gzugs rdo rje la sogs pa'i lha mo bzhi po rnams phyung ngo / /
'dir ni sgra rdo rje la rin chen 'byung ldan gyis rgyas btab pa nyid kyi phyir rin po che'i gdan nyid do / /
de bzhin du rim pa gsum par yang shar gyi ni /
snam bur zhes bya ba la sogs pa nas kun du bzang po dag ces pa 'di'i bshad pa ni mig gi skye mched la sogs pa'i rang bzhin gyis so / /
byams pa sa yi snying po dag /
ces bya ba la sogs pa byang chub sems dpa' rnams kyi rang rang gi sa bon las rdzogs pa rnams kyis dbyung ba'o / /
'di rnams kyi sa bon ni rtsa ba nyid las rtogs par sla'o / /
rkang med dang rkang gnyis dang rkang bzhi la sogs pa'i sems can rnams la byams pas dmigs pa nyid kyis byams pa'o / /
sa bzhin du g.yo ba med pa'i ting nge 'dzin /
de nyid snying po ste nang gang gi yin pa de sa'i snying po'o / /
ye shes lnga'i rang bzhin gyi rdo rje 'dzin par byed do zhes pas phyag na rdo rje'o / /
nam mkha' sgrib pa med pa'i ye shes de nyid snying po yin pas nam mkha'i snying po'o / /
ting nge 'dzin gyi dbang las 'jig rten rnams kyi dbang phyug yin pas 'jig rten dbang phyug go / /
'od gsal ba'i ting nge 'dzin las langs nas yid du 'ong ba'i dpal ni 'jam dpal lo / /
sgrib pa ni nyon mongs pa'o / /
sgyu ma lta bu'i ting nge 'dzin gyi stobs las rnam par sel bar byed do zhes pas sgrib pa thams cad rnam sel lo / /
kun nas mdzes par byed cing bzang po ni kun du bzang po'o / /
'di rnams dbu rgyan rang gi mgon / /
zhes bya ba la sogs pa la /
'di rnams te bshad zin pa'i byang chub sems dpa' byams pa la sogs pa gang yin pa de rnams kyi rang gi mgon po'i sgras rnam par snang mdzad la sogs pa rnams mngon par 'dod de de rnams kyis rgyas btab pa'o / /
sku mdog la sogs te /
dkar po la sogs pa'i kha dog dang ldan pa ni de dang mtshungs par slar yang blta bar bya'o / /
phyag dang mtshon cha rnams kyang ni / /
zhes bya ba la sogs pa la dang ni 'dir kun nas bsdus pa la'o / /
kyang gi sgras gdan zung ngo / /
rang rang gi ni bdag po mtshungs ni byams pa la sogs pa'i byang chub sems dpa' rnams mtshungs par 'gyur ro / /
ci las na de'i sa la son pa nyid kyi phyir ro zhes pa man ngag go / /
byams pa 'ba' zhig g.yas na zhes bya ba la sogs pa la g.yas na ste phyag g.yas pa'i 'khor lo'i gnas su klu shing gi me tog bsnams par mdzad do zhes pa'i don to / /
skye mched rnam sbyong mdzad ces bya ba la sogs pa ni go sla'o / /
lag pa la sogs pa'i yan lag gi rang bzhin gyis khro bo bcu po rnams dbyung ba ni /
ya mAn+ta kr-ita sngags las byung / /
zhes bya ba la sogs pa nas /
sa 'og tu de bzhugs so zhes pa'i mthar thug pa'i gzhung gi dum bu dag gi nang du khro bo bcu po rnams kyi khyad par gyi tshig ches mang po yod de /
ches mang pa'i tshig de rnams la tshig cung zad cung zad rnam par dbye ba 'phags pa'i rjes su 'brangs nas bdag gis bri bar bya ste de ni blo byang ba mkhas pas khong du chud par bya'i /
tshig gzhan rnams kyi rnam par bshad pa gang yin pa de ni rtsa ba nyid las rtogs sla bar mthong nas ma byas so / /
gshin rje ni dmyal ba'o / /
de bcom ldan 'das kyi khro bo chen po'i ting nge 'dzin gyis mthar byed do 'joms par byed do zhes pas ya mAn+ta kr-ita do / /
yang na gshin rje ni rmongs pa'i mun pa ste ma rig pa'i bdag nyid do / /
de don dam pa'i bden pas mthar byed de 'joms par byed do zhes pas gshin rje mthar byed do / /
gnag dang dmar dang dkar ba'i zhal / /
zhes pa la sogs pa ni dang po'i zhal ni nag po'o / /
g.yon pa'i zhal ni dmar po'o / /
g.yas pa'i zhal ni dkar po'i zhal lo / /
shar phyogs su bzhugs par byed ces pa ni shar sgor gnas par gyur pa'o / /
pra dz+nyA r+n+ta kr-ita ces bya ba la sogs pa ni shes rab kyis nyon mongs pa 'joms par byed do zhes pas shes rab mthar byed do / /
yang na shes rab ni rnam par rtog pa'i bdag nyid do / /
de 'od gsal du zhugs pas mthar byed do / /
shes pas shes rab mthar byed do / /
sbrul gyis brgyan zhes pa ni bshad zin pa dang 'chad par 'gyur ba'i khro bo rnams kyi'ang 'di khyad par du khong du chud par bya'o / /
gshin rje'i phyogs su bzhugs par byed / /
ces bya ba ni lho'i sgor bzhugs par 'gyur ro / /
pad+mA n+ta kr-i ta ces pa ni pad+ma chus ma gos pa bzhin du nyon mongs pas gos par gyur pa nyid ma yin pa'i phyir de nyid kyis 'joms par byed do zhes pas pad+ma mthar byed do / /
yang na pad+ma ni skye gnas so / /
mtha' ni nang ste der dbang po gnyis kyis snyoms par 'jug pa'i thabs kyi mchog tu dga' ba'i bde ba byed do zhes pa skyed par byed do zhes pa ste pad+ma mthar byed do / /
chu lha'i phyogs su bzhugs par byed / /
ces pa ni nub kyi sgor bzhugs par gyur pa'o / /
bi g+h+nAn+ta kr-ita ces bya ba la sogs pa ni bgegs rnams mthar byed do zhes pa rnam par 'joms par byed do zhes pas bgegs mthar byed do / /
yang na bgegs ni khams bzhi po rnams so / /
de rnams zad pa dang 'phel ba dag gis lus la gzir bar byed pa'i phyir bgegs rnams te de rnams thabs kyi ye shes shar bas rnam par 'joms par byed do zhes pas bgegs mthar byed do / /
sngo dang dmar dang dkar ba'i zhal / /
zhes bya ba la sogs pa ni zhal dang po sngon po'o / /
g.yon pa dmar po nyid do / /
thams cad kyi tshe g.yas pa'i zhal ni dkar por yang khong du chud par bya'o zhes pa 'di'i don yongs su bshad par bya'o / /
lus ngan phyogs su bzhugs par byed / /
ces pa ni byang gi sgor bzhugs par gyur pa'o / /
mi g.yo ba yang zhes bya ba la sogs pa la 'jig rten gyi kun du spyod pa brgyad rnams la rtag tu rab tu g.yos pa'i thugs rnams rdo rje lta bu'i ting nge 'dzin gyis nges par sems par byed do zhes pas mi g.yo ba'o / /
in+d+ra nI la'i 'od ces pa la sogs pa ni dper na nor bu in+d+ra nI la'i 'od 'bar ba de bzhin no / /
Tak+ki rA dza zhes pa ni Tak+ki ni 'dod pa'i'o / /
des mdzes par bya 'bar bar bya rnam par dag par bya'o zhes pas Tak+ki rA dza'o / /
phyag gnyis rdo rje hUM mdzad kyi / /
phyag rgya dag ni 'ching bar mdzad / /
ces pa ni 'dir gsungs pa shes rab la 'khyud pa'i tshul gyis khu tshur gnyis bcings nas mthe'u chung gnyis rab tu brkyang ste phan tshun 'dud nas sdigs mdzub gnyis rab tu brkyang bar bya'o / /
de'i rjes su mthe bo gnyis po dag gi steng nas gung mo dang ming med gnyis kyis mnan pa ni rdo rje hUM mdzad kyi phyag rgyar 'gyur ro / /
nI la daN+DaM zhes pa ni nI la sems can rnams kyi sdig pa'o / /
daN+Da ni der tshar gcod par byed do zhes pas nI la daN+Da'o / /
rlung gi phyogs su bzhugs par byed / /
ces pa ni rlung gi grwar bzhugs par gyur pa'o / /
ma hA ba laM zhes pa ni don dam pa'i bden pa'i stobs las sems can rnams kyi nye ba'i nyon mongs pa nyed par byed do zhes pas na stobs po che'o / /
uSh+NI Sha tsa kraM /
zhes pa ni sems can rnams kyi khams gsum pa las 'das pa'i ye shes rab tu sbyin pa'i phyir gtsug tor 'khor los sgyur ba'o / /
tshangs pa'i gnas su de bzhugs par byed do / /
sum+b+ha rA dza zhes pa ni phyogs bcu'i bgegs kyi tshogs rnams drangs shing phur bus btab ste nges par gdul bar byed pas na nges par gnod mdzes so / /
lha ni sum cu gnyis rang bzhin / /
kun gyi dkyil 'khor phyung nas ni / /
zhes bya ba la sogs pa ni de ltar sems dpa' gsum gyi bdag nyid can gyi dkyil 'khor gyi 'khor lo gzhug pa dang /
mngon par dbang bskur ba la sogs pa rim pa 'dis nan tan du bya'o / /
de la rim pa ni 'di yin te rang gi snying ga'i sa bon gyi 'od zer gyis ye shes kyi 'khor lo bkug ste /
mdun gyi nam mkhar bltas nas zhabs bsil la sogs pa phul te yang dag par mchod nas dzaHhUM baM hoHzhes pa'i sngags kyis tshul bzhin du dgug pa dang gzhug pa la sogs pa byas nas dam tshig gi 'khor lo la ye shes kyi 'khor lo chu dang 'o ma bzhin du nges par gzhug par bya'o / /
slar yang de bzhin nyid du rang gi snying gar gnas pa'i sa bon gyi 'od zer rnams kyis spyan drangs pa'i de bzhin gshegs pa lnga rnams ye shes kyi chus gang ba'i bum pa thogs pa rnams dang spyan ma la sogs pa'i lha mo rnams kyang nam mkhar bltas nas mngon par dbang bskur bar sngags pas gsol ba gdab par bya'o / /
de yi rjes su sangs rgyas lnga / /
mngon par dbang bskur rin chen che / /
zhes bya ba la sogs pa'i tshigs su bcad pa klog par byed cing /
tsu ta la sogs pa'i yal 'dab kyis mngon par dbang bskur bar bya'o / /
de nyid du sku gcig la spyan ma la sogs pa'i lha mo rnams kyis bkra shis kyi tshigs su bcad pas bkra shis par byed do / /
dbang bskur ba'i de ma thag tu me tog gi char dang /
rnga bo che'i sgra sgrogs par byed pas dga' bar byed do / /
phyi nas lha sum cu so gnyis po rnams kyi rigs kyi dbang phyug gang dang gang yin pa'i rgyas 'debs pa de dang des dbu la mtshon par khong du chud par bya'o zhes so / /
'o na te phyung ba'i dkyil 'khor du 'phags pas rgyas btab par gsungs pa ma yin nam zhe na /
de nyid du thos pa'i yongs su rdzogs pa'i lha'i sku thob nas mi 'gyur ba'i mngon pa'i nga rgyal can man ngag log pa bsrung bar mngon par brjod do / /
des rgyas 'debs pa 'phags pa'i dgong pas mngon par dbang bskur ma thag tu gang rgyas 'debs shes so / /
'di'i bar ma chad par lha'i de kho na nyid phra mo'i sbyor ba brjod pas sna'i rtse mor yungs kar zhes bya ba la sogs pa gsungs pa /
sna'i rtse mor te rang gi rdo rje'i bug par yungs kar te thig le dkar po bsam par bya'o / /
de nyid du yungs kar la ste thig le dkar po'i dbus su btags pa ste rnal 'byor goms par byed pa pos 'gro dang mi 'gro bcas te khang pa brtsegs pa dang lhan cig pa'i dkyil 'khor 'khor lo sgyu ma lta bu nyid yin pa'i phyir ma 'dres par bsgom par bya'o / /
'di'i don theg pa chen po'i mdo sder yang dgongs pas bshad de nges par bstan par gyur pa ni /
skra yi khyon gcig la gang sangs rgyas ni / /
rnam mang gang+gA'i rlung gi bye snyed bzhugs / /
zhes bya ba dang /
bzang po spyod par yang /
rdul gcig steng na rdul snyed sangs rgyas rnams / /
sangs rgyas sras kyi dbus na bzhugs pa dag /
ces so / /
yang na ut+pa la sngon po'i kha dog can gyi rdo rje nas 'bru'i tshad tsam de nyid du mi bskyod pa'i rnal 'byor pas bsgom par bya'o / /
de bzhin du rnam par snang mdzad la sogs pa'i rnal 'byor pa'i sna'i rtse mo dang lha mo'i pad+ma'i sna'i rtse mor bshad ma thag pa bsam par bya'o / /
yang na tsa na ka'i 'bru'i tshad kyis 'khor lo la sogs pa'i mtshan ma bsgom par bya'o zhes bya ba ni man ngag go / /
ye shes gnas ni 'jig rten las 'das pa'i ye shes kyi rgyur gyur pa'o / /
nyams dga' ba ni dga' bar bya ba ste dbang po'i gzhu ltar dkar po la sogs pa'i kha dog dang ldan pa nyid kyi phyir ro / /
gsang chen ni gzhan rnams kyi spyod yul ma yin pa'o / /
ye shes kyis brtags pa ni mdor byas kyi rim pa sgom pa po'i ye shes tsam gyis rang gi ngo bo kha dog lnga zhes bya ba la sogs pa ni rigs lnga las rab tu byung ba'o / /
rin chen chen po zhes pa ni rdo rje la sogs pa'i mtshan ma rin po che ltar rin che ba'o / /
ye shes gnas zhes bya ba la sogs pas rgyu ba dang bcas pa'am mi rgyu ba nyid kyi khyad par thams cad la bya'o / /
de nyid kyi phyir rnam par gzhag par yang gsungs pa yang /
de nyid mthong ba zhes so / /
bsgom par bya ba ni rnal 'byor pas snyoms par zhugs pa las so / /
ting nge 'dzin 'di nyid kyi 'bras bu gsungs pa /
rin chen brtan par gyur nas spro / /
zhes bya ba la sogs pa ste /
gang gi tshe mthong ba'i mtshan ma dang gzung ba'i mtshan ma nye bar skyes pa las shes pa'o / /
de la mthong ba'i mtshan ma ni sems brtan pa nyid do / /
gzung ba'i mtshan ma ni dngos grub kyi mtshan ma'o / /
de'i tshe rdo rje la sogs pa bsgoms pas mi g.yo bar shes nas sgom pa dbang du gyur pa bskyed pa'i ched du spro bar bya'o / /
brtan par ma gyur yongs mi spro / /
zhes bya ba ni bsgom par bya bzhin pa na spro bar mi bya'o / /
rab mchog sprin rnams spro bar bya / /
zhes bya ba ni rdo rje la sogs pa spro bas brtan par byas par gyur pa la sangs rgyas sprin rnams kyang spro bar bya'o / /
sangs rgyas 'bar ba mtshungs 'od kyis / /
zhes bya ba ni dkar po la sogs pa'i kha dog dang ldan pa rnams kyis so / /
'di'i sgom pa'i thabs gsungs pa /
slong mo za bas bzlas mi bya / /
zhes te /
shin tu spros pa med pa'i spyod pa spyad pa'i rnal 'byor pas slong mo'i don du slong mo byin cig ces so sor 'dzin pa rab tu brjod par mi bya ste mngon par brtson pas so / /
slong ba la'ang dga' bar mi bya'o zhes pa ni zas la rab tu zhen par ma gyur cing ji tsam du lus gnas pa tsam du 'gyur ba de tsam gyis chog shes par 'gyur bar bya'o / /
yang na dbye ba ni slong mo'o / /
de la des bzlas par mi bya'o / /
ci rnam pa thams cad du dbye bar dga' bar 'gyur bar bya zhe na /
de'i don gsungs pa /
slong la'ang dga' bar mi bya'o / /
zhes te 'di'i don ni lan gcig gam gnyis sam gsum du rnam par rtog pa'i bgrod pa gang gi tshe dkyil 'khor gyi 'khor lo ches gsal bar mthong ba de'i tshe der son pa'i sems nyid kyis gzhag par bya'o / /
gnas gzhan du gsungs pa yang /
dngos po gang dang gang gis ni / /
mi rnams yid ni yang dag sbyar / /
des de'i rang bzhin nyid 'gyur te / /
nor bu sna tshogs gzugs ji bzhin / /
zhes so / /
de nyid kyi phyir /
sngags kyi yan lag ma nyams bzlas / /
zhes so / /
'dis sems brtan pa nyid las phyi rol gyi rnam par rtog pa ma lus pa stong pa dkyil 'khor gyi 'khor lor sgyu ma lta bu mngon sum du byas pa'i sngags pas so / /
rgyud gzhan du yang gsungs pa /
dzi ma dza la madz+dz+he tsa n+d+ra sa hi na u so sats+tsha na mi ts+tsha /
ti ma so maN+Dal tsak+kA TA tan+ta a sa hA beM sats+tsha zhes so / /
'dis dkyil 'khor rgyal po mchog ces bya ba'i ting nge 'dzin gnyis pa'o / /
da ni yi ge gsum gyi ngag gi bzlas pa'i dbye ba rnam pa gnyis brjod par 'dod nas /
brjod nas rdo rje spro ba ni / /
zhes bya ba la sogs pa gsungs te /
brjod nas ni ngag gi sgos ting nge 'dzin sems dpa'i nA da las blangs nas so / /
rdo rje ni yi ge gsum mo / /
spro bar bya ni phyi rol tu dbyung ba'o / /
'jug pa'i rlung gis de nyid du / /
yang dag bzlas par bya zhes pa ni gong bu'i bzlas pa'o / /
'di ni sangs rgyas thams cad kyi ni de bzhin gshegs pa lnga po rnams kyi yang de kho na nyid las 'di nyid sngags kyi bzlas pa'o / /
'dis ni /
phra mo'i rnal 'byor bzlas pa yang / /
rnam gnyis bya zhes rnam par bshad pa'o / /
de bzhin nyid la gzhug par bya / /
zhes bya ba ni so sor brtan pa'i phra mo'i sbyor bas gang sems tsam nyid du rtogs pa de nyid 'di'i de bzhin nyid la dmigs pa'o / /
de ltar rdo rje 'chang chen po 'od gsal ba'i bdag nyid du mthong nas /
byams pa la sogs pa'i rang bzhin gyis spyan ma la sogs pa bzhir byung ba de dang bral bas gdungs pa'i yid kyis blta bar 'dod nas snying rje dang bcas pas ji ltar smre bar byed pa de bstan pa'i ched du /
dkyil 'khor gnas pa'i lha mo bzhi / /
zhes bya ba la sogs pa gsungs te /
tshigs su bcad pa bzhis ni drug ldan la sogs pa sgeg cing snyan pa'i sna glu'i dbyangs kyis bstod pa sngon du 'gro bas khyod ces mdun na gnas pa bzhin du bltas nas sad par byed do ni slong bar byed pa'o / /
rdo rje'i thugs zhes bya ba la sogs pa ni sems dbang du gyur pa brnyes pa'o / /
khams gsum pa'i chos kyi rgyal srid brnyes pa nyid kyi phyir gnas kyi dbang phyug go / /
sems can khams ni sems can du gyur pa'i bdag nyid can nyid kyi phyir ro / /
dga' ba ni rol pa'o / /
de'i yid du 'ong ba ni tshim pa bskyed pa'i phyir te dga' ba yid 'ong ngo / /
don chen ni mchog tu dga' ba'o / /
de 'dod par byed do rdzogs par byed do zhes pas don chen 'dod pa'o / /
rnam pa de lta bu'i dga' ba yid 'ong don 'dod pas 'khyud pa la sogs pa rnams kyis bdag la 'dod par mdzod de rol par gyis so / /
sems can thams cad skyed pa'i rgyu nyid kyi phyir yab bo / /
sems can rnams kyi phan pa dang bde ba byed pa'i phyir sems can gnyen mchog chen po'o / /
bdag la ste bdag gi son par ro / /
mgon po ni bdag po'o / /
gal te bzhed na'o / /
rdo rje sku khyod ces bya ba sogs pa ni mi 'jig pa'i sku nyid kyi phyir rdo rje'i sku'o / /
sems can mang po dga' ba'i bka'i 'khor lo zhes bya ba ni khyod ni sems can mang po la rjes su phan par mdzad pa'i bka'i 'khor lo rab tu bskor bar mdzad pa nyid kyi phyir ro / /
sangs rgyas don du byang chub don dam phan pa rjes su ston pa zhes pa ni sangs rgyas ni phung po lnga rnams so / /
de rnams kyi don ni kun rdzob kyi bden pa'o / /
byang chub ni don dam pa'i bden pa'o / /
de dag yang dag par sbyor ba las byung ba'i bde ba chen po'i sku ni don dam pa'o / /
des sems can rnams la phan pa'i dgongs bas rab tu ston pa'i phyir phan pa rjes su ston pa'o / /
'dod chags kyis 'dod chags rnam par spyod par byed pas 'dod chags dam tshig /
'dod chags spyod pa'i ngo bo nyid bdag la dges par mdzad du gsol te rol par mdzod cig go / /
khyod ni rdo rje'i gsung zhes pa ni /
ngag gi dbang phyug brnyes pa nyid kyi phyir ro / /
sems can gyi khams kun la phan zhing rjes brtse ba zhes pa ni phul du byung ba'i thugs rje'i bdag nyid do / /
de nyid kyi phyir tshangs ba'i gnas bzhis sems can rnams kyi don mdzad pa'i ched du rtag tu ste dus thams cad du yang dag par rab tu 'jug pa'o / /
bdag la dges par mdzod cig ni shin tu dga' ba'i spyod pas brten pa'o / /
kun nas ni sems can gyi khams kyis so / /
bzang po ni dge ba thob par byed do zhes pa kun du bzang po'o / /
gzhan ni rnam par phyes zin to / /
khyod ni rdo rje'i 'dod pa zhes bya ba ni don yod grub pa'i sgo nas bod pa ste rdo rje dang pad+ma mnyam par sbyar ba las phyung ba'i dkyil 'khor pa'i lha rnams kyis zhe sdang la sogs pa spyod pa'i sems can gyi khams rnam par sbyong bar byed pa'i phyir rdo rje'i 'dod pa'o / /
las kyi rigs kyi bdag po nyid yin pa'i phyir dam tshig mchog go / /
'dod chags spyod pa'i sems can rnams kyi 'dod chags rnam par dag pa'i thabs kyis thar pa rab tu rtsol ba'i phyir phan don che'o / /
shAkya'i rigs las byung ba rnams kyi mchog tu gyur ba nyid kyi phyir yang dag rdzogs sangs rgyas kyi gdung mchog /
yang na bya ba nan tan gyi ye shes kyi rang bzhin gyis 'gro ba ma lus pa'i don mdzad pa'i phyir yang dag rdzogs sangs rgyas kyi gdung mchog go / /
rang dang gzhan gyi rnam par dbye ba nye bar dmigs pa dang bral ba'i de kho na nyid yin yang sems can rnams la rjes su brtse ba nyid kyi phyir mnyam nyid rjes su brtse ba'o / /
de lta bu'i yon tan khyad par du 'phags pas yon tan rin chen mang po'i gter gyur bdag la dgyes par mdzod de brten par mdzod cig go / /
gang gi phyir 'dod chags dang 'dod chags dang bral ba dang 'dod chags bar ma dang 'od gsal ba'i ye shes skyed par byed pa'o zhes bdag nyid bsngags par byed pa'o / /
mgon po gal te de ring bdag ni gson par mchis bzhed na / /
zhes pa ni 'dod chags dang zhe sdang dang gti mug rnam par dag pa'i thabs kyis rdo rje sems dpa'i tshe dang lang tsho stsol bas gson par mdzod cig ces mngon par dgongs so / /
de ltar zhes bya ba la sogs pa ni de ltar tshangs pa'i gnas bzhi'i rang bzhin gyi lha mo rnams kyis yang dag pa'i yon tan brjod pas yang dag par skul bar byed bzhin pa sngon gyi smon lam gyi rgyun gyi shugs las gnyid rab tu sad pa bzhin du stong ba nyid kyi rnal 'byor las rnam par bslang bar gyur pas bzhengs pa'o / /
mgon po ni bdag po mi bskyod la sogs ngo bo'i de bzhin gshegs pa rnams te rnam par snang mdzad la sogs pa rnams 'chad bzhin pa'i tshigs su bcad pa rnams kyis bstod par mdzad do / /
mi bskyod ces bya ba la sogs pa ni nyon mongs pa'i tshogs thams cad kyis mi g.yo bas mi bskyod pa'o / /
rdo rje ni thugs gang yin pa bod par byed pa mi bskyod rdo rje'o / /
de bzhin du ye shes che zhes bya ba la sogs pa yang blta bar bya'o / /
stong pa bzhi'i bdag nyid can nyid kyi phyir ye shes che'o / /
rdo rje ni mi bskyod pa la sogs pa rnams so / /
de rnams la 'dzin par byed do zhes pas rdo rje dbyings so / /
bden pa gnyis kyi rnam par dbye ba yongs su shes pa nyid kyi phyir /
mkhas pa che'o / /
sku'i dkyil 'khor dang /
phyung ba'i dkyil 'khor dang /
don dam pa'i dkyil 'khor gyi rang bzhin rnams ni dkyil 'khor gsum mo / /
sku la sogs pa'i rdo rje rnams kyi nang na gtso bo nyid yin pa'i phyir rdo rje gsum mchog go / /
gsang ba'i dbyangs ni dam tshig gi de kho na nyid bdag la rab tu ston cig ces mi bskyod pa'i sgo nas bstod par gyur pa'o / /
rnam par snang mdzad ces bya ba la sogs pa 'od gsal ba'i me 'bar bar gyur pa'i phyir rnam par snang mdzad do / /
de nyid kyi phyir dag pa che'o / /
rdo rje ni de bzhin gshegs pa rnams so / /
de rnams kyi rnam par dag pa'i ngo bos drug pa nyid yin pa'i phyir rdo rje zhi ba'o / /
mchog tu dga' ba'i bdag nyid can yin pa'i phyir dga' ba che'o / /
rang bzhin 'od gsal ba rnams ston cing 'chad par mdzad pa'o / /
rdo rje zhes bya ba ni bod par byed pa'o / /
rin chen rgyal po zhes bya ba la sogs pa ni don yod pa'i shes rab stsol ba nyid kyi phyir don yod rdo rje'o / /
don yod pa'i rigs rnams so / /
de rnams kyis rdzogs pa'i sangs rgyas mdun du byas so zhes pa don yod rdo rje rdzogs pa'i sangs rgyas so / /
sgrub pa po'i 'gro ba rnams kyi zhi ba la sogs pa'i las rnams kyis mngon par 'dod pa rdzogs par byed pa'i phyir bsam pa thams cad rdzogs mdzad pa'o / /
dag pa'i ngo bo nyid ni 'od gsal ba'o / /
de las rab tu byung ba'i ngo bo nyid kyi phyir dag pa ngo bo nyid byung ba'o / /
de lta bur gyur pa'i rdo rje sems dpa' khyod la phyag 'tshal lo / /
zhes bstod pa nye bar sdud pa'o / /
bstod nas /
de nas sangs rgyas rnams kyis zhes bya ba la sogs pa rnams ni /
sangs rgyas rnams kyis ni rnam par snang mdzad la sogs pa rnams kyis byed par gyur pa rnams kyis bdag nyid bstod nas /
bde ba chen po'i rang bzhin gyis lha mo'i 'khor lo rjes su mnyes nas gsang ba ni bsrung bar bya ba dang bza' bar bya ba la sogs pa rnams bshad nas /
zhi ba la sogs pa'i las kyi dbye bas gsungs te /
sngags kyi bzlas pa rnam pa gnyis bya ste rang gi sku'i 'khor lo la phyi rol gyi 'khor lo gzugs phung rtogs pa zhes bya ba la sogs pa'i rigs pas rjes su bcug nas bde ba chen po'i gzugs kyis thams cad du mngon par zhe na pa med pas bzhugs so zhes pa'o / /
las kyi rgyal po mchog ces bya ba ting nge 'dzin gsum pa'o / /
da ni bsdu ba'i don la slob par byed pa /
de ltar rnal 'byor bzhi byed ces bya ba la sogs pa gsungs te /
de ltar de brjod pa'i rim pas rnal 'byor ba ting nge 'dzin ni gsum dang ldan pa des bsdu ba bya'o / /
sna tshogs zhes pa ni dngos po'o / /
hUM yig snying por zhes pa ni ting nge 'dzin sems dpa'i 'od zer gyis sems can rnams thams cad bkug nas 'di nyid du rab tu bcug ste /
slar yang de las rdo rje sems dpa'i gzugs kyi kun du spros nas /
de'i gzugs nyid kyis de blo zhes pa de'i yid la bsdu bar bya'o / /
'phags pas gsungs pa yang /
'di ni sa gsum ma yin gzhal yas khang min srog chags ma yin 'di rgyal rnams / /
mi min 'dir ni 'khor lo'i dbang phyug yul min dbang po ma yin sa sogs min / /
gzugs la sogs pa yang min chos nyid bdag nyid phyir na de rnams dkyil 'khor ba / /
sna tshogs 'di rnams dkyil 'khor 'khor lor shes par gyis dang sems khyod ci la 'khrul / /
zhes so / /
dkyil 'khor gyi 'khor lo sgom par byed pa'i sngags pa gang gi tshe lus skams bar gyur ba de'i tshe bsam gtan gzhan gyis lus tshim par byed pa bstan pa'i phyir mtho gang tsam gyi zhes bya ba la sogs pa gsungs te /
spyi bo'i steng du nam mkha' la waM yig yongs su gyur pa las skyes pa'i zla ba'i dkyil 'khor brtag pa ste sgom par byed pa de srid du bya'o / /
de nas oM yig rab tu 'jug pa'i bdag nyid can zla ba'i dkyil 'khor gyi dbus su son par bsams nas bdud rtsi lnga ni nges par dbab par bya ste 'di rnams kyis 'chi ba med par byed do / /
zhes pas bdud rtsi lnga rnams te de bzhin gshegs pa lnga po de rnams 'od zer lnga'i rang bzhin gyis spyi bo nas rkang ba'i mthil gyi bar du mngon par dbang bskur bar bya'o / /
brjod par mtshan nyid rdo rje'i sbyor ba ste de bzhin gshegs pa dmigs par byed pa 'dis ni gzi brjid dang ldan pa'i lus yang dag par skye'o / /
skad cig las te ring por mi thogs par lus la sogs pa bde bar gnas pa nyid kyang thob pa ste rnyed do zhes pa phan yon no / /
yang na nang gi bdag nyid can nyid kyis tshim par byed pa'i cho ga gsungs pa /
lce ni rkan la son byas nas / /
rdo rje phra mo bde reg las / /
sems ni mnyam par 'jog par 'gyur / /
zhes so / /
de ltar goms las rnal 'byor pa / /
zhes bya ba la sogs pa ni mdor bstan pa'i tshig go / /
hUM yig gis ni zhes bya ba la sogs pas 'di nyid kyis rgyas par bstan pa'i tshig go / /
hUM yig gis zhes bya ba la sogs pa 'di'i don ni dang por hUM gnyis dang yaM gi sa bon las byung ba'i rlung gi dkyil 'khor ljang sngon gzhu'i dbyibs can rdo rje gnyis kyis mtshan pa 'bar bar byed pa rnam par bsgom par bya'o / /
de'i steng du hUM gnyis dang raM las byung ba'i gdung bar byed ba me'i dkyil 'khor kha dog dmar po zur gsum pa rdo rje gnyis kyis mtshan pa'o / /
de'i steng du a yig yongs su gyur pa las pad+ma'i snod phyi dkar po nang dmar po a yig gis byin gyis brlabs par yang bltas nas /
de'i dbus su bza' bar bya ba zan la sogs pa la b+h+rUM AM dzrAM khaM hUM zhes pa'i sa bon yongs su gyur pas go ku la sogs pa sgron ma lnga dang bdud rtsi lnga ye shes lnga'i bdag nyid can oM yig gis mtshan pa'o / /
de'i bar snang du hUM yig las skyes pa'i rdo rje dkar pos dkrugs par bya'o zhes pa /
hUM yig gis sbyong bar byed pa ste rdo rje dang pad+ma'i snod mnyam par sbyor ba las rdo rje de nyid du ro mnyam par gyur te zhes pa'o / /
AHyig gis ni rtogs par bya'o / /
ye shes kyi nyi ma dang mtshungs par 'bar ba'i aM yig gis rab tu 'bar bar byed pa ste 'dis dam tshig gi bdud rtsi rdzogs par byed pa'o / /
der gnas pa'i yi ge gsum las spros pa'i 'od zer nges par bab pas phyogs bcu'i 'jig rten gyi khams na gnas pa'i de bzhin gshegs pa'i ye shes kyi bdud rtsi bkug nas /
dam tshig gi bdud rtsi la rab tu bcug ste yi ge gsum gyis lan bdun du byin gyis brlab bar bya'o / /
zhes pa kha zas sbyang ba'o / /
mgrin par dung zhes bya ba la sogs pa nas /
lkog ma spyad pa'o zhes pa'i mthar thug pa'i mi bskyod pa'i rnal 'byor pa la ltos pa ste rtsa ba nyid las gsal lo / /
sprin gyi sgra zhes bya ba la sogs pa la sprin gyi sgra ste hUM yig snying gar bsams nas /
rtse gsum me ni de las spro / /
der ni bza' ba bsreg ba dag /
'di ni nang gi sbyin sreg yin / /
de ltar rnam par snang mdzad la sogs pa'i rnal 'byor pas mgrin par dung dang pad+ma'i steng du rang rang gi sa bon yongs su gyur pa'i 'khor lo la sogs pa'i mtshan ma oM yig la sogs pas byin gyis brlabs ba bskyed nas zhi ba can la sogs pa'i las kyi dbye ba rang rang gi ting nge 'dzin sems dpa'i rtse gsum gyi me la bza' ba sbyin sreg gyis shig pa ni man ngag go / /
rlung zhes bya ba la sogs pa nas / /
'tshe ba thams cad 'jig byed pa / /
zhes pa'i mthar thug pa ni go sla'o / /
'di nyid kyi nang du kha sbyar byed pa'i sbyor ba las zhes pa'i rkang pa yod de /
'di'i bshad pa ni steng 'og gi rlung gi 'khrul 'khor las so / /
dpal rdo rje phreng ba zhes bya ba la sogs par yang ches gsal bar bshad do zhes pa mdor byas kyi rim pa'i don mdor bshad pa rnal 'byor yid 'phrog rdzogs so / /
mdor byas kyi rim par lus rnam par dben pa so sor bstan nas don rdo rje bzlas pa'i rnam par bshad pa nye bar bstan par 'dod nas sems can kun bdag nyid ces bya ba la sogs pa gsungs te /
mgon po ni skyob par gyur pa'o / /
cir 'gyur zhe na sems can kun bdag nyid de /
kun yang de yin la sems can rnams kyang ngo zhes pas sems can kun no / /
sa ma lus par nges par gnas pa'i srog chags nges par skyes pa de rnams kyi bdag nyid rlung dang rnam par shes pa yang dag par ldan pa'i thugs rdo rje'o / /
de ni dpal ldan bde chen te dpal dang ldan pa dang bde ba chen po gnyis ka 'di'o / /
'dud nas ni phyag byas nas so / /
rdo rje bzlas pa'i rim bshad bya ni brjod par bya'o / /
gang las na rnal 'byor rgyud kyi rjes 'brangs nas te rnal 'byor rgyud ni dpal 'dus pa la sogs pa'i rgyud do / /
de'i rjes su 'brangs nas ni de'i don lhag par rtogs pa las so / /
rdo rje bzlas pa la 'jug par byad pa'i rim pa rab tu bstan par 'dod nas /
bskyed pa'i rim la legs gnas rnams / /
zhes bya ba la sogs pa gsungs te bskyed pa'i rim la legs gnas rnams / /
zhes bya ba la sogs ba gsungs te bskyed pa'i rim la legs gnas rnams ni mdor byas kyi rim pa sgom par byed pa rnams kyi'o / /
rdzogs pa'i rim pa ni zung 'jug gi gzugs 'dod pa rnams kyi'o / /
kun nas thob par 'dod pa'i ngang tshul 'di rnams ni rdzogs pa'i rim pa 'dod pa'i rnal 'byor rnams kyi'o / /
'di ste rdo rje bzlas pa /
thabs te rgyur gyur pa de yang 'chad bzhin pa'o / /
rdzogs pa'i sangs rgyas kyis ni yang dag par rdzogs pa'i sangs rgyas rnams kyi gsungs ni rab tu ston pa'o / /
ci lta bur na skas kyi rim pa lta bur ro / /
srog gyur pa'ang zhes bya ba la sogs pa ni rlung bshad do / /
rlung zhes pa zhes bya ba ni rab tu bstan pa gang yin pa de rlung zhes bya ba'o / /
sems can rnams kyi ni 'jig rten rnams kyi'o / /
srog gyur pa ni 'tsho bar gyur pa'o / /
las kun rnams ni bskum pa dang brkyang ba la sogs pa nges par byed do zhes pas las kun byed do / /
rnam shes bzhon pa ni rnam par shes pa'i bzhon par gyur pa ste /
rta la zhon pa bzhin no / /
de lta mod kyi rlung dang rnam par shes pa dag ci ltar snang ba dang bcas pa ma yin nam zhe na rlung gi khams ni gzugs med pa can rnam par shes pa yang gzugs med pa can te /
'di dag gi re re nas rang las rang dngos po med can yul du grub par nye bar bstan par bya ba ma yin no zhes dri ba'o / /
'di la lan rlung dang rnam par shes pa gcig tu gyur pas slar yang yul rnams su dmigs pa'i phyir ro zhes byas nas snang ba dang bcas pa'o / /
de bzhin du yang dgongs pa bla na med par gsungs pa /
gang tshe snang ba ldan 'gyur pa / /
rlung gi bzhon pa nyid gyur pa / /
zhes bya ba la sogs pa rgyas par ro / /
de nyid rlung zhes bya ba lnga'i bdag nyid de rnam pa lngar 'gyur ro / /
ci ltar na snying gar srog go / /
bshad sgor thur sel lo / /
mnyam gnas lte bar yang dag par gnas so / /
gyen rgyu mgrin pa'i phyogs su'o / /
khyab byed lus thams cad du gnas pa'i rigs pa las so / /
de nyid slar yang lnga'i bdag nyid rnam pa bcur 'gyur te mig la sogs pa la gnas pa klu dang rus sbal dang rtsangs pa dang lha sbyin dang nor las rgyal ba rnams kyi lhan cig pa'o / /
rlung gi de nyid rim gyis ni / /
zhes bya ba la sogs pa nas /
'od gsal bas ni rnam par sbyangs / /
zhes bya ba'i mthar thug pa nas brtsams te rim pa bzhi'i cha shas kyi don rnam par dbye bar bya'o / /
rlung gi de nyid rim gyis ni / /
zhes pa dang bral bar sngags kyi de nyid la yang dag par 'jug pa ste rab tu 'jug par mi 'gyur ro / /
sngags ni yi ge gsum po rnams so / /
de rnams kyi 'jug pa dang gnas pa dang ldang ba'i rang bzhin yongs su shes pas sngags nges par sems par byed do de rnams rtogs nas ni yongs su thob nas rdo rje bzlas pa la legs par slob par 'gyur ro / /
rdo rje bzlas gnas zhes pa don ci yin pa mngon sum du byas pa rdo rje bzlas pa'i ting nge 'dzin la gnas pa'i rnal 'byor ba ste sngags pa sems la dmigs pa thob par 'gyur te so sor rnyed pa'o / /
rten dang brten pa'i ngo bos ngag dang sems dag gis gcig tu kun du gnas pa'i phyir sems la dmigs pa rim pa gnyis pa nyid kyis yang dag pa ji lta ba bzhin du yongs su shes pa ci ltar zhe na /
ji ltar 'dis kha cig 'di skad smra ste rdo rje bzlas pa ni ngag rnam par dben pa kho na ste gzhan no / /
dgongs pa bla na med pas sems rnam par dben pa'o zhes so / /
de ni 'thad pa ma yin te /
ci'i phyir na / /
sems la dmigs pa tsam zhig ni / /
rim pa gnyis par brjod par bya / /
zhes slob dpon zla ba grags pa'i zhabs kyis nges par gsungs pa'i phyir dang /
'di nyid du bdag byin gyis brlab pa'i rim pas kyang lus dang ngag dang sems rnam par dben pa thob pa zhes gsungs so / /
de'i phyir rim pa gnyis pa nyid kyis ngag dang sems la dmigs pa rang bzhin med pa nyid kyi ye shes gnyis ni brdzun pa'o zhes so / /
sgyu ma lta bu'i ting 'dzin gnas / /
zhes pa ni lnga po byas pa'i rab tu dbye bas mdor byas kyi rim par lus brdzun pa nyid dang /
rdo rje bzlas pa dag dang sems dag brdzun pa nyid do zhes so so so sor shes pa gsum po 'di rnams kyi yang dag par sbyor ba ste gcig tu gyur pa gang yin pa de gsum yang dag par sbyor ba zhes rdo rje gsum dang bral bas ma nor bar gyur ba ni bdag byin gyis brlab pa'i mtshan nyid sgyu ma lta bu'i lha'i gzugs sgyu ma lta bu'i ting nge 'dzin no / /
de la gnas pa rnal 'byor ba'o / /
yang dag mthas ni rnam par sbyangs / /
zhes bya bas ni /
'od gsal ba ni thob par 'gyur / /
zhes pa'i rigs pa la'o / /
lus dang ngag dang sems dmigs pa nges par rtogs pa'i tshul thob pa kun rdzob kyi bden pa'i rang bzhin nye bar mi dmigs pa de thams cad kyi don dam pa'i bden pa'i rtog pa blangs pas mngon par rdzogs par byang chub pa'i rim pa bstan to / /
yang dag mtha' yas langs nas ni / /
zhes pa ni de las sprul pa nyid kyis yang dag par langs ba'o / /
gnyis med ye shes ni gnyis dang bral ba'i ye shes so / /
thob par 'gyur ni so sor rnyed pa nyid do / /
de bzhin du yang 'phags pas gsungs pa /
ji ltar dngas ba'i chu klung las / /
nya dag myur du 'phar bar byed / /
de bzhin 'od gsal dngas ba las / /
sgyu 'phrul dra ba bzhengs par byed / /
ces ba'i rigs pa las so / /
zung du 'jug pa'i ting 'dzin gnas ni yang dag par rdzogs pa'i sangs rgyas kyi ting nge 'dzin la gnas pa'i rnal 'byor pa'o / /
gang la yang mi slob po ni slob par byed par mi 'gyur ro / /
rim pa 'di nyid kyis /
'di ni rdzogs rim rnal 'byor zhes bya la de ni rdo rje 'dzin pa chen por 'gyur ro / /
gzhan rnam pa kun gyi mchog ldan pa la sogs pa thams cad rdo rje 'dzin pa chen po nyid kyi khyad par ro zhes pa'o / /
de nyid 'di dag rgyas btab gnas / /
zhes pa la sogs pa la 'di dag ste rnam par bshad pa gsungs pa gang yin pa de nyid do / /
rgyud du legs par rgyas btab pa ni dgongs pa'i skad kyis sbas bar byas pa'o / /
de bshad pa'i rgyud rdo rje phreng ba la sogs pa'i rjes su 'brangs pas te /
de'i rjes su 'gro bas bla ma'i zhal las rtogs bar bya ni bla ma las dngos su'o / /
de la zhes pa ni rlung rnam pa lnga po de la ches dang por zhes bya ba ni 'od gsal ba la sogs pa rnams kyi dang por bdag byin gyis brlab pa'i rim pa bdag byin gyis brlab pa la sogs pa'i dang por rdo rje bzlas pa 'di'o / /
'di dag gi nang du rdo rje bzlas pa ches mchog go / /
rlung gi de kho na nyid de mdor bstan pa'i tshig rtsa ba'i rgyud la 'jug par bya ste ni bshad par bya ste'o / /
'di nyid kyi rgyas par bshad pa dang so sor rgyas par bshad pa'i bshad pa ni 'chad bzhin pa'i gzhung du 'gyur ro / /
rtsa ba'i rgyud las ni dpal 'dus pa'i rgyud las so / /
sna rtser yungs kar bsam par bya / /
zhes bya ba la sogs pa ni sna'i rtse mo ni steng gi sna'i bu gar ro / /
yungs kar ni rlung phra mo'o / /
de bsam par bya ba ni mtshon par bya'o / /
ci ltar yungs kar gyi sgras rlung gi khams mngon par brjod par bya zhe na /
'dir gsungs pa /
rgyu bar byed do 'gro bar byed do zhes byas nas u Na la sogs par sar+t+ti las a pa Sha'i mtha' yang ngo / /
des yungs kar te rlung phra mo nyid de'i chos can yin pa'i phyir ro / /
'gro dang mi 'gro yungs kar la ni yungs kar la ste phra mo'i khams la'o / /
'gro ba dang bcas pa'i mi 'gro ba ni rten dang brten par gyur pa'i yi ge gsum rlung dang lhan cig pas 'jug pa dang gnas ba dang ldang ba rnams gcig tu bsgom par bya'o / /
ye shes gnas ni ye shes gsum po de'i gnas te rab tu gnas pa ste rten zhes pa'i rnam grangs so / /
nyams dga' ba ni nyams dga' bar bya ba ste /
ci'i phyir na rlung la sogs pa'i dkyil 'khor dang lhan cig pa'i ljang gu la sogs pa'i rang bzhin nyid kyi phyir ro / /
gsang chen ni shin tu dga' ba ste rdo rje bzlas pa'i rnal 'byor ba nyid rnams kyi'o / /
ye shes kyis brtags pa ni 'jug pa dang gnas pa dang 'byung bas rlung la ye shes kyis ngo bo yi ge gsum du rnam par brtags pa'o / /
kha dog lnga zhes bya ba la sogs pa ni phra mo rlung gi khams de nyid dkar po la sogs pa'i kha dog dang ldan pa'o / /
rin chen chen po ni rin po che chen po ltar rin thang med pa'o / /
yungs kar sbom po'i tshad tsam du ni yungs kar ltar phra mo'i rlung gi khams tsam mo / /
sna'i rtse mor ni sngar bshad pas gsal lo / /
nan tan gyis ni 'bad pa phul du byung bas so / /
bsgom par bya ni rnal 'byor la ste rlung la sogs pa'i dkyil 'khor bzhi'i rang bzhin las sam /
skad cig gis zhal gsum pa phyag drug par dmigs pa las so / /
rtag tu ni dus thams cad du'o / /
'di ni dgongs pa bshad pa'o / /
tshig 'di'i rgyas par bshad pa lha mo bzhis yongs su zhus pa'i bshad pa'i rgyud du gsungs pa /
de ni lha mo zhes bya ba la sogs pa ste /
lha mo zhes pa ni lha mo rnams zhes bod ba'o / /
yang dag rab bshad bya'o ni bstan par bya'o ste bcom ldan 'das kyi gsung ngo / /
snying bo las ni mdor byas kyi rim pa las so / /
ches snying po ni rdo rje bzlas pa'i rim pa'o / /
mchog ni dam pa'o / /
gsang chen ni shin tu sbas pa'o / /
sangs rgyas kun gyi ni 'das pa dang ma 'ongs pa dang da ltar byung ba rnams kyi'o / /
gang ni rdo rje bzlas pa'i mtshan nyid do / /
de thams cad bdag nyid ni khams gsum pa'i sems can thams cad kyi bdag nyid rlung rnam par shes pa dang yang dag par ldan pa'o / /
gnas pa ni 'gyur ba'o / /
ye shes lnga'i dngos zhes bya ba la sogs pa la /
de bzhin gshegs pa lnga'i bdag nyid kyi phyir me long la sogs pa'i ye shes lnga'i bdag nyid can no / /
de nyid ni rlung gi rang bzhin can no / /
yungs kar sbom po'i tshad tsam ni sngar bshad pa nyid kyis gsal lo / /
de'i ni rlung gi'o / /
dbus na gnas pa'i lha ni yi ge gsum gyi rang bzhin gyis kun du gnas pa ste de'i bdag nyid kyis sngags dang lha dag dbyer med pa'i phyir ro / /
mi gsal ba ni gnyis skyes kyi phyir dang phra mo'i gzugs nyid kyi phyir ro / /
gsal ba'i gzugs dang ldan zhes pa ni bskum pa dang brkyang ba dang 'gro ba la sogs pa'i bya ba rjes su rtogs par bya bzhin pa nyid kyi phyir ro / /
yang na mi gsal ba ni sa la sogs pa'i ngo bos gsal ba ni rlung gi ngo bos so / /
'dus pa'i rgyud phyi mar yang don 'di nyid gsal bar gsungs te /
ye shes lnga'i rang bzhin zhes bya ba la sogs pa la steng du gnas pa ye shes lnga'i rang bzhin gyi dbugs so / /
'di dag gang gi tshe 'og tu rab tu rgyu bar gyur pa de nyid 'byung ba lnga'i rang bzhin te /
sa la sogs pa'i bdag nyid can te /
dbang po gnyis mnyam par sbyor ba la nang gi bdag nyid can gyi shes rab dang thabs snyoms par zhugs pa'i dga' bas mchog tu bskul bas yan lag mtha' dag 'dod chags chen po'i mes zhu bar gyur pa'i rang bzhin rdo rje'i bu ga nas gong bu'i gzugs kyis phyung nas te /
byang chub kyi sems thig le'i gzugs kyis pad+ma'i sna'i rtse mor ltung bar byed do / /
'di ni srid pa skye ba'i rim pa sgom par byed pa po rnams kyi de bzhin gshegs pas yungs kar gyis sgras brdar byas pa'o / /
rgyud du gsungs pa yang /
bdud rtsi khu ba zhes bshad de / /
de las 'gro ba gsum rnams skyes / /
zhes so / /
kha dog lnga zhes bya ba la sogs pa ni de nyid steng du rab tu 'jug pa'i dbugs de bzhin gshegs pa lnga'i bdag nyid can no / /
de nyid kyi phyir rin chen chen po'o / /
srog ni 'tsho ba'o / /
rtsol bar byed cing ring du spro bar byed pa gang yin pa de ni srog gi rtsol ba'i rlung zhes bya bar bshad de lhag par rtogs pa'o / /
de nyid 'jug pa la sogs pa'i rang bzhin gyis nyin mtshan du zlos bzhin pa nyid kyi phyir rang sngags zhes pa hUM yig snying gar bsams nas hUM yig las byung ba'i nA da mi shigs pa zhes bya ba a yig phra mo thig le'i rnam pa'o / /
sems ni thig ler gyur par dgod / /
ces pa ni sems der gyur par byas nas bsgom par bya'o zhes dgongs so / /
'dir ji ltar srog gi sgras sems rnam par brjod par bya zhe na srog dang sems dang 'tsho ba zhes pa rnam grangs so / /
gang gi phyir srog sems gang yin pa las blo gros su rgyud du gsungs pa'i phyir ro / /
'dis sbyor ba yan lag drug gi nang nas ni srog rtsol gyi yan lag ces bya bar gsungs pa nyid rdo rje bzlas pa'i rim par ro / /
rim pa gzhan rnams su yang so sor sdud pa la sogs pa'i sbyor ba yan lag lnga'i bshad pa sbyor bar byed pa mngon par ma brjod pa ni gzhung rgyas pas 'jigs pa'i phyir ro / /
gal te de rnams su sbyor ba mngon du 'dod pa yod pa na /
de'i tshe slob dpon zla ba grags pas mdzad pa'i rgyud kyi rgya cher 'grel par de ma lus pa'i bshad pa gsungs pas rnal 'byor pa rnams kyis de las rtogs par byas nas sbyar bar bya'o / /
'di'i yang slar rgyas par bshad pa rdo rje phreng ba zhes bya ba'i bshad pa'i rgyud du gsungs te /
sna rtse zhes bya ba la sogs pa nas /
nang gi dus ni yin par bshad / /
ces pa'i mthar thug par ro / /
'di ni sngar rgyas par bshad pa'i rnam par bshad par slar rgyas par bshad pas rnam par bshad par bya ste /
sna rtser yungs kar zhes bya ba la srog gi rtsol ba'i rlung gi brtag pa'o / /
sangs rgyas lnga'i rang bzhin las srog gi rtsol ba'i rlung la gnas pa de nyid 'od lnga rnams srog gi rtsol bar gyur nas steng gi sna las te steng gi sna'i rtse mor srog gi rtsol ba'i bu ga nas nges par byung ste ldang ba la sogs pa'i rim pa nges par 'byung ba g.yon pa dang g.yas pa la sogs pa'i dbye ba las rnam bzhir 'gyur zhes pa de nyid rnam pa bzhir 'gyur ro / /
'dis nang gi dus kyang yin par bshad de lhag par rtogs so / /
sna rtser yungs kar brtan par bya ni mdor bstan pa'i tshigs su bcad pa'i snga mas bshad pa gcig mngon par brjod do / /
bshad pa gnyis pa de ru drangs nas bar ma'i sgom pa pos khong du chud par bya'o / /
de gsungs pa /
sna rtser yungs kar bsam par bya / /
zhes bya ba'i rdo rje'i tshig 'di'i don no / /
'dis rlung gi de kho na nyid dang sngags kyi de kho na nyid bstan par 'gyur ro / /
'gro mi 'gro bcas yungs kar la / /
zhes pa ni yungs kar la ste phra mo rlung gi khams la rten dang brten par gyur pa 'gro ba dang mi 'gro ba dang bcas pa ni rnam par shes pa gsum byang chub kyi bdag nyid bsam par bya ste rnam par shes par bya'o / /
'di ni de kho na nyid bsgom par bya'o / /
ye shes gnas ni nyams dga' ba / /
gsang chen ye shes kyis brtags pa / /
zhes pa ni ye shes gnas te rlung dang rnam par shes pa'i lus 'di nyid gnas mthar thug pa'i nyams dga' ba ste rtog pa'i rnal 'byor pa rnams kyi yul ma yin pa 'od gsal ba'i ye shes kyi rang bzhin yin pa'i phyir ro / /
ye shes kyis brtags pa zhes pa 'dis lha'i de kho na nyid gsungs so / /
bshad ma thag pa'i ye shes lnga'i rang bzhin 'od zer lnga rnams gang yin pa de rnams ci las 'ongs nas steng gi sna la rgyu bar byed do zhes mi shes te /
de'i don du lkog ma zhes bya ba la sogs pa gsungs te go sla'o / /
'on kyang 'dir lkog ma la sogs pa dkyil 'khor bzhi'i rlung rgyu ba'i rnam gzhag bstan pa ni lus la ltos pas mi rgyu ba'i rim pas rgyu ba'i rim pa ni gzhan dang 'dra ba nyid do / /
slob dpon zla ba grags pa'i zhabs kyis rgyud kyi rgya cher 'grel par bshad de gsungs pa /
snying gar chu yi dkyil 'khor ro / /
lkog mar me yi dkyil 'khor ro / /
gsang bar dbang chen dkyil 'khor ro / /
lte bar rlung gi dkyil 'khor te / /
'di rnams chu'i dkyil 'khor la sogs pa'i 'od zer dang ldan pa lus thams cad la gnas pa'o / /
'di rnams 'byung ba na ni zhi ba la sogs pa'i rim pa'i dbye ba la brten nas dbugs 'byung ba dang rngub pa'i rim pas 'gro ba dang 'ong ba khyad par du ston cing dkyil 'khor bzhi'i 'jug ba'i rim pa ni go rims ji bzhin te rim pa'i rim pa las ma 'das pas thun phyed kyi dus su gnas pa ste rnam par rgyu'o / /
da ni dkyil 'khor 'bab pa'i kha dog gi dbye bas lha'i nges pa ni rtsa ba nyid las gsal lo / /
g.yas pa zhes bya ba la sogs pa nas /
rnal 'byor byis pas rtogs bya min / /
zhes pa'i mthar thug pa ni go sla'o / /
de ltar zhes bya ba la sogs pa ni /
de ltar mdor bstan pa dang rgyas par bshad pa la sogs pa'i rim pas rlung gi de nyid so sor bstan nas da ni sngags kyi de nyid bstan par bya ste /
de la thog mar re zhig sngags rnam pa bzhi'i de nyid mdor bstan par bya ste /
de bzhin gshegs pa thams cad kyi sku dang gsung dang thugs kyi gsang chen zhes pa ni oM AHhUM zhes so / /
yi ge gsum po gang yin pa 'di las byung ba nyid kyi phyir nye bar dmigs pa zhes pa lha'i gzugs so / /
sngags thams cad kyi snying po kun du skul bar byed pa zhes bya ba'o / /
mchog tu gsang ba zhes bya ba ni sngags de nyid kyi rang bzhin med pa bstan pa las rang bzhin med pa don dam pa byang chub kyi sems so / /
nyid kyi sku dang gsung dang thugs rdo rje las tshig gi lam nges par brjod pas sngags bsdus pa 'di lta bu gsungs so zhes pa ni /
oM AHhUM zhes pa 'di brjod pa las tshig gis brjod pa'o / /
don rtogs pa'i zhes bya ba la sogs pa ni oM yig la sogs pa rnams kyi don 'jug pa la sogs pa'o / /
de'i rjes su rtogs pas ni de'i rjes su 'brangs pas bzlas pa byas pa gang yin pa'o / /
rgyu des na ngo bo nyid med pa ste mi shigs pas mdzes pa bar chad med par spro ba'i gzugs kyis so / /
dus gsum sangs rgyas kyi ni dus gsum du bzhugs pa'i sangs rgyas de bzhin gshegs pa rnams kyi'o / /
brtags pa ni nges par brtags pas yongs su shes pa ste de bzhin gshegs pa thams cad kyi mi shigs pa'i ngo bos khong du chud pa'o / /
'dis sngags kyi de nyid mtshon pas bstan par 'gyur ro / /
sngags rnam pa bzhi'i nang du ni dngos su mtshon pa'i sngags ston par byed do / /
ci ltar zhe na ngag rnam par dben pa'i skabs yin pa'i phyir ro / /
spyod bsdus su gsungs pa yang /
ngag rnam par dben pa'i mthar thug rdo rje bzlas pa tsam yongs su shes pa zhes so / /
rdo rje ni rlung ngo / /
de'i bzlas pa'o / /
yang na rang bzhin gyis bzlas pa nyid yin pa'i phyir gzhan rnams kyis mnyan par bya bzhin pa ma yin pa'i bzlas pa ni rdo rje bzlas pa de brjod par bya ste /
slong mo za zhing zhes bya ba la sogs pa la slong mo za bar byed pa'i ngang tshul gyis bzlas par mi bya ste rnam par blta bar mi bya'o / /
slong mo za ba ni nye bar mtshon pa'i don yin te /
de'i phyir slong du 'gro ba dang 'dra bar /
yongs su tshol ba la sogs pa dman pa la 'jug pa'i don du gnyer ba gzhan rnams kyang bzlas par mi bya'o / /
slong la'ang dga' bar mi bya'o / /
slong ba zhes pa ni zas nye bar mtshon pa ste /
slong la dga' bar mi bya ste zas la rab tu chags par ma gyur par ji tsam du lus gnas par 'gyur ba de tsam du chog shes dang shin tu spros pa med pa'i spyod pa spyad par bya'o / /
de lta bur gyur pa'i spyod pa la gnas pa'i rnal 'byor pas ci zhig bya zhe na /
bzlas zhes bya ba la sogs pa gsungs te /
sngags ni yi ge gsum mo / /
yan lag ma nyams pa zhes pa ni lha'i rnal 'byor ma nyams pa'o / /
'dod pa kun la longs spyod par byed pa'i sngags pas bzlas par bya'o zhes pa'o / /
yang na sngags kyi ngo bo nyid kyis rlung nges par rgyu bar byed pa ni /
slar yang so sor 'di ni rlung ngo 'di ni sngags so zhes dbye bas rnam par brtag par bya ba ma yin no / /
de nyid kyi phyir /
sngags kyi yan lag ma nyams bzlas / /
zhes so / /
mdor bstan pa'i tshig gis rgyas par bshad pa slar rgyas par bshad pa dgongs pa lung ston pa bshad pa'i rgyud du gsungs te /
de nas slar gsol pa zhes bya ba la sogs pa slar gsol ba 'debs par byed pa'o / /
dpal ldan ni phyag na rdo rje'o / /
rnam par snang mdzad khyab bdag che / /
zhes bya ba ni rdo rje sems dpa'o / /
sna tshogs gzugs can sems 'di ni / /
zhes pa 'gro ba'i rang bzhin gyi sems so / /
sems can thams cad nye bar skyed ni sems can mtha' dag skyed par byed pa'i phyir ro / /
skyes pa zhes bya ba la sogs pa ni de lta bur gyur pa'i sems rang bzhin med par gyur kyang skyes pa ni dang por skyes pa'o / /
ci las na brten nas te rten cing 'brel par 'byung ba las so / /
dper na me long gi gzugs brnyan bzhin no / /
'dis bya ba dang byed pa'i dngos po bshad par 'gyur ro / /
de lta bur gyur pa'i sems nyid kyis rjes su myong ba ni rang nyid kyis legs par myong bar byas nas yang dag pa'i byang chub kyi sems ni byang chub kyi rang bzhin no / /
mkha' dang mnyam ni 'dir nam mkha' dang mtshungs pa'i rnam par bya ba'o / /
'gro ba'i don ni mdzad pa po / /
skye bo mchog la de bstan gsol / /
zhes bya ba la sogs pa nas /
rab tu phye nas bshad par bya / /
zhes pa'i mthar thug pa go sla'o / /
mi rtog don gyi de nyid las / /
zhes pa ni bcom ldan 'das rang nyid kyi sngags kyi rgyal po bzhir bstan pa gang yin pa ni /
mi rtog don gyi de nyid la ste don dam pa las so / /
sngar mdor bstan pa gang yin pa de rgyas par 'chad par byed do zhes /
brjod dang dmigs par bstan pa dang / /
brdar gyur dang ni don dam mo / /
zhes gsungs so / /
slar yang 'di nyid kyis bshad pa ni /
tshig brjod pa ni thun mong ste zhes bya ba la sogs par rgyas par ro / /
thun mong ni rjod par byed par ro / /
tshig gzhan gyi ni sngags btu ba'i bar ma chad pas slar yang rgyas par 'chad par 'gyur ro / /
der drangs nas ches gsal bar mkhas pas khong du chud par bya'o / /
da ni brjod pa'i tshig gis bzlas pa btu ba gsungs pa /
dang po gcig ces bya ba la sogs pa ste /
a yig la sogs pa dbyangs bcu drug po rnams kyis zhes pa sde tshan gcig go / /
nga nya Na na ma zhes pa ni gnyis pa'o / /
nga nya Na na ma spangs nas ka la sogs pa'i yi ge bzhi'i sde tshan bdun du gzung bar bya'o / /
sde pa dgu po 'di rnams kyi dbus na 'jug bzhin pa'i dang po gcig gi yi ge gang yin pa de gzung bar bya'o / /
gcig kyang 'di yin te /
de'i rigs kyi nang du gtogs pa'i phyir ro / /
dang po yang ngo zhes pas dang po gcig gi dbyangs te i yig go / /
dang por bklag pa nyid kyi phyir ro / /
de rnam par shes par byas nas gzhan gyis lhan cig yang dag par sbrel lo / /
'di sde tshan rnams kyi dang por gyur pa'o / /
ci ltar zhe na de'i dbus su bzung ba nyid kyi phyir ro / /
ji ltar dang por byas pa zung dang zung rnams kyi dbus su byas so zhes pa'i don to / /
ni'i sgra ni rkang pa rdzogs par byed pa la'o / /
bcu yis zhes bya ba la sogs pa ni bcu'i sgra ni bcu po rnams su mngon par brjod par bya'o / /
de la a yig la sogs pa nas ha yig gi mthar thug pa dman pa'i yi ge lnga bcu gzung bar bya'o / /
bcu pa bzhi rnams gcig nyid du byas nas bzhi bcur 'gyur ro / /
btus pa'i yi ge dgu'o / /
bcu po 'di rnams kyis ma bcings pa gang yin pa ni bcing med do / /
yang na bcu'i ni sde tshan bcu rnams kyis ma bcings pa gang yin pa de ni ha yig tu shes par bya'o / /
de shes zhes pa ni go sla'o / /
da ni dgu dbus zhes pa 'di la dgu'i sgras sde par 'gyur pa a yig la sogs pa rnams mngon par 'dod do / /
kha cig gzhan nyid do zhes the tshom za ba bsal bar 'dod pas gsal bar byed pa dbyangs zhes bya ba la sogs pa gsungs te /
dbyangs ni a yig la sogs pa rnams so / /
gsal byed rnams ni nga nya Na na ma rnams dang /
de'i lhag ma rnams gzung bar bya'o / /
dang yig ni nges par gzung ba la'o / /
de nyid kyi phyir grangs dgus ni rjes su 'jug par khong du chud par bya'o / /
dgu'i sgras gang yin pa brjod de de'i rjes su 'gro bas dgu'i sgra kun du sogs pa zhes pa'i don to / /
ci a yig dang ha yig 'di dag 'ba' zhig tu zad dam 'on te yi ge gzhan gyis yang dag par bcings pa yin zhe na /
de phyir as bcings zhes bya ba la sogs pa gsungs te /
a yig gis yang dag par bcings pa ni a yig yang dag par ldan pa'i ka la sogs pa'i yi ge rnams so / /
phan tshun yang dag sbyor las ni rgyu las so / /
'byung ba'i mtha' yis zhes bya ba la sogs pa ni 'byung ba chen po lnga po rnams ni 'byung ba rnams so / /
'dir 'byung ba'i sgra'i rim pa'i mtha' ste rim par tha snyad 'dogs pa bzhin no / /
des na u'i yi ge thung du ni 'byung ba'o / /
mtha'i sgra ni gang 'byung ba dang nye ba'i dngos po mngon par brjod par bya ba'i rang bzhin nyid yin pa'i phyir 'byung ba'o zhes rtogs par bya'o / /
brjod par mngon par 'dod pa'i phyir ma bsgrubs pas kyang sgra rnams kyis rab tu 'jug ste /
U'i yi ge ring po mtha'i sgras gzung bar bya'o / /
I yig ni ma yin no / /
'byung ba yang de yin la mtha' yang ngo zhes 'byung ba'i mtha' ste /
des yang dag par ldan pa'o / /
bar ma chad par 'byung ba'i yi ge gnyis kyi pha rol las zhes pa lhag ma'o / /
cha yi dang po zhes bya ba la sogs pa cha yang 'di yin la dang po yang ngo zhes pas cha'i dang po'o / /
cha ni cha shas bcu drug ste rnam par dag pas dbyangs bcu drug go / /
cha de rnams kyi dang por byung ba'i yi ge ni a yig go / /
cha'i dang po bcu drug 'ba' zhig tu ma zad kyi gnas pa ste bcu drug po rnams rdzogs pa bcu drug gi pha rol du kun du gnas pa'i aHyig ces pa'i don to / /
lnga pa lnga dang yang dag ldan / /
zhes pa ni lnga gcig gi sgras yi ge lnga lngas sde pa lngar byas nas lnga pa gzung bar bya ste /
sde pa lnga pa de'i lnga pa ma yig go / /
des yang dag par ldan pa ni kun du 'khyud pa'o / /
yang na lnga pa phyi ma'i sgras nga nya Na na ma'i sde pa'i ma yig lnga par 'gyur ro / /
des yang dag par ldan pa'o / /
bzhi ni gsum du nges par sbyar / /
zhes pa ni gsum dang gsum ni gsum du ste gcig lhag ma'o / /
bzhi yang yin la gsum du yang yin pa ni bzhi ni gsum du'o / /
de rnams kyis nges par sbyar ba ni nges par bcings pa ste gnas gsum du ji ltar rigs par zhes pa lhag ma'o / /
a ha mI yi ge rnams ni gsum rnams so / /
dbus su a yig gnyis dang rnam par bcad pa ma yig ces pa bzhi po mtha' ha yig dang u yig dang ma yig rnams ni gsum rnams so / /
yang na a yig gnyis las ha yig gang yin pa yang ngo / /
'di rnams ni yi ge gsum rnams so / /
'di rnams kyi bar rnams su yi ge bzhi rnams nges par sbyar bar bya'o / /
u yig dang /
a yig dang /
su yig dang ma yig de rnams ci zhig yin ma yig gnyis kyis skyed par byed pa ma yin no / /
'dir ji ltar gcig gis tha snyad du bya zhe na /
ma yig ni de'i rang bzhin can nyid kyi phyir rjes su dbyangs bcas zhes te dang po dang lhag ma dag gi ma yig gi ni rjes su nga ro'o / /
ring por bcas ni gnyis pa'i gnas su a yig gi pha rol gyi a yig la ring po'o / /
yon tan sbyor ba phyis dang mtshungs ni a yig ni u yig gis lhan cig yon tan o yig go / /
dang por rjes su nga ros dang po rnams so / /
gsum pa'i sbyor ba ni ha yig gis u yig gis kyang ngo gnyis pa la ni rnam bcad las pha rol ma yig gi dbyi'o / /
yang na /
yon tan sbyor ba phyis dang mtshungs / /
zhes bya ba ni 'dir phyis pas u yig gi dbyi ba'o / /
ci ltar zhe na /
u yig la o'o / /
a'i yi ge u'i yi ge la o ste pha rol yang dbyi'o zhes pas u'i yi ge dbyi'o / /
a yig gis yi ge'i mchog nyid du so sor rtogs par byed pa thung ngu zhes bya ba la sogs pa gsungs te thung ngu ni o'i'o / /
ma lus rab tu ngag 'jug las ni rgyu nyid yin pa'i phyir ro / /
de dang bral bas ci yang brjod par mi nus so / /
gcig min du ma'ang ma yin no / /
zhes pa ni yi ge du ma rnams su son pa nyid kyi phyir /
gcig pu can yang ma yin no / /
ci ltar gcig yin zhe na /
a yig tsam gyis rigs nyid yin pa'i phyir du ma'ang ma yin no / /
yi ge gang zhig ces bya ba la sogs pa ni /
A li'i de ma thag tu kA li'i rjod par byed pa'i don gyi dbang las rjod par byed pa'i phyir rgyab dang mngon du phyogs par 'gyur ro / /
yang na gnyis ka'i a A ka kha zhes pa yang byas nas rim par 'jug cing rjod par byed pa'i phyir ro / /
bud med skyes pa ma ning ste / /
zhes pa ni /
r-i r-I l-i l-I spangs pa'i A li ni bud med kyi ming ngo / /
da nya Na na ma spangs pa'i kA li ni skyes pa'i ming ngo / /
A li kA li dag spangs pa gang yin pa de ni ma ning ngo / /
de rnams kyang zhes pa ni brjod pa'i yi ge gang yin pa de rnams slar yang mdo dang khams la sogs pa'i rim pas yongs su brtag go / /
'og dang steng du yang dag ldan / /
zhes bya ba la sogs pa ni 'og ni mtha'i hUM yig go / /
steng ni dang po'i oM yig go / /
de dag gis yang dag par ldan pa ni don gyi dbang las bar gyi AHyig go / /
yi ge gsum po 'di dag klog pa'i rim pas dang po dang bar dang mthar gnas so / /
shes nas blos ni nges sbyar bya ni brjod par bya ba'o / /
sngar rgyas par bshad pa gang yin pa de'i slar yang rgyas par bshad pa gsungs pa /
brjod pa yi ni sngags 'di dag /
dngos med ngo bo las 'byung ba'i / /
de las yongs su gyur pa'i gzugs / /
lha ru nye bar dmigs pa gang / /
brda yis de nyid gsum gnas pa / /
rang bzhin bzlas pa'i mtshan nyid do / /
a yig bstan pa zhes bya ba la sogs pa ste 'di ni 'dir man ngag ste /
a'i yi ge de bzhin nyid mi shigs pa sgra gsal bar byed pa sangs rgyas rnams kyi snying po gsang chen de kho na nyid du 'gyur ro / /
mtshan yang dag par brjod par yang gsungs pa /
a ni yig 'bru kun gyi mchog /
don chen yi ge dam pa yin / /
zhes so / /
tshig tu brjod pa'i sngags 'di dag /
ces bya ba la sogs pa ni /
sngags kyi yan lag ma nyams bzlas / /
zhes pa'i mthar thug pa 'di dag thams cad dgongs pas byang chub kyi sems mdor bstan pa'i tshigs su bcad pa ste /
rnam pa bzhi'i sngags kyi de nyid bshad pa gang yin pa de drangs nas khong du chud par bya'o / /
des na rdo rje bzlas pa 'di'i nyin mtshan du bzlas pa'i grangs la 'jug par bya ste /
gos dkar la sogs bzlas bshad pa / /
zhes bya ba la sogs pa la byin za la sogs pa'i dkyil 'khor la brten nas gal te yang rje btsun gyi zhabs kyis bzlas pa bstan no / /
de bzhin du yang 'phags pa lha'i zhabs kyis bshad pa'i spyod pa bsdus par gsungs pa yang dag par rab tu sbyin pa'i ched du thog mar rlung gi dkyil 'khor la rim pas rnal 'byor pas bsgom par bya ba ci zhe na /
de la rim pa ni 'di yin te sna g.yon pa nas nges par 'byung ba'i rlung gi dkyil 'khor du de bzhin gshegs pa don yod grub pa rlung gi rang bzhin rlung gi dkyil 'khor ljang gu ste sngo bsangs 'od zer nag po'i rang gi ngo bo zhes so / /
'dir khyad par brjod par bya ste zla ba dang nyi ma dag gi 'pho ba gnyis kyi go rims kyis 'pho bar byed pa mthong ste /
des na skar rtsis pa'i bstan bcos su dbyu gu drug cus 'jig rten rnams kyi tha snyad do / /
de la brten nas dbyu gu gcig gi bzhi chas rkang pa gcig tu 'gyur ro / /
chu srang bco lnga po 'di bzhi 'gyur du byas nas chu srang drug cur 'gyur ro / /
'dis dbyu gu gcig tu rnam par gzhag go / /
chu srang gcig gis dbugs drug rnams so / /
de bzhin du rkang pa gcig gis dbugs dgu bcu rnams so / /
'dir slar yang bzhi 'gyur du byas nas dbyu gu gcig gis drug cu lhag pa'i sum brgya'i dbugs su 'gyur ro / /
rnam par dbye ba 'dis phyed dang bcas pa'i dbyu gu gnyis 'pho bar rnam par gzhag pa'i grangs kyis yongs su 'pho ba'i yan lag bzhis phyed dang bcas pa'i rkang pa gnyis su byas nas gos dkar mo la sogs pa'i brgya phrag gnyis dang nyi shu lnga'i dbugs su 'gyur ro / /
'di nyid kyis chu srang ji snyed cig tu 'gyur na /
gang du chu srang sum cu so bdun chu srang gi rkang pa gnyis 'di rnams bzhi 'gyur du bsgres pas /
yang dag sbyor bzhis brgya phrag dgu / /
zhes pa bsdus pa'i tshad kyis so sor bskyed pa'i yon tan du rnam par gzhag pa 'pho ba nyi shu rtsa bzhi'i rim gyis ni 'pho ba nyi shu rtsa bzhi /
des na dkyil 'khor dgu bcu rtsa drug tu 'dus pa rnams kyis mngon par 'dod pa'o zhes so / /
drang ba'i don gyis so / /
rdo rje bzlas pa thob nas kyai rdo rje'i rgyud du /
mtshan mo la dbyu gu mnyam par nyin mo la ste dbyu gu drug cu rtsa bzhir bcom ldan 'das kyis bstan pa ma yin nam /
'dir dbyu gu'i sgra ni dkyil 'khor dang rnam grangs te /
'khor lo bzhi la sbyor bar byed pas mngon par dgongs pas dbyu gu drug cu rtsa bzhir yang bshad par bya'o / /
dpal 'dus par ni g.yo ba nyi shu rtsa bzhi'i dbye bas lhan cig tu ji ltar mtshungs par rnam par 'jog ces dris pa'o / /
kye rdor pa rnams kyis mngon par 'dod pa'i lan ni mkhas pa sgom pa pos dkyil 'khor bzhi'i dbus su yongs su 'pho ba ni dkyil 'khor yongs su brje ba ste rim pa zhes pa dang rnam grangs su rnam par gzhag par rtogs par bya'o / /
ci ltar byas pas she na 'dir gsungs pa /
phyed dang bcas pa'i dbyu gu gnyis kyi 'pho ba ni dbugs dgu brgyar 'gyur ba nyid do / /
dbugs dgu brgyas 'pho ba zhes bya ba ste /
thal ba der mi 'gyur ro / /
ci las na ji ltar dbyu gu'i phyi rol du rnam par gzhag pa de bzhin du nang zhes pa'i rigs pa las so / /
'pho ba'i rim pa ni gzhan dang 'dra ba nyid do / /
de brjod par bya ste /
dbyu gu gcig pa chu srang drug cu rnams su rkang pas dman pa'i chu srang bzhi med pa de nges par 'di'i rkang pa gcig dang ldan pa chu srang drug cu lhag pa'i lnga bcu ni chu srang gcig dkyil 'khor du gnas so / /
gang du lnga bcu drug dang rkang pa gcig 'di dag bzhi 'gyur du byas nas brgya phrag gnyis dang gnyis kyi chu srang ngo / /
nges pa'i don gyis so / /
gang du nyis brgya nyi shu rtsa lnga'o / /
'di nyid dbugs drug tu byas nas so sor bskyed pas bsgre ba'i rigs pas bsgres par gyur pa ni phyed dang bcas pa'i brgya phrag bcu gsum gyi dbugs su 'gyur zhes pa bsdus pa'o / /
'dus pa'i phyed dang bcas pa'i 'pho ba rkang pas dman pa'i dbyu gu bzhir 'gyur ro / /
kyai rdo rje ba'i'o / /
bzhi po 'di'i rnam par dbye bas rkang pa ni /
rkang pas dman pa'i dbyu gu gcig gi dkyil 'khor gyi dbugs gsum gsum bdun rkang pa gnyis so / /
gzhung 'di tsam gyis thun phyed kyi dus su yongs su thob nas dkyil 'khor bzhi po rnams kyi rlung 'bab pa sna'i bu ga gcig tu 'pho bas 'pho ba bcu drug tu rnam par gzhag pa ni kye'i rdo rje ba rnams kyi'o zhes 'dod do / /
'di nyid kyi gzhan sna'i bu ga gnyis pa nyid du de 'dra ba'i rnam par gzhag pa rdo rje bzlas pa'i rnal 'byor pas khong du chud par bya'o / /
'dis thun gcig tu 'gyur ro / /
thun gcig la ni bshad pa byas pa gang yin pa de gzhan thun bdun po rnams su 'ang mkhas pas khong du chud par bya'o / /
dgu brgyad dag tu gang bstan pa / /
nyi shu rtsa bzhir rim gyis ni / /
der ni so sor bskyed 'byung ba / /
nyi khri chig stong drug brgya'o / /
zhes te dgu brgya nyid du bstan pa nyi shu rtsa bzhi'i rim pas bsgre ba'i rigs pas bsgres par 'gyur ba ni khri phrag gnyis dang brgya phrag bcu drug tu 'gyur ro / /
gang du nyi khri chig stong drug brgya'o / /
'di'i chu srang ni gang du sum stong drug brgya'o / /
dbyu gu gcig nyid la thun du bsgre ba'i rnam par gzhag pas dbyu gu drug cur 'gyur ro / /
dpal 'dus par dbyu gu lngar byas nas nyin mo la thun drug dang mtshan mo la yang thun drug rnams so / /
'di rnams kyis thun phyed du byas nas nyin mtshan gyi nyi shu rtsa bzhi'i rim pa rnams yang dag par bstan pa gang yin pa de rnams zhi ba can la sogs pa'i las rab 'byams kyi dbye bas khong du chud par bya'o / /
rnal 'byor gyi rgyud du 'pho ba'i dbye ba ston par byed pa rnam pa sna tshogs pa'i tshad du bcom ldan 'das kyis bstan no / /
rnal 'byor ma'i rgyud kyis lhan cig pa'i rdo rje bzlas pa'i so so'i bye brag med do / /
phyi dang nang gi dus tshod rnam par gzhag pa 'di las slar yang dbyu gu drug cu rnams kyi phyed dang bcas pa'i dbyu gu bdun gyis thun du byas nas nyin mtshan gyi thun brgyad du 'gyur ro / /
phyed dang bcas pa'i dbyu gu bdun gyis dbugs su 'gyur zhe na gang du nyis stong bdun brgya'o / /
'di'i chu srang ni gang du bzhi ka'o / /
'di nyid brgyad po rnams kyis bsgres pas gang du sum stong drug brgya'o / /
'dir ni khyad par brjod par bya ste rten cing 'brel par 'byung ba dbyu gu'i rim pas gro bzhin gyi zla ba nas rgyal gyi zla ba'i mthar thug par lhor bgrod pa'i 'pho bas kun du khyab pa'o / /
des dbyu gu gnyis byas nas mtshan mo'i 'phel ba dang nyin mo yang nyams pa'o / /
de'i rjes su mchu'i zla ba nas chu stod kyi zla ba'i mthar thug par byang du bgrod pa'i 'pho bas kun nas khyab po / /
des 'dir dbyu gu gnyis su byas nas nyin mo'i 'phel ba dang mtshan mo yang nyams par blta bar bya'o / /
'jig rten du 'pho ba gnyis kyi dbus su ni tha skar dang nag pa'i zla ba gnyis la rab zhugs pas /
'di ro mnyam pa nyid kyi dbyu gu gnyis kyis 'gro ba pa med cing 'phel ba med do zhes so / /
'di dag thams cad gal te yang dbyu gu'i rim pas don mdor bshad pa'o / /
de bzhin du yang nyin mtshan gyis khri phrag gnyis dang brgya phrag bcu drug gi dbugs kyis bral bar yang dag par yongs su shes pa ni phyi rol las rtogs par bya ba ma yin no zhes bstan pa'i rnam par gzhag go / /
'dis 'di dag gsung bar 'gyur te /
skar rtsis pa'i btang snyoms su dbyu gu'i rim pas dus tshod yongs su shes brten cing 'brel par 'byung ba dbyu gu'i rim pas dus tshod yongs su shes pa'o / /
gang gnyi gas rgyud kyi nang gi dus tshod yongs su shes pas lhan cig tsam yang ma yin pa ni 'gal bar 'gyur ba ma yin no / /
gzhan du ni rnam pa gzhan du gsungs skye pa /
dkyil 'khor drug la ltos nas bu ga gcig tu phyed dang bcas pa'i 'pho ba 'bab ste /
de'i rjes su 'phos nas bu ga gnyis par dkyil 'khor drug la ltos nas phyed dang bcas pa'i 'pho ba yang ngo zhes pa nyin mtshan kha sbyor gyi 'pho ba rnam pa bcu drug nyid du 'gyur ro zhes pa 'di dag rnam par bshad pa'i rim pas nang dang phyi rol yongs su shes pa mngon par bgrod pas yongs su ngal ba'o zhes pa ni gang yin pa 'di dag ni kha cig go / /
dkyil 'khor re re kun du spyod pa la slar yang thun mtshams bzhi'i skad cig /
'dus pa phyi mar bstan par 'dod nas rig pa'i zhes bya ba la sogs pa gsungs te /
rig pa ni gos dkar mo'i byin za'i dkyil 'khor ro zhes pa'i don to / /
'di'i go rims zhes pa ni tshul lo / /
cho ga 'di'i ni ji lta ba bzhin du nan tan byed pa des /
thun mtshams bzhir ni rab sbyor las / /
zhes pa 'di'i don ni /
sna'i bu gar rlung gi dkyil 'khor 'bab pa dang bral bar gyur pa na /
phyi nas me'i dkyil 'khor rab tu 'jug ste 'di dag gi dbus su phra mo'i skad cig lhag par rtogs pas dkyil 'khor bzhi'i thun mtshams bzhi zhes brjod par bya ste rab sbyor la ste lhag par rtogs pa las so / /
de nyid kyi phyir sngags yi ge gsum rlung gis lhan cig pa yan lag ma nyams pa ste sngags kyi dbye ba mi byed par bzlas par bya'o zhes gnas so / /
yig grangs 'bum gyi mtshan nyid can / /
zhes te grangs rnam par rtog pa bgrang bar bya'o zhes pa ji srid par ro / /
phyi rol bzlas pa zhes bya ba la sogs pa la phyi rol bzlas pa ni ngag gi bzlas pa'o / /
spang ni yongs su spang bar bya'o / /
rnal 'byor sgom pa po yi ni / /
bar chad can ni rdo rje bzlas pa sgom pa po'i bar du gcod pa'i rgyur gyur pa'o / /
sngags don bcom ldan rdo rje can / /
sngags don ni rdo rje bzlas pa'o / /
des na rang nyid bcom ldan no / /
rdo rje can ni rdo rje sems dpa'i rang bzhin no / /
rdo rje'i bdag nyid ni sngags dang lha dag dbyer mi phyed pa'i phyir ro / /
ni'i sgra yang ni slar yang gi don la'o / /
ci ltar zlos ni ngag gi bzlas pa sngags tshig tu brjod par mi byed de zhes mngon par 'dod do / /
'di dag nyid dpe'i sgo nas so sor bstan par bya ba'i phyir glang po zhes bya ba la sogs pa gsungs te /
glang po rnyed pa ste thob pa'i mod la ste skad cig las glang po'i rjes ni tshol bar byed de gang gis glang po che rnyed pa des glang po'i rjes ci zhig tshol bar byed ce na bden te tshol bar mi byed do / /
de'i phyir sngags lus te sngags yi ge gsum bskyed cing rdzogs pa'i sgu ni sngags lus so / /
de nyid kyi phyir nye bar dmigs par bshad pa'i rdo rje bzlas pa dang ldan pa'o / /
rang nyid ni rnal 'byor pa'o / /
mngon gyur nas gzhan ci zhig tshol bar byed de sngags tshig tu rjod par mi byed do zhes gnas so / /
'dir yang ni'i sgra ni slar yang gi don la'o / /
gzhan yang zhes bya ba la sogs pa las mi zad pa'i sgra ni nges pas gzung ba la 'jug go / /
rdo rje 'dzin gang zhig sbyor gsum don dang ldan pa'i mi ni sems dpa' gsum dang ldan pa'i sngags pa rlung gi 'jug pa dang gnas pa dang 'byung ba rnam par blta bar bya ste /
gus pa dang bcas pas bar chad med par dus yun ring por goms pa'i sbyor bas so / /
ci zhig ni mi ste rdo rje 'chang nyid du 'gyur ro / /
spyan drang zhes bya ba la sogs pa ni mdor bstan pa'o / /
rab tu 'jug par spyan drangs te / /
zhes bya ba la sogs pas rgyas par bshad pas gsal lo / /
myur ba dang ni rnam sdud dang / /
ngal bar bshad dang sngags sbyor ba / /
zhes pa ni tshig gsum po rnams su ji ltar rigs pas yi ge gsum sbyor ba byed par bya'o / /
rna drung du ni zhes bya ba la sogs pa nas /
de 'dir gsang zhing dgongs pa yis / /
phra mo'i sbyor ba bshad pa yin / /
zhes pa'i mthar thug pa ni rtsa ba nyid las rtogs par sla'o / /
bsam gtan kha ton med mod kyi / /
zhes pa la bsam gtan ni rlung la rnam par lta bar byed pas mnyam par gzhag pa'i sems so / /
kha ton ni tshig tu brjod pa'i bzlas pa'o / /
'di dag dang bral ba'i 'jig rten ni rang bzhin bzlas pa'i mtshan nyid yin pa nyid kyi phyir ro / /
'dis ni zhes bya ba la sogs pa ni brjod pa'i rdo rje bzlas pa'i rim pa 'dis ni cho ga ji bzhin te /
rim pa las ma 'das pas bsten pa ste goms par byas nas zhi ba can la sogs pa'i las rnams thams cad rdo rje bzlas pa'i sgom pa pos rdo rje bzlas pa'i ting nge 'dzin gyis bsgrub par bya'o / /
'di dag slar yang gsal bar gsungs pa /
gnyis su med pa mnyam pa nyid rnam par rgyal ba rnal 'byor chen po'i rgyud du /
mnyam med sngags ni bzlas nas ni / /
zhes bya ba la sogs pa ste /
gang dang mtshungs pa yod pa ma yin pa der 'gyur ba ni mnyam med do / /
gus pa dang bcas pas goms pa'i sbyor bas mnyam med sngags bzlas nas so / /
de'i tshe cir 'gyur zhe na /
brgya phrag bcu drug gi rlung sems la thim par 'gyur ro / /
gang gi tshe sems la rlung thim pa de'i tshe sna'i bu gar 'jug pa la sogs pa'i go rims kyis de bzhin gshegs pa lnga'i bdag nyid can /
dkyil 'khor bzhi po ches gsal bar mthong zhing yang dag par rtogs pa las so zhes bsgrub par bya'o / /
sgrub pa'i bdag nyid can ni sgom pa po rnal 'byor pa de'i khams gsum nyid de lus dang ngag dang sems brdzun pa 'grub par gdon mi za'o zhes so / /
dkyil 'khor bzhi po ches gsal bar bstan pa mngon par brjod nas /
da ni lhag ma dbugs khri phrag gnyis sems la slar yang thim pa bstan par 'dod nas /
drug ces bya ba la sogs pa gsungs te /
sngags yi ge gsum rlung gi rang bzhin kha dog lnga ye shes lnga'i bdag nyid can nyid dkyil 'khor bzhi po ye shes gnyis brdzun pa'i rgyur gyur pa'o / /
'di'i phyir ye shes las ni byung ba zhes pa yang dag par byung ba'o / /
dbugs lhag ma gang yin pa de dag zla ba gcig gis khri phrag gnyis bzlas nas ni zhes pa 'bum phrag drug tu 'gyur ro / /
rdo rje sems dpar phyag byas nas / /
zhes pa'i don ci /
yi ge gsum gyi rang bzhin rdo rje sems dpa' de mnyes par byas shing bsgom par byas na rnal 'byor ba des 'grub 'gyur te /
lus dang ngag dang sems brdzun pa'i rang bzhin thob pa rdo rje 'chang dang mtshungs pa thob par 'gyur ro / /
ci la zhe na zla ba nya la zhes pa'i don to / /
de ltar zhugs pa'i rnal 'byor pas ci brtul zhugs la sogs pa kun du spyad par bya'am 'on te ma yin zhes dogs pa la de la med ces bya ba la sogs pa ste /
tshig brjod pa'i bdag nyid can gyi sngags mi dgos so / /
gzungs ni btsan thabs kyi sbyor bas rlung gi 'khrul 'khor ro / /
gcig nas gcig tu ldog par 'gyur / /
zhes pa ni gzhan dang gzhan du yang bya ba khrus dang za ba la sogs pa yang mi bya'o / /
'on kyang rdo rje bzlas pa nyid las 'grub par 'gyur ro zhes pa'i don gyis zhes bya ba la sogs pa gsungs te /
yaM yig yongs su gyur pa rlung gi dkyil 'khor 'bab par gyur pa la rnam par shes pa gang cung zad cig bya ba zhi ba can la sogs pa'i las bzhi po /
ra sogs gsum las gang nyid kyis / /
'gro ba'i don la zhes pa ni snga ma kho na'i don no / /
me zhes bya ba la sogs pa la thun tshod phyed kyi dus su ni ste /
thun phyed kyi dus su /
las ni gnyi ga gnas pa la / /
zhes pa ni rlung gi dkyil 'khor 'bab bzhin pa la gtso bos las gnyis nye bar blangs pa de la /
gzhan dkyil 'khor gsum yang dag par 'byung ba las kyang las gnyis su byas nas yang dag par 'byung ngo / /
ci las she na phal ba dang gtso bo'i dngos pos gang du gcig yin pa der bzhi po zhes pa'i rigs pa las nges pa med do / /
'bras bu gsungs pa /
mchod pa brtson pas zhes bya ba la sogs pa nas /
rnam par mi rtog gcig blo ldan / /
zhes pa'i mthar thug pa ni rtsa ba nyid las khong du chud par sla'o / /
gsung gi rdo rje'i zhes sogs ni gsung gi rdo rje rlung gi sgrub pa la rnam par lta bar byed pa byas nas /
ye shes gsum gyi dbye ba yis / /
zhes pa ni 'di'i don nges par bshad par bya ste /
sna'i bu ga'i rlung brtags la yi ge gsum rlung dang ldan pa thugs rdo rje mngon sum du byed pa'i thabs rdo rje bzlas pa rgyur gyur pa'i 'jug pa dang gnas pa dang ldan pa'i mtshan nyid ye shes gsum gyi rab tu dbye bas /
sems tsam la ni nges sbyar bya / /
zhes pa ni tsam gyi sgra ni nges pas gzung ba la ste lhag pa med par sbyar bar bya'o / /
yang na sems tsam du thim par 'gyur ro / /
'dis sems brtan pa nyid du gyur ba la sgom pa po dag la dmigs pa dang sems la dmigs pa yang thob par byed do / /
'dis 'di skad du gsung bar 'gyur te /
sems la dmigs pa yongs su thob nas sa brgyad pa'i dbang phyug tu 'gyur ro / /
dgongs pa bla na med par gsungs pa yang /
dang po las kyi sbyor ba yis / /
sa brgyad pa ni thob par 'gyur / /
zhes so / /
de nas dang por rdo rje bzlas pa sgom pa po rnams kyis 'di nyid man ngag yin pas kyang 'dir bris pa'o / /
slob ma nges par rtogs par byed pa gsungs pa /
bla ma la brnyas sgyu can zhes bya ba sogs pa la sngags kyis rlom pa ni ngag gi bzlas pa 'chal pa nyid yin pa'i phyir ro / /
'dzin pa ni rdo rje bzlas pa'i man ngag gis rjes su 'dzin pa'o / /
tshig gzhan thams cad go sla'o / /
ri dbang zhes bya ba la sogs pa ni bla ma'i drin gyis phan pa'i lung thob na /
de grol bar mi 'gyur ba las ci lung thob pa tsam gyis grol ba sangs rgyas su 'gyur na ngan song gi 'gro ba rnams su mi 'gro bar lta smos kyang ci dgos /
'dis ma grol ba yang grol lo zhes mngon par brjod par bya'o zhes pa rdo rje bzlas pa'i don mdor bshad pa rnal 'byor pa'i yid 'phrog pa rdzogs so // //
mdor byas kyi rim pa dang rdo rje bzlas pa'i rim pa yang ye shes gsum brdzun pa nyid du so so so sor bstan nas /
da ni de dang tha mi dad pa'i sku so sor bstan par 'dod pas gsungs pa /
rdo rje che la phyag 'tshal nas / /
zhes bya ba la sogs pa gsungs te /
chen po yang 'di yin la rdo rje yang ngo zhes pas rdo rje chen po ste rdo rje chen po stong pa chen po'i ngo bo de la phyag 'tshal lo zhes sprel lo / /
de nyid kyi phyir rdo rje sems dpa' la sogs gtso ste /
rdo rje stong pa nyid de la sems shing mngon par 'dod pa gang yin pa ni sems dpa' de nyid stong pa chen po'i rang bzhin no / /
sogs kyi sgras mi bskyod pa la sogs pa gzung ngo / /
'di rnams kyi phar gyur pa nyid kyis gtso bo'o / /
bdag byin brlab pa'i rim par 'di / /
so sor bstan pa ni brdzun pa'i lus dang ngag dang sems rnams ni bdag gi sgras mngon par brjod par bya'o / /
de rnams kyis byin gyis brlabs pa ni phan tshun tha dad pa'i dngos pos mi dmigs par bde ba'i rnam pa rdzogs par byed pa'o / /
rim pa gang gis bdag byin gyis brlab pa de'i /
'ang gi sgras ni rkang pa rdzogs par byed pa'o / /
bdag gis ni klu sgrub kyis so / /
bshad par bya ni bstan par bya ba'o / /
brtse bas ni chos la dmigs pa'i snying rjes so / /
dang po re zhig bskyed pa'i rim pa'i rjes su 'brangs nas zhes pa la sogs pa ni thams cad kyi dang por ro / /
dbang bskur ba yang dag par thob cing ni slob dpon du dbang bskur ba la sogs pas cho ga'i rim pa ji lta ba bzhin du mngon par dbang bskur ba'o / /
rgyud rnam pa bzhi'i dgongs pa shes pa ni bya ba dang spyod pa dang rnal 'byor dang /
rnal 'byor ma'i rgyud shes pa'o / /
thob pa zhes bya ba la sogs pa ni rdo rje bzlas pa'i rim pas lus dang ngag dang sems rnam par dag pa thob pa'o / /
de nyid kyi phyir thos pa 'dzin pa'o / /
thos pa 'dzin pa nyid kyis rin po che'i gang zag tu gzung ngo / /
bden pa gnyis la lhag par mos / /
zhes pa ni kun rdzob kyi bden pa dang don dam gyi bden pa gnyis la lhag par mos pa'o / /
rdo rje slob dpon yang dag par mnyes par byas nas zhes bya ba la sogs pa la 'di'i don 'di yin te /
'dir bshad pas bdag byin gyis brlab pa'i rim pa'i man ngag sngon thos pa de ni slob ma la bshad pas de lhag par rtogs par 'dod pa'i rdo rje slob dpon yang dag par mnyes par byas nas zhes sprel lo / /
de'i 'og tu zhes pa ni bsnyen bkur ba de la yang dag par mnyes par byas pa las bla ma yang dag par dga' bar 'gyur ro / /
bla ma la rab tu dad pa dang yang dag mgu ba'i ched du zhes pa'o / /
slar yang 'dod pa lnga la nye bar longs spyod pas 'khor lo'i dbus su bla ma la mngon par dang bar bya'o zhes gsungs pa /
tshogs kyi mchod pa chen po zhes bya ba la sogs pa'i gzhung gis so / /
de'i bar ma chad par zhes bya ba la sogs pa ni 'dod pa lnga la nye bar longs spyod pa'i bar ma chad par ro / /
bla ma'i zhal snga nas ni bla ma brgyud pa'i zhal snga nas gsungs pa las bla mas thob pa rab tu thob pa'i bdag byin gyis brlab pa'i man ngag de slob ma'i ched du bstan par bya'o / /
de lta mod kyi rim pa cis she na /
de'i 'og tu zhes bya ba la sogs pa la phreng ba dang chu la sogs pa 'di rnams dang bcas pa'i gsang ba'i dbang bskur ba'i mthar thug pa thos pa'i phyi nas 'di'i dbang bskur ba gnyis pa 'chad bzhin pa'i shes rab kyi dbang bskur ba yang rdo rje nor bur de kho na nyid so sor bstan par bya'o / /
rdo rje slob dpon ci las she na dbang bskur nas de nyid so sor bstan par bya'o zhes pa'i gsung las so zhes yongs su bshad pa 'di yang 'di nyid kyis 'chad bzhin pa'i mngon par byang chub pa'i rim pas rjes su 'jug pas rjes su rtogs par bya'o / /
so sor sten par byed pa ni las kyi phyag rgya kho na la'o / /
dgongs pa bla na med par gsungs pa yang /
sgyu ma rnams ni thams cad kyi'ang / /
bud med sgyu ma nyid khyad 'phags / /
ye shes gsum gyi rab dbye 'di / /
'di nyid la ni gsal par mtshon / /
zhes so / /
de'i phyir slob dpon gyi dbang bskur ba snos pas ye shes bstan to / /
'di ni snang ba'i ye shes kyi gnyen po'o / /
gsang ba'i dbang bskur ba smos pas ye shes so / /
'di ni snang ba mched pa'i gnyen po'o zhes so / /
mthar gyis mtshan mor ye shes gnyis so sor rtogs nas bdag byin gyis brlab pa'i man ngag kyang 'dir so sor bstan par bya'o zhes byas nas shes rab kyi dbang bskur ba sbyor ba ma yin nam ci ltar dbang bskur ba gnyis dang 'di dag gi de kho na nyid kyang ston par byed ce na bden te mthar gyis dang bral bas de yang so sor bstan par mi nus so zhes /
de'i 'og tu gsungs pa /
shes rab ye shes mngon brjod bya / /
bdag byin brlab pa'i mtshan nyid do / /
so sor ston par gyur pa ni / /
bla ma slob ma'i ched du'o / /
'di'i don so sor 'di rnams kyis zhes so / /
'di rnams kyis 'chad bzhin pa'i khong stong med ces bya ba la sogs pa nas /
sna tshogs min la snyoms 'jug la / /
dmigs 'jug la /
dmigs med khyod la phyag 'tshal lo / /
zhes pa'i mthar thug pa'i bstod pa rnams kyis bla ma la ye shes gsum tha mi dad pa'i rang bzhin du bstod par bya'o / /
khong stong med ces bya ba la sogs pa ni /
khyod kyi sku la khong stong yod pa ma yin pa'o / /
nam mkha' la ni 'ja' tshon ltar / /
zhes pa ni 'od zer lnga'i kha dog dang ldan pa nyid kyi dpe'o / /
snyun med ces bya ba la sogs pa la snyun ni nad do / /
mi gtsang med ces pa la sogs pa ni go sla'o / /
chu zla bzhin du gzung du med / /
ces bya ba la sogs pa ni rnam par bskyod pa dang bcas pa nyid kyi phyir mi bden pa'i ngo bo'o / /
mngon sum tshad ma'i spyod yul yin pa'i phyir brdzun pa nyid ma yin no / /
'dis ni chu zla bzhin du gzung bar bya'o / /
de bzhin du chos rnams kun la'ang nges pa med ni chos thams cad kyi rang bzhin zhes pa'i don to / /
nga rgyal mi mnga' rmongs mi mnga'o / /
zhes pa'i don ni khong du chud par sla'o / /
de nyid kyi phyir snang ba gnyis kyi rnam par rtog pa spang ba'i phyir / /
dmigs med khyod la phyag 'tshal te phyag 'tshal bar byed par gyur cig go / /
rim pa 'di nyid kyis dmigs pa med pa'i tshig gis bshad par bya bzhin pa'i tshigs su bcad pa rnams la yang mkhas pas rtogs par bya'o / /
rtag tu zhes bya ba la sogs pa ni go sla'o / /
rnam 'phrul byed ces pa ni spros pa'i rnam par rtog pa sna tshogs pa nyid nges par spangs pa de la snyoms par zhugs pa'o / /
de ltar zhes bya ba la sogs pa la de ltar rdo rje slob dpon yang dag pa'i yon tan gyis te yang dag pa ji lta ba bzhin gyi yon tan gyis bstod nas /
snyad pa'i don du bshad par bya bzhin pa'i tshigs su bcad pa 'dis gsol ba gdab par bya'o / /
kun mkhyen ye shes phung po can / /
zhes bya ba la sogs pa la phung po ni tshogs pa'o / /
srid pa'i 'khor lo zhes pa ni srid pa nyid 'khor lo ste /
ci ltar zhe na 'gro ba lnga rnams su 'khor lo'i tshul gyis 'khor ba'i phyir ro / /
de rnams par spyon pa'o / /
de ring bshad pa'i rin chen gyis ni de ring ni nyi ma 'di la ste dang ngo / /
bshad pa'i rin chen gyis ni kun rdzob kyi bden pa bshad pa'i rin chen gyis bka' drin mdzod cig /
bdag la ni bdag gi'o / /
gtso de ni khyab bdag go / /
khyod zhabs zhes bya ba la sogs pa ni go sla'o / /
de ltar zhes bya ba la sogs pa la de ltar slob ma'i tshig de thos nas ci 'gyur zhe na /
yang dag par gsol ba 'debs pa'o / /
'jigs med gsol 'debs pa ni gtso bo mthar thug pa la'o / /
snying rje zhes pa ni khong du chud par sla'o / /
de las bdag byin brlab pa brtsam / /
zhes pa ni /
bdag la byin gyis brlab pa bshad par 'dod pas bla mas rim pa nye bar bya'o / /
bdag byin brlab pa zhes bya ba la sogs pa la kun rdzob bden pa bstan pa ni ste /
de ci lta zhe na /
shing dang ri dang chu bo dang rgya mtsho la sogs pa dngos po'i grong khyer ni kun rdzob bo / /
'di dang 'bral bas bden pa khong du chud par mi 'gyur ba nyid do / /
de bzhin du slob dpon zla ba grags pa'i zhabs kyis kun rdzob kyi bden pa nyams pas 'jig rten pa'i dngos grub med do zhes bshad do / /
bden pa bstan pa 'di ni ye shes gsum po tha dad pa las 'das pa'i ye shes kyi rang bzhin gyi lus bstan pa'i bla ma'i zhabs zhes bya ba la sogs pa ni go sla'o / /
gang gis zhes bya ba la sogs pa la sgrub pa po gang gis bla las dngos su bdag byin gyis brlab pa'i rim pa'i man ngag gnyug ma'i lus su gnas pa rnyed par mi 'gyur te thob par mi 'gyur ba'o / /
mdo sde rgyud dang rtog pa la ste chos kyi phung po stong phrag brgyad cu rtsa bzhi rnams su rnal 'byor pa de'i ngal ba ni dub pa zhes pa'i rnam grangs te /
don de 'bras bu med pa'am phyin ci log tu 'gyur ro / /
lha mo bzhis yongs su zhus pa rnal 'byor chen po'i rgyud du gsungs pa yang /
thub pa chen po'i chos phung po / /
stong phrag brgyad cu rtsa bzhi yi / /
de nyid mi shes gang yin na'o / /
de rnams kun kyang 'bras bu med / /
ces so / /
bdag byin brlab pa'i rim pa zhes bya ba la sogs pa ni shes rab kyis dbang bskur ba rnams so sor bstan pa gang yin pa ni stong pa chen po'i ye shes gang yin pa de slob mas bshad pa thos pa'i sgo nas kyang rdo rje bla ma las /
bdag la byin gyis brlab pa'i rim pa thob pa ste rnyed nas sangs rgyas kun rang bzhin te sangs rgyas thams cad kyi rang bzhin du 'gyur ro / /
de nyid kyi phyir mnga' bdag go ste 'gro ba gsum po yi'o / /
tshe 'di nyid la ni skye ba 'di nyid la sangs rgyas nyid the tshom med par ji ltar 'gyur pa de bzhin du rab tu rtogs par bya ba'i phyir zhes pas thob par bya'o / /
bdag byin brlab pa'i ting 'dzin dang / /
de bzhin 'od gsal ba'i gnas pa'i zhes bya ba la sogs pa la dang gi sgra ni rkang pa rdzogs par byed pa la'o / /
ji ltar kun rdzob kyi bden pa'i gnas de bzhin du don dam pa'i bden pas gnas so zhes bden pa gnyis su rnal 'byor pa 'jig rten pa rnams la bstan pa yin no / /
'dis ni gsungs pa'i bden pa gnyis po lugs dang mthun pa dang lugs dang mi mthun pas rgyu dang 'bras bu'i dngos por rab tu bstan par 'dod pas rgyu dang 'bras bu'i khyad par las zhes gsungs te kun rdzob kyi bden pa'i 'bras bu'o / /
'od gsal ba 'di dag de srid du mngon par brjod par bya'o / /
bdag byin brlab pa'i rim gyis ni / /
'od gsal ba ni thob par bya / /
de bas rdo rje bla ma yis / /
sngon du bdag byin brlab par 'gyur ba bstan par bya ste bshad par bya zhes pa rim pa 'di nyid kyis so so'i skye bo rnams kyi yang sa la sogs pa'i sgo nas rgyu dang 'bras bu'i dngos po bstan par 'dod nas gsungs pa /
sa yi khams ni chu la thim / /
chu ni me la thim pa ste / /
me yang phra mo'i khams la yang / /
rlung ni sems la rnam par thim / /
sems kyang sems byung la thim bya / /
sems las byung ni ma rig la'o / /
de yang 'od gsal bar 'gro'o / /
srid pa gsum po 'dir 'gag go / /
de bzhin du 'di dag lugs dang mi mthun pas stong pa bzhis rgyu dang 'bras bu'i dngos po'o / /
de yang bshad par bya bzhin pa /
rang dbang med ces bya ba la sogs pa ste /
rang dbang med pa ni rgyu dang rkyen la rag las pa'o / /
'gro kun ni so so skye bo'i sems las gzhan pa'i dngos po med pa stong pa chen po'i 'bras bu'i ngo bo'o / /
de'i rgyu ni 'od gsal ba'o / /
'od gsal ba cir 'gyur ba zhe na /
thams cad stong pa'i mtshan nyid do / /
bdag byin gyis brlab pa 'bras bu'i ngo bo'i rgyu ci ltar 'od gsal yin /
'od gsal las ni stong chen te / /
de las kyang ni thabs 'byung ngo / /
de las shes rab skye bar byed / /
de las rlung ni yang dag 'byung / /
rlung las me ni yang dag 'byung / /
me las chu ni yang dag 'byung / /
chu las kyang ni sa skye'o / /
'di ni sems can rnams 'byung ba'o / /
'khor bar 'gyur ba ma yin no / /
zhes gnas pa ma yin nam /
de bzhin du 'phags pa lha'i zhabs kyis kyang /
sa la sogs pa bzhi po dang / /
de bzhin stong pa bzhi po ste / /
tshig don brgyad po skye ba dang / /
'jig pa'i rgyur ni rnam shes bya / /
zhes so / /
'dir ni 'di skad dag gsung bar 'gyur te /
so so'i skye bo dang sgyu ma lta bu'i rnal 'byor pa dag gi khyad par ci yin zhes mi shes te khyad par ro / /
rnal 'byor pa rnams kyi so so skye bo rnams la gang gi phyir de rnams sgyu ma'i rnam pa bzhin /
de rnams su nye bar dmigs pa dang ldan pa'i dngos po rnams la bden pa nyid du mngon par zhen pa med pa 'di ni rnams la byis pa'i skye bo bzhin du bden pa nyid kyis mngon par zhen pa gang yin pa de rnams ni phyin ci log tu mngon par zhen pa'i phyir byis par brjod par bya'o / /
gnas gzhan du gsungs pa yang /
'di las bsal bya ci yang med / /
gzhag par bya ba cung zad med / /
yang dag nyid la yang dag blta / /
yang dag mthong na rnam par grol / /
zhes so / /
lugs dang mthun pa dang lugs dang mi mthun pas rgyu dang 'bras bu'i dngos por mtshungs pa nyid do / /
de bzhin du yang bag chags dang bcas pa bag chags med pa thob nas rang gi rtog pas 'dri bar byed pa so so'i skye bo'o / /
'di nyid slar yang bstan par bya ba'i phyir /
gang gis zhes bya ba la sogs pa gsungs te /
sgyu ma lta bu'i ting 'dzin yongs su mi shes pa'i sems gang gis byis pa rnams dngos po rnams su mngon par zhen pas bcings par gyur pa'o / /
gang du zhe na 'khor ba ste kun du 'khor bar byed pas na 'khor ba ste 'gro ba nas 'gro ba gzhan du zhes pa ji srid par ro / /
sgyu ma lta bu'i ting nge 'dzin gyis dngos po'i rang bzhin yongs su shes pa'i sems des rnal 'byor pa bde gshegs gnas su 'gro bar 'gyur ro / /
de lta bu'i khyad par du 'phags pa'i /
sems 'di gang yang skye ba med / /
'chi ba'ang yang dag yod ma yin / /
zhes bya ba la sogs pa go 'phang gnyis rdzogs pa'i rnal 'byor pa'i sems la ltos nas gsungs so / /
sems kyi ngo bo rnam gnas par / /
'khor ba nyid kyis shes par bya / /
zhes bya ba la sogs pa ni ma rdzogs pa'i rnal 'byor pa'i sems la ltos pa'i tshig go / /
'di dag go 'phang gnyis gnyis bstan pa de tshigs su bcad pa gnyis kyis rnam par gsal bar bstan pa'i phyir rlung gi sbyor ba zhes bya ba la sogs pa gsungs te /
rdo rje bzlas pa'i rgyu dang bral bas sems kyi bstan pa nyid kyi rang bzhin gzung du med de thob par byar med do / /
'on kyang sbyor ba nyid las bdag byin gyis brlabs pa'i 'bras bu rnal 'byor pas thob bo / /
'di ye shes gsum tha mi dad pa stong pa chen po'i ngo bo mngon par brjod do / /
sems las zhes pa ni sgyu ma lta bu'i ting nge 'dzin la yongs su 'dris pa ma yin pa las rlung dang rnam par shes pa yang dag par sbyor ba las 'dod chags dang 'dod chags bral ba la sogs pa'i mtshan nyid mi dge ba'i rang bzhin rnams yang dag par 'byung bar 'gyur ro / /
ci las she na rang bzhin rgyur gyur pa la ste de'i rang bzhin de las dang skye ba kun du 'byung ngo / /
rigs pa 'dis dngos po'i rang bzhin ma shes nas so so'i skye bo'i sems skye ba yongs su 'dzin par byed do / /
de bzhin du yang rgyud du gsungs pa /
dge ba bcu yi las kyi lam / /
byed pa ye shes spangs pa rnams / /
zhes so / /
'di'i don bshad pa spyod bsdus mdzad pas /
de bzhin du sems can rnams dge ba'i bshes gnyen dang bral ba rang gi sems kyis yang dag pa ji lta ba bzhin du yongs su shes pa khong du ma chud nas /
ngar 'dzin pa dang /
nga yir 'dzin pa /
gsob gsog stong pa la dge ba dang mi dge ba la sogs par brtags nas thog ma med pa'i 'khor bar sdug bsngal nyams su myong bar 'gyur ro zhes so / /
de nyid ces bya ba la sogs pa la /
sgyu ma lta bu'i sems gang yin pa de rnam shes gsum yid kyis tha dad ces pa ni /
snang ba gnyis las skyes pa snang ba mched pa gnyis dang bral ba nyid snang ba nye bar thob pa'o / /
lha'i rnam pa sngar so sor bstan pa khyad par gyis dga' ba'i dga' bas dbang bskur ba'i mtshan nyid do / /
bde ba chen po'i ngo bo rnal 'byor pas 'byung ste bskyed par bya'o / /
de bas na zhes bya ba la sogs pa ni /
de bas 'di ltar 'gro ba kun ni sems can gyi 'jig rten dang snod kyi 'jig rten dang bcas pa'i khams gsum pa sgyu ma lta bur 'dir bshad par bya'o / /
sgyu ma lta bu'i ting 'dzin gnas te sgom pa po thams cad de brjod pa'i khams gsum pa gang yin pa de dang 'dra ba ste sgyu ma lta bu dang mtshungs par mthong ngo / /
dgongs pa bla na med par gsungs pa yang /
snang ba gsum po mthong ba dang / /
sa bcu la ni rab tu gnas / /
zhes so / /
gzugs dang tshor ba nyid dang ni / /
zhes bya ba la sogs pa la gzugs ni nang dang phyi rol nyid tha dad pa min par thams cad sgyu ma nyid gzhan min zhes pa'i mthar thug pa sngar bshad pa nyid kyis gsal lo / /
so sor bstan pa'i sgyu ma'i lus ci ltar mtshon par bya zhe na /
'di ni don slar yang gsungs pa me long gzugs brnyan la sogs pa'i dpes sngags pas sgyu ma'i lus ni mtshon par bya'o / /
kha dog rnams ni 'ja' nyid de dkar po la sogs pa'i 'od zer dang ldan pa nyid kyis so / /
khyab pa chu yi zla bas so ni ji ltar ri bong can gcig nyid chu dang bcas pa'i snod sna tshogs su mthong ngo / /
de bzhin du sgyu ma'i lus kyis khyab pa nyid do / /
gang du me long dri ma med pa la ste dri ma dang bral ba la sogs pa ni rtogs par sla'o / /
rdo rje sems dpa' legs bris pa / /
zhes bya ba ni rdo rje sems dpa' khyad par ci yin pa legs bris pa ste mdzes par bris pa'o / /
ci ltar zhe na dper na ras la ri mo'i tha dad pa'i dngos po las rnam pa gcig tu shes pa skye'o / /
de bzhin du rdo rje sems dpa' legs bris pa zhes so / /
de yang ci ltar gyur pa zhe na rnam pa kun gyi mchog ldan pa zhes bya ba la sogs pa rgyas par ro / /
'di dag gi ngo bo ni gal te yang ches bsal bar 'phags pas bris pa de bzhin du yang blo zhan pa dag gis mtha' dag bdag byin gyis brlab pa'i man ngag bsdus pa'i don du mngon par brjod par bya'o / /
'dir smras pa /
pad+ma dkar po dang zla ba'i stan la de'i steng du sku mdog dkar po phyag gnyis pa zhal gcig pa sems dpa'i skyil krung can /
dbu la ral pas brgyan pa'i ting nge 'dzin gyi phyag rgyas gnas pa /
phyag gi yal 'dab kyis rdo rje dbyings phyug ma la 'khyud pa'o / /
yang na rdo rje gsum dang bral bar 'gyur ro / /
bdag byin gyis brlab pa'i ngo bo dbang po'i gzhu lta bu'i ngo bo 'od zer lnga'i rang bzhin brdzun pa'i bag chags dang ldan pa'i yid las byung ba'i lus gsal ba /
gsum pa shes rab ye shes kyi dbang bskur ba so sor rtogs pa rnam par nyed pa'i skad cig mar thob pa'o / /
snang ba nye bar thob pa'i ngo bo rnal 'byor pa rab rnams la skad cig gis rnam pa'i sbyor bas so sor rang gis rig par bya ba stong pa chen po'i ye shes sangs rgyas rnams kyi longs spyod rdzogs pa'i sku mtshan bzang po sum cu rtsa gnyis 'chang ba dpe byad bzang po brgyad cus rnam par mdzes pa'i lus rdo rje bla mas bstan par bya'o / /
gang du na me long du'o / /
ci'i ched du na slob ma bzang po'i ched du'o / /
'di nyid kyis bdag byin gyis brlab pa mngon par brjod pa'i mtshan nyid de brjod par bya'o / /
'phags pa lha'i zhabs kyis gsungs pa yang /
ji ltar me long gzugs brnyan cha shas mtha' dag dang / /
ldan pa'i gzugs ni ches gsal rnam par snang bar byed / /
de bzhin rdo rje 'chang gi sku ni brtags pa nyid / /
dpe byad brgyad cu dang ni mtshan la sogs pa rnams / /
zhes so / /
'di nyid gang zhes bya ba la sogs pa ni /
nges par mtshon ni sgyu ma yang dag par mtshon par bya ba ste sgyu ma las byung ba ye shes kyi sku'i rang bzhin no / /
longs spyod rdzogs pa'i sku yang sgyu ma lta bu'i lus ni longs spyod rdzogs pa'i sku ste sa bcu'i dbang phyug rnams kyis rtogs par bya'o / /
de nyid ces bya ba la sogs pa ni longs spyod rdzogs pa'i skur bstan pa'o / /
'on kyang so so so sor 'gro ba rnams su skye bo zhes byas nas so so'i skye bo'i sems la ltos nas dri za'i sems can du mngon par brjod par bya'o / /
rdo rje'i sku zhes bya ba la sogs pa ni go sla'o / /
bdag nyid ces pa la sogs pa ni lha sras thams cad nyid ni gtso bo thams cad nyid rdo rje 'chang chen po'i ngo bo zhes pa'i don te /
de bas zhes bya ba la sogs pa ni rtogs par sla'o / /
sgyu ma lta bu'i lus kyis thams cad bya'o / /
zhes bstan par bya ba'i phyir /
sngags dang phyag rgya'i rab sbyor dang / /
zhes bya ba la sogs pa gsungs te /
sngags dang phyag rgya'i rab sbyor dang / /
dkyil 'khor la sogs rnam rtog pa ni dkyil 'khor la sogs pa byed par 'dod pas kun rdzob la brten nas gal te yang dag par bsgrub par bya'o / /
sbyin sreg gtor ma'i bya ba'ang kun / /
de'i tshe sgyu ma lta bu'i gzugs kyis dus thams cad du bya'o zhes pa las nyes pa med do / /
zhi ba can dang rgyas can yang / /
de bzhin dbang dang mngon spyod can / /
dbang po'i gzhu dang mtshungs pa nyid kyis thams cad bya'o de bzhin du yang bcom ldan 'das kyis rnam par snang mdzad mngon par byang chub pa'i rgyud du gsungs pa /
dbang po'i mtshon cha lta bu'i sku / /
de nyid bsgoms pas thob par byed / /
ces so / /
'di'i don 'di yin te /
dbang po zhes pa ni brgya byin no / /
mtshon cha zhes pa ni gzhu ste brda las brgya byin gyi gzhu zhes pa'i don to / /
dbang po'i gzhu ci zhe na /
de ni 'od zer lnga'i kha dog nye bar mtshon pa ste /
dper na dbang po'i gzhu nam mkha'i mthil du kha dog gi dbye bas yongs su gsal ba de bzhin kho nar longs spyod rdzogs pa'i skur nye bar mtshon no zhes pa'i don to / /
sgeg pa la sogs zhes bya ba la sogs pa la sgeg sogs nye bar longs spyod dang /
glu dang rol mo sogs brten pa gang gi tshe byed pa de'i tshe chu zla bzhin du'o / /
'di'i don ni snga ma kho nas bshad de des na go sla'o / /
gzugs dang sgra dang zhes bya ba la sogs pa la gzugs la dang sgra la /
mig la sogs pa rab tu 'jug pa yang mig gi gzung bar bya ba ni gzugs so zhes byas nas mig la sogs pa'i yul la sogs pa rnams sgyu ma lta bur te de dang 'dra bar te sgyu ma'i lus dang 'dra bar blta bar bya'o zhes pa'i don to / /
mang du ci zhes bya ba la sogs pa ni rtogs par sla'o / /
me long gi ni gzugs brnyan dang / /
zhes bya ba la sogs pa la me long la sogs pa'i dpe bcu gnyis po rnams kyis sgyu ma'i lus khong du chud par bya ste /
cis she na rab tu gyur pa de rnyed kyis so / /
mig 'phrul dang mtshungs ni /
dper na mig 'phrul mkhan skyes pa dang lag ldan dang rta la sogs pa sgyu mas sprul par byed do / /
de bzhin du mig 'phrul dang mtshungs pa sgyu ma'i lus gang yin pa rnal 'byor pas mthong ste /
de 'jig rten rnams kyi mnga' bdag yin par bshad de lhag par rtogs so zhes pa'o / /
de bzhin du yang spyod bsdus so / /
ye shes rdo rje kun las btus pa rnal 'byor chen po'i rgyud du yang gsungs pa 'di nyid sgyu ma lta bu'i ting nge 'dzin 'di gsal bar bya ba'i phyir gsungs pa /
sems dang sems las byung ba mnyam par sbyor ba bde ba chen po'i ting nge 'dzin de sgyu ma la sogs pa'i dpe rnams kyis nye bar mtshon pa /
de bzhin gshegs pa gang+gA'i klung gi bye ma snyed kyi sangs rgyas kyi zhing du sgyu ma lta bu dang chu zla lta bu dang snang brnyan lta bu dang smig rgyu dang rmi lam dang sgra brnyan dang dri za'i grong khyer dang mig 'phrul dang brgya byin gyi gzhu dang glog dang chu'i chu bur dang me long gi gzugs brnyan zhes pa /
sgyu ma'i dpe bcu gnyis rnams kyis bde ba chen po'i ting nge 'dzin nye bar mtshon par 'gyur ro / /
dpe bcu gnyis po'i don bshad par bya ste /
sgyu ma'i don ni bya bas so / /
smig rgyu'i don ni brdzun pa nyid kyis so / /
dri za'i grong khyer ni yul nges pa med pa so sor snang ba nyid kyis so / /
brgya byin gyi gzhu ni kha dog du ma nyid kyis so / /
me long gi gzugs brnyan ni gsal ba nyid kyis so / /
chu'i zla ba ni khyab pa nyid kyis so / /
sgra brnyan ni yul gzhan du so sor smras pa nyid kyis so / /
rmi lam ni shes pa tsam nyid kyis so / /
grib ma ni sha dang bral ba nyid kyis so / /
sprin ni sgrib pas kun du g.yogs pa'i rgyu nyid kyis so / /
glog ni skad cig tsam la gnas pa nyid kyis so / /
chu'i chu bur ni skyes pa dang rnam par thim pa nyid las so / /
mthong ba zhes bya ba la sogs pa la mig 'phrul mthong ba dang reg pa nyid 'gro ba rtag tu sgyu ma ji bzhin pa de bzhin du thams cad kyi tshe 'gro ba yang gzugs dang reg pa la sogs pa sgyu ma lta bu nyid kyis yongs su grags so / /
dmigs med kun rdzob dag tu yang ste bden pa bcu la dngos po'i grong du nye bar dmigs par yang mi 'gyur te /
chos nyid du 'gyur bar byas par gyur pa'i bden pa'i rang bzhin kun rdzob kyi bden pa'i rang bzhin gyi chos nyid de mngon par brjod de / /
dmigs med kyi sgras ni theg chen nyi shu par gsungs pa yang /
sgyu mas bsgrubs pa'i sgyu ma'i bya / /
rtag tu nye bar sdud byed pa / /
de tshe sgyu ma yod ma yin / /
des na chos rnams chos nyid do / /
zhes so 'di dag rtogs par bya ba kun rdzob kyi bden pa'i ngo bo de sgyu ma lta bur yongs su bsgrags so / /
tha snyad yang dag pa la brten nas 'gro ba sgyu ma lta bur bstan par byas pa ni / /
bcom ldan 'das kyis don dam pa'i bden pa bcu la ni bstan par bya ba dang /
ston pa po dang /
bstan pa'i tha snyad nyid med do / /
zhes gnas so / /
slar yang 'di dag nyid bstan par 'dod nas gang dang gang zhes bya ba la sogs pa gsungs te /
gzugs dang sgra la sogs pa gang dang gang dbang po'i lam nyid de mig la sogs pa'i yul gyis rang bzhin lam 'di'i rang bzhin gyi thabs thob par bya'o / /
de dang de'i rang bzhin la ste kun rdzob kyi bden pa sgyu ma lta bu'i longs spyod rdzogs pa'i lus kyi rang bzhin las so / /
mnyam par ma gzhag sbyor ba yis / /
zhes bya ba ni mnyam par ma gzhag pa'i gnas skabs su mnyam par gzhag pa ni 'di'o / /
yang na mi mnyam pas gzung ba la sogs pa'i gnyen po snang ba la sogs pa'i ye shes gsum gyis gzhag pa ste bskyed pa'i sbyor bas rdo rje gsum dang bral bar gyur pa'i bdag byin gyis brlab pa'i mtshan nyid do / /
'dis ni sangs rgyas thams cad kyi rang bzhin sgyu ma'i lus kyis ngo bo nyid bskyed cing thob par byed do / /
bdag byin gyis brlab pa'i mtshan nyid sangs rgyas thams cad kyi rang bzhin du ci ltar 'gyur /
gal te sa bcu'i dbang phyug gang yin pa des rtogs par bya'o zhes byas nas /
de sa bcu'i dbang phyug byang chub sems dpa'i ngo bor brjod par rigs so zhe na bden te sa bcu pa la byang chub sems dpa' sangs rgyas kho na ste yang dag par rdzogs pa'i sangs rgyas ni ma yin no zhes gsungs pa'i phyir ro / /
kun du kun nas zhes bya ba la sogs pa'i tshig rnams la bshad pa ni rtogs par sla'o / /
de ni sgyu ma'i lus kyi khyab pa nyid bstan par bya ba'i phyir /
'gro dang bzhugs zhes bya ba la sogs pa gsungs te /
rnal 'byor pa de chen po nyid yin pa'i phyir sems dpa' chen po'o / /
mnga' bdag bde ba kun rang bzhin na'i 'khor ba'i sdug bsngal gyi bag chags thams cad dang bral ba'i phyir bde ba kun rang bzhin no / /
khams gsum par rab tu 'byung bar byed do zhes pas mnga' bdag ste rdo rje sems dpa'i rang bzhin nyid kyi phyir ro / /
de nyid kyi phyir mkha' las skad cig nyid la ste ring por mi thogs par gnas dang zas dang btung ba la sogs rnams sgyu ma lta bu'i ting nge 'dzin la snyoms par zhugs pa'i rnal 'byor pas rnyed par te thob par byed do / /
'gyur zhes bya ba la sogs pa la sangs rgyas thams cad kyi rang bzhin gyi sngags pa gang yin pa rnams rnam par rtog pa'i dra ba srid pa mtha' yas dag gcod par 'gyur ro / /
'gro la rab mchog ston pa dang / /
zhes pa ni rab mchog ni phul du byung ba la'o / /
'gro la ni 'gro ba la ston pa'o / /
rnal 'byor pa de mchod par byed do ci zhig rnams kyis she na /
lha rnams kyis te thams cad kyis zhes bya ba'i don to / /
ci byas na yang dang yang du phyag byas nas te thams cad kyi cha'o / /
ji ltar zhes bya ba la sogs pa la dpe gsungs pa /
ston pa rdzogs sangs rgyas so / /
cir gyur pas so zhe na /
phan par bzhed pa 'jig rten 'dir rab tu 'jug pa ji lta ba de bzhin nyid du rnal 'byor chen po ni sna tshogs pa'i rang bzhin gyi ye shes rjes su sdud pa'i phyir te /
'gro ba'i bdag nyid can gyis ye shes kyi rang bzhin gyi lus de sdud pa nyid kyi phyir ro / /
med ces bya ba la sogs pa la sna tshogs skyes pa ni tshig gi don thams cad la sogs pa la bsgrub par mi bya ba rtag tu cung zad kyang med do zhes pa'o / /
rdo rje sems dpas ni sgyu ma'i lus kyis so / /
mtshan pa ni nges par rtogs pa'o / /
gang de lta mod kyi thams cad bsgrub par bya ba kho na'o / /
phyag rgya thams cad ni thams cad yod pa ste bde ba chen po gang yin pa'o /
bde ba chen po'i rang bzhin de las 'di dag thams cad kun rdzob bden pa'i rnam pa bsten pa rnal 'byor pas shes pa las /
rang nyid rjes su 'grub par 'gyur / /
zhes brjod par byed pa'i don to / /
nyon mongs zhes bya ba la sogs pa la /
las kyi lam ni dge ba bcu la sogs pa rnams so / /
lus kyi sgras ni skye bar mngon par 'dod do / /
ci ltar zhe na gsungs pa yang nyon mongs pa las so / /
de las skye ba'o / /
de nyid kyi phyir byed pa po dang 'bras bu yang na'o zhes so / /
'od gsal ba las stong pa chen po de las 'gro ba skyed do zhes byas nas byed pa po'o / /
'di rnams kyi bden pa nges par rtogs pas 'bras bu yang ste /
gang gi tshe nges pa de'i tshe rnal 'byor pa rnams kyi sgyu ma'i lus kyi dpe smig rgyu dang mtshungs pa dang /
rmi lam dang 'dra ba dang /
dri za'i grong khyer lta bur khong du chud par bya'o / /
'di zhes bya ba la sogs pa la /
de rnams sgyu ma'i sman gyis gso / /
zhes pa ni de rnams sgyu ma lta bu'i ting nge 'dzin ma rtogs pa'i rnal 'byor pa rnams kyi rnam pa sna tshogs pa'i nad skye ste /
sgyu ma lta bu'i ting nge 'dzin rtogs pa rnams kyi sgyu ma'i sman pas nad las rgyal bar byed do zhes pa'i don to / /
bdag byin brlab pa'i man ngag dag /
ces pa la sogs pa nas /
sdug bsngal rgya mtsho 'jigs chen las / /
zhes pa'i mthar thug pa rtsa ba nyid las rtogs par sla'o / /
slob ma nges par rtogs par byed pa gsungs pa /
gang zhig nga rgyal dri mas sbags / /
zhes bya ba la sogs pa yang gsal lo / /
bden par smra zhes bya ba bden pa'i tshig go / /
rnam par mkhas pa ni rnam par dpyod pa po'o / /
gcig pa ni bla ma la mnyan pa dang klog pa la sogs pa byed pa po gang yin pa'o / /
kha cig sems dpa' can zhes klog ste bsam pa rdzogs pa zhes pa'o zhes pas /
bdag byin gyis brlab pa'i rim pa'i don mdor bshad pa rnal 'byor pa'i yid 'phrog rdzogs so // //
bdag byin brlab pa ma gtogs pa / /
rin chen gzhan dag 'di na 'ang med / /
me yi sbyangs pa'i nor bu bzhin / /
'od gsal rnam dag nyid las so / /
de bzhin du bdag byin gyis brlab pa la dmigs pa sngon du 'gro bas 'od gsal ba la 'jug par bya'o zhes shes nas /
stong pa bzhi'i bdag nyid can rdo rje 'chang chen po la phyag 'tshal bar byed pa sngon du 'gro ba'i rgyud nyid bstan par 'dod nas /
rdo rje sems dpar phyag byas te / /
zhes bya ba la sogs pa gsungs te /
rdo rje yang 'di yin la sems dpa' yang ngo zhes pas rdo rje sems dpa' ste stong pa nyid dang snying rje tha mi dad pa'i ngo bo de la phyag byas nas zhes sprel lo / /
cir gyur ba las zhe na thams cad stong pa ston pa po ste thams cad stong pa 'od gsal ba nye bar ston par byed do zhes pas thams cad stong nyid ston pa po'o / /
de nyid kyi phyir /
stong pa nyid bzhi'i bdag nyid can / /
rdo rje sems dpa' nyid kyi ngo bo bzhi pa mngon par byang chub pa'i rim pa ste mngon par te thams cad las yang dag rtogs par bya'o zhes pas rdzogs pa'i byang chub ste 'od gsal ba'o / /
de so sor rtogs par byed pa'i rim pa ni mngon par rdzogs par byang chub pa zhes pa'i rim pa bzhi pa'o / /
bshad par bya ni bstan par bya'o / /
bdag gis ni klu sgrub kyis so / /
de ni rdo rje sems dpa' dang rdo rje slob dpon dag gi rang bzhin 'di ni rang 'byung zhes bya ba la sogs pa gsungs te /
dngos po thams cad rang bzhin med par yongs su shes pa las rang nyid 'byung bar byed do zhes pas rang 'byung ste bcom ldan 'das so / /
gcig pu nyid ni rdo rje sems dpa'o / /
khams gsum rnams kyi lhag pa'i lha ni rdo rje slob dpon te de dang de las rdo rje sems dpa' rdo rje slob dpon lhag go / /
ci'i phyir zhe na man ngag rnams ni rab ster ba'i phyir ro / /
de ni yang dag mnyes byas zhes bya ba la sogs pa nas /
'dod pa lnga la nyer longs spyod / /
ces pa'i mthar thug pa ni rtsa ba nyid las rtogs sla bar bshad do / /
snang ba dag ni bskyed par bya /
zhes pa ni snang ba la sogs pa'i ye shes gsum po bskyed cing nyams su myong bar bya ste /
bla la las kyi phyag rgya la'o / /
ci las na snyoms par 'jug pa'i cho ga las te /
rdo rje pad+ma 'du bya ba sngon du 'gro bas dbang po gnyis mnyam par sbyor ba las zhes pa ni cho ga'i sgra don to / /
de bzhin du yang dgongs pa bla na med par gsungs pa /
'dod chags nyid dang chags bral dang / /
de dag par zhes gsum po yang / /
rdo rje pad+ma 'dus pa yi / /
dbang po gnyis kyi mnyam sbyor las / /
zhes so / /
bum pa la sogs su zhes pa la sogs pa ni byang chub sems ni kun rdzob pa'i'o / /
rab ste dang po nas 'bad pa phul du byung ba las /
bum pa la sogs su legs par bzhag nas te gsang ba'i dbang bskur ba'i don du'o / /
la sogs kyi sgras pad+ma'i snod dang / /
su ka ti ka dang dung chos la sogs pa rnams gzung ngo / /
mtshan phyed na dbang bskur zhes bya ba la sogs pa ni /
srod la phyogs pa nas brtsams nas mtshan mo'i chu tshod bdun pa'i mthar thug pas slob dpon du dbang bskur ba dang gsang ba'i dbang bskur ba byin nas /
snang ba dang po'i ye shes rdo rje nor bu'i rtsa ba ru'o / /
de las lhag pa ye shes gnyis pa nyams su myong bar byed du bcug nas phyi nas shes rab ye shes kyi dbang bskur ba sbyin par bya'o / /
slar yang bzhi pa'i mngon par dbang bskur ba de yang ngo / /
'di dag gi nyams su myong ba'i ngo bo bshad par bya ste /
shes rab kyi dbang bskur ba smos pa ni gnyen po snang ba nye bar thob pa'o / /
rin po che skyes pa rdo rje nor bu'i dbus su bde ba chen po rig par byed pa brdzun pa'i bag chags kyis gos pa gang yin pa'i ngo bo bla mas mtshan mo'i thun gsum pa'i lhag ma la bstan pa de nyams su myong ba'i ngo bo zhes pa ni bshad pa phyogs gcig las so / /
gzhan bzhi pa'i dbang bskur ba mtshan nyid dang bral ba'i phyogs mngon par brjod par bya ste /
shes rab gang la bdag byin gyis brlab pa'i mtshan nyid nyams su myong ba bstan pa'i shes rab de la bzhi pa'i dbang bskur ba sbyin par bya'o / /
'on kyang bzhi pa'i dbang bskur ba nyams su myong ba'i ye shes rdo rje nor bu'i rtse mor gsum pa nyid bzhi par 'gyur ro / /
shes rab ye shes su ci ltar 'gyur zhe na /
nor bu'i dbus su so sor rtogs pa gang yin pa de nyid nor bu'i rtse mor bsam par bya'o / /
tshig tu brjod par bya ba ma yin pa'i bde ba 'od gsal ba'i rang bzhin bag chags dang bral ba'i ye shes ni dpe can no zhes pa dbang bzhi pa'i don to / /
phyed dang bcas pa'i brgya par gsungs pa /
yang bag chags dang bcas pa de rnams kyang nyes pa yod pa ma yin te gcig tu skyob par byed pa zhes so / /
rim pa 'dis dbang bskur bar byed pa rdo rje bla mas slob ma bzang la zhes sbrel lo / /
dbang bskur yang dag thob nas ni / /
zhes bya ba la sogs pa la dbang bskur ba rnam bzhi nyams su myong ba'i ngo bo yang dag par thob nas te /
de yang tshig gis so sor bstan par bya ba bshad par bya bzhin pa'i rim pas thob nas so / /
tho rangs dus su yang ste mtshan mo'i lhag ma la 'od gsal ba'i man ngag gi khyad par slar yang 'od gsal ba'i rang bzhin gyis so / /
yang dag mchod nas mnyes bya ste bshad par bya bzhin pa'i bstod pa rnams kyis bla ma la'o / /
slob mas thal sbyar byas pas so / /
khams gsum pa las nges par grol / /
zhes bya ba la sogs pa ni khams gsum pa'i sgras gzung ba la sogs pa'i sems kyi gnyen po snang ba ye shes gsum mngon par brjod la /
'dis rnam par grol te bral ba ste bag chags med pa'i rang bzhin nyid kyi phyir ro / /
de nyid kyi phyir nam mkha' mnyam pa nyid gyur pa'o / /
'dod pas ma gos pa rnams la ni sred pas yang dag par rjes su bcings par gyur pa ma yin pa'o / /
dmigs pa'i rnam par rtog pa nges par sangs pas na dmigs med ces bde ba'i tshig go / /
khyod la phyag 'tshal gyur ni khyed kyi ched du phyag 'tshal gyur pa ste phyag 'tshal bar byed par gyur cig go / /
dmigs med kyi tshig rnams la 'di 'dra ba'i tshig sbyor ba tshigs bcad gzhan la yang mkhas par brtag par bya'o / /
mi brten pa zhes bya ba la sogs pa la /
phung po rnams la ste gzugs la sogs pa'i phung po lnga po rnams la'o / /
khams rnams la ste khams bzhi la sogs pa nas chos kyi khams kyi mthar thug pa blangs nas des khams bco brgyad po rnams yongs su shes par bya'o / /
skye mched rnams la'ang ste mig gi skye mched la sogs pa nas chos kyi skye mched mthar thug pa bsdus nas skye mched bcu gnyis po rnams la rang nges par rtogs par bsgrub par bya'o zhes pa 'di rnams mi brtan pa ste khyed brtan par mi 'gyur te 'od gsal ba'i rang bzhin nyid kyi phyir ro / /
de nyid kyi phyir phyin ci log las rnam grol pa'o / /
rnam rtog med ces bya ba la sogs pa ni rnam par rtog pa dang bral ba'o / /
de nyid kun rtog med do / /
thugs ni rab tu mi gnas ni rab tu mi gnas pa'i rang bzhin nyid kyi phyir ro / /
de nyid kyi phyir bsam gyis mi khyab yid la byed de bsam par bya ba ma yin pa ni kun du rtog pa'o / /
gnas med ces bya ba la sogs pa nas slob mas thal sbyar bla ma la /
bstod nas zhes bya ba'i mthar thug ba rtsa ba nyid las go sla'o / /
bstod ma thag tu slar yang ches te slar yang nan tan du gsol ba gdab pa gsungs pa /
mgon po chen po bdag la stsol /
zhes bya ba la sogs pa nas /
yon tan dam pa yang dag brjod / /
ces pa'i mthar thug pa yang gsal lo / /
snying rje slob ma la skye nas / /
de nas rim pa 'di nyid brtsam ni rim pa mngon par byang chub pa'i sgo nas nang gi mngon par byang chub pa'i rim pa brjod pa brtsam par bya'o / /
phyi rol gyi mngon par byang chub pa de srid du bstan par bya'o / /
snang ba mtshan mo 'chi zhes bya ba la sogs pa ni shes rab kyi rang bzhin snang ba ni mtshan mo'i cha'o / /
gsal ba nyin mo'i zer 'gyed 'gyur ba nyin mo ni thabs kyi ye shes kyi rang bzhin snang ba mched pa'o / /
snang ba mched pa dang 'brel pa'i mtshams ni snang ba nye bar thob pa'i ngo bo'o / /
ye shes gsum po 'di dag rang gi rang bzhin rnams kyi lhan cig lan cig min par te thams cad kyi tshe sbyar te yang dag par 'brel par bya'o zhes pa'i don to / /
mtshan mo'i cha min zhes bya ba la sogs pa ni gzung bya'i gnyen por bstan pa snang ba la sogs pa rig pa'i bla ma mtshan mo dang /
nyin mo dang /
thun mtshams kyi cha 'di dag ye shes gsum du mi 'gyur ba de srid du 'dir 'od gsal ba'i rang bzhin du brjod par bya'o / /
de lta mod kyi 'od gsal ba'i rang bzhin ci yin zhes dgongs pa la /
gang zhig rang bzhin rnams las rnam grol ba / /
zhes gsungs te /
rang bzhin dang 'brel pa'i kun du snang ba'i ye shes gsum po 'di dag dang bral ba ste yongs su btang ba'o / /
de ci zhe na /
don dam pa'i bden pa dbang bzhi par brjod par bya ba bde ba chen po'i ngo bo thams cad stong pa'i mtshan nyid do zhes so / /
de 'dir byang chub skad cig 'gyur bar bla ma mchog bshad rnal 'byor pa nyid yul / /
mtshan byung zhes bya ba la sogs pa ni mtshan mo las byung bas mtshan byung ste /
a Na'i rkyen no / /
mtshan byung mun pa ni snang ba la sogs pa'i ye shes rnam par nyams pa'o / /
mun nag ma lus te mtha' dag rnam par bral bar gyur te thun mtshams kyi snang ba yang skad cig ma gang yin pa de 'dir bshad par bya'o / /
ci thun mtshams kyi snang ba'i rang bzhin nam /
'on te gzhan yang yod ces 'dri bar dgongs pa la lan gsungs pa /
'di dag rnam par nyams pa'i ngo bo snga ma nyid kyis nub pa'o / /
de lta mod kyi skad cig gi khyad par ni ji srid nyi ma ma shar ba de 'dir skad cig tu bshad par bya ste /
dri med de dri ma dang bral ba thams cad stong ba 'od gsal ba'i skad cig la yang dag pa'i mtha' ru bstan par bya'o / /
slob ma la yang slob dpon mchog ste gtso bo'i bla ma khyad par ci lta bu zhe na /
rab rib rnam par bcom pa ste snang ba la sogs pa'i ye shes gsum po nyid rab rib ste de spangs pa'o / /
dgongs pa bla na med par yang de gsungs pa /
skya rengs 'char ba'i dus su ni / /
rdo rje lta bu'i ting 'dzin gyis / /
byang chub rtsa bar bzhugs nas ni / /
der ni bdud rnams 'joms par mdzad / /
de nyid ye shes bla na med / /
shAkya'i mgon pos brnyes nas ni / /
'gro ba gsum la phan don du / /
de nyid 'dir ni ston par mdzad / /
ces bya ba la sogs pa rgyas par ro / /
phyi rol byang chub bstan zhes pa ni ston par byed pas so / /
thob par byed ces bya ba la sogs pa ni nang gi mngon par byang chub pa'i rim pa 'dis mngon par brjod par bya ste /
bde ba yang dag par rig par byas pas dang po nyid nas smig rgyu'i rnam pa'i ye shes gcig pu bskyed par bya ste phyi nas snang ba'i ye shes gsum gyi rim pa'i mthar thug pa bskyed par bya'o / /
ye shes bzhi po 'di dag bag chags dang bcas pa min pa'i ngo bo de la ni /
de rnams bzhi pa'i skad cig tu bla mas bstan to / /
'od gsal ba'i skad cig ma gang yin pa'i skad cig ma des sangs rgyas kyi byang chub ste sangs rgyas nyid slob ma des thob par byed do / /
sangs rgyas nyid ci lta bur gyur pa zhe na /
nang gi bde ba nyid rno ba'i rnam par byung ba'i ngo bo thams cad stong pa'i mtshan nyid /
rnyog ma dang bral ba ste nyon mongs pa dang bral ba'o zhes pas 'di dag nyid skye ba med pa'i ngo bor yang mngon par brjod do / /
de bzhin du yang spyod bsdus su gsungs pa /
dang por smig rgyu'i rnam par 'od zer lnga'i tshogs dang ldan par mthong ngo / /
gnyis par snang ba ste zla ba'i 'od zer lta bu'o / /
gsum par snang ba mched pa ste nyi ma'i 'od zer lta bu'o / /
bzhi par snang ba nye bar thob pa ste mun pa'i rnam pa'o / /
de nas mun pa dang bral ba'i skad cig la 'od gsal ba shin tu gsal ba rtag tu snang ba'i rang bzhin /
don dam pa'i bden pa'i mtshan nyid ye shes kyi mig gis mthong ngo zhes so / /
da ni 'od gsal ba'i rang gi ngo bo so sor bstan pa gsungs pa /
thog med byung ba zhes bya ba la sogs pa gsungs te /
chos 'di rnams kyi chos nyid du gnas pa nyid do zhes byas nas thog med byung ba'o / /
'od gsal ba'i rim pa las mtha' mar byung ba'o / /
zung 'jug gi rim par dbus min byung bar 'gyur ro / /
bdag byin gyis brlab pa ni dang por zung 'jug gi rim pa ni mtha' ma 'di dag gis dbus su nges par gnas pa'i 'od gsal lo zhes pas dbus su byung ba'o / /
zung 'jug gi rim pa nyid sangs rgyas thams cad kyi bdag nyid can gyi phyir mtha' med byung ba'o / /
ye shes gsum gyi rnam par rtog pa sel bar byas nas mthar byung ba ste 'od gsal ba dbang bzhi pa'i mtshan nyid du mngon par brjod par bya'o zhes so / /
'dir tshigs su bcad pa la ni yang na de lta la yang /
sgra gsum po 'di rnams ni don gsum po rnams la slar yang don gyis phyogs bla na med pa la 'jug pa rnams su 'jug par byed pa rnams so zhes so / /
de ltar gyur pa'i ye shes de thams cad stong par mkhas pa rnams rgyun du smra bar byed do / /
ye shes 'di nyid kyis rang bzhin gsungs pa /
'gro dang 'ong ba zhes bya ba la sogs pa la /
gdod nas ma skyes pa'i ngo bo la 'gro ba dang 'ong ba la sogs pa'i tha snyad mi 'byung ba'o / /
shin tu ngo mtshar ba'i gzugs te chos kyi sku'i rang bzhin nyid kyi phyir ro / /
ngo mtshar min ni rnam pa sna tshogs pa'i dngos por zhen pa rnams zhes gsungs pa'i phyir ro / /
gnas pa min yang ni gcig tu gnas pas gnas pa'o / /
thams cad du khyab pa nyid kyi phyir myur du 'gro ba'ang min te sngar bshad pa nyid kyis gsal lo / /
gang zhig yod dang zhes bya ba la sogs pa la gang zhig rnam par rtog pa med pa can gyi ye shes yod pa dang med pa nyid kyi tha snyad grol te yongs su btang ba'o / /
de lta mod kyi de la yod pa nyid dang med pa nyid kyang ci ltar zhe na 'byung bar byed pa rnams kun rdzob tu 'dir mngon par brjod par bya'o / /
bsod nams gzugs min zhes bya ba'i tshig rnams la 'di dag dang 'dra bar bshad par rnal 'byor pas rtogs par bya'o / /
'dir byung ba ni bsod nams dang sdig pa dang bral ba nyid kyi phyir ro / /
de ci zhe na thams cad stong pa'o / /
de ni rnam pa thams cad kyi mchog dang ldan pa'i de bzhin nyid kyi rang bzhin gyi ye shes so / /
'di thams cad stong par sangs rgyas rnams te yang dag par rtogs pa'i sangs rgyas rnams rab tu gsung bar byed do zhes so / /
lung du yang gsungs pa /
de bzhin nyid gang yin pa rnams ni dbu ma'i don gyi rjes su 'brangs nas mthong ste /
de rnams kyi ni de kho na nyid rig pa rnams la mngon sum ste gal te yang dag par rig pas so / /
ji srid du thams cad kun du sgro btags pa de thams cad du med do / /
dbu ma'i sgro btags pa med pa de la sel ba dang sgrub pa ci las zhes so / /
de ltar zhes bya ba la sogs pa la rnam pa de lta bu'i skye ba med pa'i ngo bo de nyid thob pa ste rnyed nas rgyu dang mi rgyu'i bdag nyid de brtan pa dang 'gro ba'i dngos po thams cad kyi bdag nyid de bzhin nyid du ro gcig pa nyid kyi phyir ro / /
'gro gnyen gcig ni dmigs pa med pa'i thugs rjes rang bzhin nyid kyi phyir ro / /
gang gi rnal 'byor pa ye shes rang bzhin mi'i seng ge'o / /
yongs su rgyu bar byed pa ni 'khyams par byed pa'o / /
'gro ba ma lus pa ni mtha' dag go / /
de ni mi zad pa ste zad pa med pa'i lus thob par byas par 'gyur ro / /
de ni yon pa'i lus zhes bya ba la sogs pa la de bzhin nyid kyi nus pas bsrubs pas yon po min pa'i lus so / /
thugs rjes bkur bar byed bzhin pas sems can gyi don la rab tu 'jug pa nyid kyi phyir ro / /
de ni stan la mi zhes pa so sor nges pa'i stan med pa nyid kyi phyir ro / /
stan gyi 'ching ba bstan pa'o / /
stan la bcings par mi 'gyur ro / /
'od gsal ba'i rang bzhin nyid kyi phyir de ni mig btsums pa'o / /
stong pa nyid kyi nus pas brlan pa nyid kyi phyir rnam rgyas mig ste dga' ba phul du byung ba nyid kyi phyir ro / /
mnyam gzhag yin ni de bzhin nyid la rtog par byed pa nyid kyi phyir ro / /
'di ni mnyam par ma gzhag pa ste dngos po thams cad kyi don de bzhin nyid kyi bdag nyid du nges par rtog par byed pa'i phyir ro / /
stong pa nyid tsam gyi mthar thug pa nyid kyi phyir brjod bral yin no / /
sems can gyi don byed pa nyid kyi phyir tshig dang yang dag par ldan pa'o / /
longs spyod ldan pa ste 'jig rten dang 'jig rten las 'das pa'i phun sum tshogs pa'i nges pa ster ba rnyed pa'i phyir ro / /
gzugs ngan gyur pa ste 'jig rten pa'i chos brgyad rnams la rgyab kyis phyogs pa'i phyir ro / /
de ni 'jig rten mgon te sangs rgyas rnams kyi de bzhin nyid rtogs pa'i phyir ro / /
gzhan bran gyur pa de nga rgyal med pa nyid kyi phyir ro / /
rab 'byor pa gang zhig de nyid rig cing nyes kun zad par 'gyur ro / /
man ngag thob pa'i slob ma zhes bya ba la sogs pa ni /
rim pa 'dis bsam gtan rnam pa gnyis la dmigs par bya zhing goms par bya'o / /
ril por 'dzin pa'i rim nyid dang /
de bzhin nyid du 'ang rjes gzhig la ste ril po ste phung po stong pa nyid kyis 'dzin pas ril por 'dzin pa'o / /
'di'i rim pa nges so / /
de bzhin nyid du rjes su ste phyi nas 'byed pa ni rjes su gzhig pa'o / /
re zhig ril por 'dzin pa'i rim pa bstan par bya ste /
mgo bo rkang pa'i bar du yang / /
zhes bya ba la sogs pa'i tshigs su bcad pas so / /
rjes su gzhig pa'i rim pa yang goms par byed pa de la rim pa 'di yin te brtan pa zhes bya ba la sogs pa ni /
brtan pa dang ni g.yo ba nyid / /
dang por 'od gsal bar byas nas te klung ngam ldeng ka'i chu ni dri med la'ang /
thig le gang zhig thim par byed ces pa'i man ngag gis phyi nas bdag kyang 'od gsal ba'i rang bzhin du byed pa rjes su gzhig pa'i rim pa ste /
'di bris pa la ni 'dir dgongs pa yid la mi bya'o / /
ci rnal 'byor pa gcig gis ril por 'dzin pa dang rjes su gzhig par bya'am 'on te tha dad pas she na /
'dir sgrub pa so sor gsungs pa /
ril por 'dzin pa dang rjes su gzhig pa dag gi bar du sbyor ba gcig pa 'di 'dod de de la goms par byed do / /
ci ltar so sor rtogs par bya zhe na /
'di'i don dpe so sos gsungs pa /
dbugs kyi rlung ni me long la / /
kun nas thim 'gro ji lta bar / /
zhes bya ba la sogs pa'i tshigs su bcad pa'i rkang pa sbyor ba rnams ma byas pa ni rtsa bar mchog tu ches gsal ba nyid kyi phyir ro / /
'phags pa lha'i zhabs kyis spyod bsdus su gsungs pa yang /
klung ngam ldeng ka dri ma med pa'i chu la thig le'ang gang zhig thim par byed /
de bzhin de dag rim mthar rjes gzhig par gsungs rnal 'byor pa ni rtags mthar dran / /
me long la ni rlung dag rim par son pas zad pa de bzhin yang dag blta / /
ril por 'dzin la bya ba'i rim par 'dod pa 'dir ni de bzhin yang dag brtag /
ces so / /
'gro dang zhes bya ba la sogs pa nas de nyid rig pa zhes pa'i mthar thug pa rtsa ba nyid las rtogs par sla'o / /
sems can don du lan 'ga' 'gyur / /
zhes bya ba las sems can gyi don yang bya bzhin pa'o / /
gzugs bcas 'od zer de dang de ste 'od zer lnga dang ldan pa'i rdo rje sems dpa'i rang bzhin gyis gal te byed na de'i tshe yud tsam gyis khyad par gyi bdag byin gyis brlab pa'i rim pas zhi ba la sogs pa'i las kyang dga' bas thams cad rdzogs par byed do / /
ni'i sgra ni rkang pa rdzogs par byed pa la'o / /
'di'i don gyi dpe gsungs pa /
ji ltar dang ba'i chu klung las / /
zhes bya ba la sogs pa'i tshigs su bcad pas so / /
'dis zung 'jug gi rim par 'phags pa klu sgrub kyi zhabs nyid kyis so sor bstan no / /
'di nyid slar yang ldang bar byed pa'i bdag nyid can gyi lha'i lus su gsungs pa /
rigs lnga'i sangs rgyas la ltos pa / /
zhes bya ba la sogs pa ste sangs rgyas rigs lnga la ltos pa gang yin pa'i phyag rgya chen po de de bzhin du gsungs so / /
me long la sogs pa'i ye shes lnga yongs su bskyed pa'i lha'i rnam pa ni phyag rgya chen po ste /
de slar yang rdo rje 'chang chen po'i sku'o / /
de nyid kyi phyir phyag rgya chen po ni sangs rgyas lnga po rnams kyi mnga' bdag nyid kyi phyir ro / /
don 'di la lhag par mos pa ni brtag pa'i sgra'i brjod par bya'i /
kha cig tu rnam par rtog pa kun du gnas par byed pa nyid ni ma yin no / /
'di tsam la lhag par mos par byed pa las kyi ngo bos khyad par du 'phags pa'i lha'i lus nyams su myong bar byed do / /
de bzhin du yang gsungs pa zung du 'jug pa'i lam mo / /
zung du 'jug pa can ni 'bras bu'o zhes gsungs las so / /
sogs pa'i sgras las dang chos dang phyag rgya chen po rnams gzung ngo / /
'od lnga kun nas ldang ba yi ste 'od zer kha dog lnga dang ldan pa'i phyag rgya chen po kun nas ldang ba ste /
yang dag par bslang bar 'gyur ro / /
gang du nam mkha' la'o / /
ci lta bu zhe na brgya byin gyi gzhu ltar ro / /
'di dngos po gcig gi rang bzhin gyi dngos po thams cad la nges par sbyar bar bya ba'i phyir gsungs pa /
phyag rgya 'ching ba zhes pa la sogs pa nas /
thams cad stong pas dag par byed / /
ces pa'i mthar thug pa'i bshad pa mngon du brjod par bya'o / /
thams cad stong pas te rnam par rtog pa'i bag chags kyi sgrib pa mtha' dag rab tu spangs pa'i ngo bo nyid kyis rang bzhin med pa bsgom par bya bzhin pas dag par byed do zhes ngag gi bsdus pa'i don gyi bshad pa'o / /
slob ma bzang po skal bzang man ngag thob / /
ces bya ba la sogs pa la byang chub la ni sems te don gang gi phyir du byang chub la sems dpa' don dam bden par mngon par brjod pa ni zhes bya ba'o / /
'di bla ma'i spyan snga nas slar yang lag pa me tog 'dzin pa thal mo sbyar ba byas pas blang bar bya ni ling nga'i la mig gi gzugs phyis pa mtha' yis so / /
ci ltar byas nas rtogs par bya zhe na /
'di'i don gzhung so so'i mthar gyis bshad pa la 'jug par bya ste /
thog mar shes rab nyi ma nyin mo'i lhag ma'i ye shes skad cig bzhi par mngon par brjod par bya ba bla mas slar yang bstan pa gang yin pa de ni tshig gi sgo nyid kyis blang bar bya ba thob pa'i slob ma bzang po yang dag pa'i man ngag gis bsdus pa'i don blang bar bya'o zhes bya ba la sogs pa'o / /
dngos po thams cad rnam bral ba / /
zhes pa dngos po thams cad rnam par bral ba phung po khams dang skye mched dang gzung dang 'dzin pa po spangs pa ni rang yang dag par rig pa'i ngo bo de /
rab kyi rab kyi sgom pa pos shes par bya'o / /
chos bdag med pa mnyam nyid pas te /
ji ltar shing dang ri dang 'bab chu dang /
rgya mtsho la sogs pa'i chos rnams gdod nas ma skyes pa'i rang gi ngo bo nyid de bzhin nyid kyi rang bzhin yin pa de bzhin du /
rang sems gdod nas ma skyes pa / /
stong pa nyid kyi rang bzhin no / /
zhes so / /
slob ma'i ched du bla ma mchog so sor rtog par byed do / /
'dis 'di bshad de /
zab cing rgya che ba'i theg pa la lhag par mos pa la dbang bskur rin chen tshig nyid du byin cig ces 'di'i don bstan pa de ni slar yang de bzhin bzhi pa'i dbang bskur ba'i sgrar mngon par brjod par bya ba lhan cig skyes pa'i dga' ba bstan par 'gyur ro zhes pa de kho na nyid do / /
de nas zhes bya ba la sogs pa la de nas bla ma'i ched du rjes su mthun pa'i yon dbul bar bya ste /
rin chen zhes bya ba la sogs pa nas /
slob ma la gzhan lta ci smos / /
zhes pa'i mthar thug pa go sla'o / /
ci lta bur ngo bor gyur pa'i ye shes thob pa de'i 'bras bu gsungs pa /
slob dpon las ni drin thob ces bya ba la sogs pa ste /
thob pa ni nyid kyi man ngag rnyed pa'o / /
slob dpon gyi drin ni bla ma'i bka' drin no / /
dri med ni dri ma dang bral ba blo gros brtan pa gang yin pa zhes tshig rnam par sbyar ro / /
de kho na nyid kyi lam la gnas pa'i rnal 'byor pas de kho na nyid bsgom par bya zhes pa dngos su sbrel lo / /
de kho na nyid kyi rnal 'byor pa ci lta bur gyur pa zhe na /
dngos kun rang bzhin de nyid do / /
ci ltar gyur pa zhe na /
thogs pa med pa nyid kyi phyir gsal ba'o / /
sgrib pa gnyis dang bral ba nyid kyi phyir dag pa'o / /
mtshon par dka' ba nyid kyi phyir shin tu phra ba'o / /
mchog tu zhi ba'i rang bzhin ni dge legs skyed pa po nyid kyi phyir ro / /
sangs rgyas kyi myang 'das skyed par byed pa'i phyir thar pa'o / /
de 'dzin par byed pa'i zhes pas khams te sangs rgyas mya ngan 'das pa'i khams so / /
srid pa dang mya ngan las 'das pa gnyis dang bral ba'i phyir gnyis med do / /
rtog pa thams cad las 'das pa nyid kyi phyir rtog bral lo / /
thams cad kyi tshe bde ba'i rnam pa nyams su myong ba'i ngo bo nyid kyi phyir rtag tu bde ba'i rang bzhin no / /
de nyid mngon sum du byas pa ni rnal 'byor pa'o / /
bsod nams min pa dag las rnam grol te bral ba rang nyid 'dir te /
de kho na nyid sgom par byed pa rnams la bcom ldan 'das su 'gyur ro / /
rdo rje sems dpa' ste rdo rje'i rang bzhin du 'gyur ro zhes gnas so / /
mchog tu gsang ba'i bde ba mngon par byang chub pa'i rim pa zhes pa ni mchog kyang de yin la gsang ba yang de yin no zhes dang /
bde ba yang de yin la mngon par byang chub pa yang de yin no zhes pas te mchog tu gsang ba yang 'di yin la bde ba mngon par byang chub pa yang ngo zhes pas mchog tu gsang ba'i bde ba mngon par byang chub pa ste 'od gsal ba de'i rim pa'o zhes 'od gsal gyi rim pa'i don mdor bshad pa rnal 'byor pa'i yid 'phrog rdzogs so // //
sems can gyi don du mngon par dgongs nas sngon gyi smon lam gyi dbang gis 'od gsal las zung 'jug gi rim par ldang bar byed pa phyag byed pa sngon du 'gro ba can nyid kyis bstan par 'dod nas rgyu dang 'bras bdag nyid ces bya ba la sogs pa gsungs te /
mgon po ni 'jig rten rnams kyi skyob par gyur pa'o / /
phyag 'tshal nas ni rab tu btud nas so / /
yang dag par nges pa'i don zung du 'jug pa'i rim pa tha ma bri bar bya zhes sbrel lo / /
ci ltar gyur pa zhe na /
mgon po rgyu dang 'bras bdag nyid do / /
'bras bu ni 'od gsal lo / /
rgyu ni sgyu lus te bdag byin gyis brlab pa'i sgras mngon par brjod par bya'o / /
'di dag gcig pa nyid ni 'bras bu dang rgyu'i bdag nyid can zung 'jug go / /
de nyid kyi phyir gnyis pa thams cad rnam spangs pa'o / /
zung 'jug rim pa tha ma ni zung ni rgyu dang 'bras bu'o / /
'jug ni gcig tu 'dres par gyur pa'o / /
sna ha 'ching ba la'o zhes pa 'di'i byings las /
k+ta'i sa rab tu sbyor ro / /
'od gsal gyi rim pa las phyi ma ste khyad par du 'phags pa'o / /
'khor ba zhes bya ba la sogs pa la 'khor ba ni kun rdzob kyi bden pa ste bdag byin gyis brlab pa'i sgrar brjod par bya'o / /
mya ngan las 'das pa ni don dam pa'i bden pa ste 'od gsal lo / /
rtog pa gnyis po spang ba la ste gsungs pa yang bden pa gnyis kyi rtog pa spangs pa las rtog pa gnyis dang bral ba ni zung 'jug gi rim pa zhes pa'i don to / /
gang du dngos po gcig gyur pa ni kun rdzob kyi bden pa dang don dam pa'i bden pa gnyi ga dag gang du ste ngo bo gang du dngos po gcig tu gyur te ro mnyam zhing gcig pa nyid du thob par byed do zhes pas zung du 'jug par de brjod par bya'o / /
rim pa 'di nyid kyis tshigs su bcad pa gzhan la yang gcig gyur pa zung du 'jug pa'i tshig dag gis bshad par brtag par bya'o / /
ci shes pa rnams kyis she na /
kun nas nyon mongs rnam par byang / /
shes nas zhes bya ba la sogs pa la kun nas nyon mongs pa yongs su dag pa sgyu ma'i lus so / /
rnam par byang ba ni 'od gsal lo / /
shes nas ni blos so sor rtogs nas so / /
'di dag dngos po gcig nyid du gyur pa ni gcig nyid do / /
gang gis rig pa ni shes pa'o / /
rnam bcas dngos po kun btags nas / /
zhes pa ni /
rnam pa dang bcas pa'i dngos po kun btags pa ni bdag byin gyis brlab pa'o / /
rnam med nyid du rtogs pa ni 'od gsal lo / /
'di dag gcig nyid du byas nas spyod pa ni tha snyad du byed pa'o / /
rnal 'byor pa des rig pa ni shes par byed pa'o / /
gzung dang 'dzin pa zhes bya ba la sogs pa la gzung bya ni 'od gsal lo / /
'dzin pa ni yongs su ma dag pa'i sgyu lus so zhes pa'i rnam gnyis blo ni blo'i rnam pa'o / /
yod min te ni bskyed par mi bya ba'o / /
gang du ni ye shes la'o / /
mi phyed pa nyid du 'gyur ba de'i tshe bshad pa ste smras pa'o / /
rtag dang chad pa'i blo dag ni / /
zhes bya ba la sogs pa la rtag pa ni yongs su ma dag pa'i sgyu lus so / /
chad pa ni 'od gsal lo / /
shes rab snying rje gcig nyid du / /
zhes bya ba la sogs pa la shes rab ni 'od gsal lo / /
snying rje ni yongs su ma dag pa'i sgyu lus so / /
thabs dang shes rab snyoms 'jug pa / /
zhes pa ni shes rab ni stong pa nyid do / /
thabs ni sgyu lus so / /
gang du phung po lhag bcas dang / /
de bzhin phung po lhag med pa / /
zhes bya ba la sogs pa la phung po lhag ma dang bcas pa ni sgyu lus so / /
phung po lhag ma med pa ni mya ngan las 'das pa'o / /
gang du gang zag bdag med ces pa yang / /
zhes bya ba la sogs pa la /
gang zag gi bdag med pa ni bdag byin gyis brlab pa'i ngo bo'o / /
chos kyi bdag med pa ni 'od gsal lo / /
shes nas zhes bya ba la sogs pa nas /
mi zad rnal 'byor pa yi gnas / /
zhes bya ba'i mthar thug pa ni rtogs par sla'o / /
gnyid log pa dang rab sad pa / /
gnas skabs 'di nyid spangs pa las / /
zhes bya ba la sogs pa las gnyid log pa'i gnas skabs ni 'od gsal lo / /
rab tu sad pa'i gnas skabs ni sgyu lus so / /
mnyam par gzhag dang ma bzhag pa / /
zhes bya ba la sogs pa la mnyam par gzhag pa ni 'od gsal lo / /
mnyam par ma bzhag pa ni sgyu lus so / /
dran dang dran min rnam par grol / /
zhes pa la sogs pa la dran mi na ni 'od gsal lo / /
dran pa ni sgyu lus so / /
chags dang chags bral rnam par grol / /
zhes bya ba la sogs pa la chags pa ni sgyu lus so / /
chags bral ni 'od gsal lo / /
bya ba dang ni byed pa dag /
ces bya ba la sogs pa la bya ba ni 'od gsal lo / /
byed pa ni sgyu lus so / /
bskyed pa'i rim pa 'di gcig dang / /
zhes bya ba la sogs pa nas gang+gA'i bye ma lta bu zhes pa'i bar rnams la kun rdzob kyi bden pa mngon par rjod par byed pa'i tshig kyang yod /
don dam pa'i bden pa mngon par rjod par byed pa'i tshig kyang yod pas 'di dag nyid du mngon par shes nas zung 'jug gi ngo bor brjod pa'i rim pas mkhas pas rnam grangs pa'i sgrar bya'o / /
slob bzhin pa zhes bya ba la sogs pa la slob bzhin pa ni 'bad pa byed bzhin pa'o / /
rnal 'byor chen po ni zung 'jug gi go 'phang la gnas pas zung du 'jug pa sgom par byed do / /
spyod pa'ang de'i don du'o / /
'dir shin tu spros pa med pa'i spyod pa bya'o zhes pa lhag ma'o / /
'dir ni man ngag gi khyad par las spros pa med pa dang shin tu spros pa med pa'i spyod pa'ang mdor byas kyi rim par bstan te de ni 'dir ma brjod do / /
spyod bsdus su gsungs pa yang /
shing yang bsregs na thal bar 'gyur ro / /
tA la'i 'dab ma yang bsregs na thal bar 'gyur ro / /
shing bal yang bsregs na thal bar 'gyur zhes so / /
thams cad du rang bzhin gcig nyid kyi nga rgyal gyis spyad par bya'o zhes bstan par 'dod nas gsungs pa /
ji ltar bdag nyid ces bya ba la sogs pa nas /
phun sum tshogs pa thams cad 'grub / /
ces pa'i mthar thug pa rtsa ba nyid las go sla'o / /
'di dag kyang spyod bsdus su gsungs pa /
rnal 'byor pa thams cad nas the tshom ma chod pa rtsol ba med par byis pa bzhin du spyod par byed de /
de'i tshe phun sum tshogs pa thams cad kyi char 'bebs so / /
dpal 'dus pa'i rgya cher 'grel par yang gsungs pa /
rdo rje pad+ma mnyam sbyor bas / /
ye shes gsum gyis cha rig pa / /
blo la gos dang ma gos pa / /
der ni bde bas rtag tu gnas / /
bkag pa rnams kyang byas na'o / /
bya dang bya min rnams spangs pa / /
rang bzhin shes pas mi gos te / /
pad+ma'i 'dab ma chu yis bzhin / /
zhes so / /
bshad nas bsod nams zhes bya ba'i mthar thug pa'i tshigs su bcad pa'i bshad pa ni /
ches gsal lo zhes pa zung du 'jug pa'i rim pa'i don mdor bshad pa rnal 'byor pa'i yid 'phrog ces bya ba rdzogs so // //
skyabs gsum bla mar btud nas shin tu bgrod dka' nges par ring / /
zab mo gsang sngags tshul ni rgya mtsho man dA ra yi ri / /
rim lngar rnam par sbyar zhing bsgrubs pa'i bdag gi bsod nams ni / /
gang yin des ni 'gro rnams mchog gi byang chub grub gyur cig /
don mdor bshad pa 'di yi tshig gi chu skyes bung ba sbyor ba sbrang tshogs 'phro bzhin pa / /
slob dpon slob ma gtams pa sA la mchog gi ri mor shes rab stobs kyis bskul pa las / /
brten pa'i yid 'phrog ces bya bla ma mang po mnyes par byas shing ring nas 'gro la brtse / /
blo gros chen po 'phrog pa'i dam pa dge slong thub pa dpal bzang po yis byas pa yin / /
ma brjod gzhan du byas pa nyes pa'i cha shas gang / /
mchog gi yon tan gnad kyis yongs du rjes su chags / /
bcud kyi rang bzhin blo ldan rnams kyi yon tan chur / /
nyes pa'i 'khri shing mi shes bdag kyang 'jug par byed / /
'di ni yul ma ga d+hA pa'i paN+Di ta thub pa dpal bzang pos mdzad pa'o // //
rim lnga'i 'grel pa rnal 'byor pa'i yid 'phrog ces bya ba rdzogs so // //
'di ni dpyal lo tsA chos kyi bzang po'i phyag dpe'i rgya dpe las bod kyi skad du /
dge slong rin chen grub kyis bsgyur cing zhus te gtan la phab pa'i yi ge pa dge slong sgra tshad pa'o //
