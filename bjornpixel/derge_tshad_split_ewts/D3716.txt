@## / /
rgya gar skad du /
gu ru pa raM pa ra kra mo pa de sha nA ma /
bod skad du /
bla ma brgyud pa'i rim pa'i man ngag ces bya ba /
bla ma dam pa rnams la phyag 'tshal lo / /
dngos kun rang bzhin zung 'jug pa'i / /
'od gsal stong pa'i bdag nyid kyi / /
lhun grub de la phyag 'tshal te / /
de nas cung zad bri bar bya / /
shin tu bsdus par 'dod rnams dang / /
blo dman skye bos rtogs bya'i phyir / /
de nyid thams cad mdor bsdus nas / /
cung zad tsam zhig bri bar bya / /
re zhig gang zag ni gnyis te /
spre'u lta bu dang khwa lta bu'o / /
spre'u lta bu ni rim gyis 'jug pa'o / /
khwa lta bu ni cig car 'jug pa'o /
rim gyis 'jug pa'i dbang du byas na theg pa ni gsum ste /
nyan thos kyi theg pa dang /
rang sangs rgyas kyi theg pa dang /
theg pa chen po'o / /
theg pa gsum ni gnas pa bzhi la gnas te /
gnas pa bzhi ni bye brag tu smra bar gnas pa dang /
mdo sde par gnas pa dang /
rnal 'byor spyod par gnas pa dang /
dbu ma par gnas pa'o / /
nyan thos dang rang sangs rgyas ni bye brag tu smra ba la gnas so / /
bye brag tu smra ba la yang gnyis te /
nub phyogs bye brag tu smra ba dang /
kha che bye brag tu smra ba'o / /
nyan thos la gsum ste /
dbang po tha ma dang /
'bring dang rab bo /
de la tha ma dang 'bring po ni nub phyogs kha che bye brag tu smra ba la gnas so / /
rab dang rkyen rtog ni kha che bye brag tu smra ba la gnas so / /
theg pa chen po la yang gnyis te /
rgyu mtshan nyid kyi theg pa dang /
'bras bu rdo rje'i theg pa'o / /
de la rgyu mtshan nyid kyi theg pa la gsum ste /
tha ma dang /
'bring dang /
rab bo / /
tha ma ni mdo sde pa'o / /
'bring ni rnal 'byor spyod pa'o / /
rab ni dbu ma pa'o / /
rnal 'byor spyod pa la gnyis te /
rnam pa dang bcas pa dang /
rnam pa med pa'o / /
dbu ma pa la yang gnyis te /
sgyu ma lta bu gnyis su med par smra ba dang /
chos thams cad rab tu mi gnas par smra ba'o / /
de ltar na sbyor ba dgu la dbye ba bzhi bzhi ste /
so sor rtog pa dang /
sgom pa dang /
sgom pa'i dri ma dang /
lta ba'o / /
de la dang por re zhig 'jig rten pa'i grub pa'i mthas bdag gcig pu /
rtag pa /
khyab pa /
tshangs par khas len pa'o / /
ma rtogs pa'i blo la de ltar snang na yang yang dag par grub par mi 'gyur te /
bdag gcig pu yin na gcig shi'am skyes pa thams cad shi'am /
skyes par thal ba dang /
gcig yin pa'i phyir skad cig ma yang rtag par khas len na 'chi 'pho dang skye ba med par thal bar 'gyur te /
rtag pa yin pa'i phyir ro / /
khyab pa yin na gcig bde ba dang /
sdug bsngal bas thams cad bde ba dang sdug bsngal gyis khyab par thal bar 'gyur te /
thams cad la khyab pa'i phyir ro / /
de ltar rigs pas brtags na bdag yod pa ma yin pas de dag las drang ba'i don du nyan thos kyi theg pa bstan to / /
de la re zhig nyan thos tha ma'i so sor rtog pa ni phyi'i don dmigs pa'i rkyen mtshan nyid par khas len zhing /
gang zag la bdag med pa zhes bya ba'i khur khur ba'i gang zag rtag pa yang ma yin mi rtag pa yang ma yin pa'o / /
rtag pa ma yin pa ni skad cig mas mi rtag pa'o / /
mi rtag pa ma yin pa ni rgyun gyis rtag pa'o / /
de lta bu'i gang zag rtag pa dang mi rtag pa las 'das par 'dod pa ni so sor rtog pa'o / /
lus ni 'dod chags ma spangs na 'khor bar 'khor bar 'gyur /
spangs na ni grol bas lus kyi 'dod chags spang ba'i phyir lus la mi gtsang ba dang /
mi sdug pa dang /
dur khrod ltar yan lag 'thor bar lta ba ni bsgom pa'o / /
lus la gtsang bar lta ba dang /
gang zag rtag par lta ba ni sgom pa'i dri ma'o / /
dus 'di nas bzung ste ji srid 'tsho'i bar du gsum la skyabs su 'gro ba dang /
dge ba'i rtsa ba ci mchis pa bdag nyid kyi don du bsngo ba dang /
snying rje dang ma bral ba dang /
rgan pa dang /
bde bar gshegs pa gnyis la phyag byed pa ni lta ba'o / /
'bring po'i so sor rtog pa dang lta ba ni snga ma bzhin no / /
'di ni khyad par cung zad cig tsam sems can gyi don byed pa'o / /
sgom pa ni dbugs la slob ste /
kha dog dang /
dbyibs dang /
reg bya la slob pa'o / /
kha dog la slob pa ni dbugs dkar po sba lcag gi tshad sor brgyad dam /
bcu gnyis sam /
sor bcu drug gam /
nyi shu rtsa bzhi'am /
brgyad cu'am /
ji tsam 'dod kyi bar du bgrangs la /
tshur 'ong lte bar phyin par slob po / /
dbyibs la slob pa ni ut+pa la'am /
rdo rje lta bu la bya'o / /
reg bya la slob pa ni lte ba dang /
sna sgor grang ba'i reg bya la slob cing bsgom pa'o / /
bum pa gang ba ltar gang ba'i rlung gis srog dang rtsol ba bkag nas sems dran pa med par gyur pa ni sgom pa'i dri ma'o / /
de ni nub phyogs bye brag tu smra bar bstan pa'o / /
nyan thos dbang po rab kyi so sor rtog pa ni phyi'i don khas len pa sngon du 'gro bas lus bdag med par lta zhing 'phags pa'i bden pa bzhi bsgom pas /
gang zag kyang stong pa nyid du 'dod cing phyi gzung ba ni stong pa nang 'dzin pa'i sems su 'dod pa ni so sor rtog pa'o / /
de la sdug bsngal ba ni phung po'i rang bzhin te shes par bya'o / /
kun 'byung ba ni rnam par rtog pa ste spang bar bya ba'o / /
'gog pa ni dbang po yul las log pa ste mngon du bya'o / /
khams gsum stong pa nyid ni mar me bsad pa ltar bkag nas ci yang mi dmigs pa ni sgom pa'o / /
stong pa nyid dang rtag par sgro 'dogs pa ni bsam gtan gyi dri ma'o / /
gzhan gyi don byed pa'i khyad par ni lta ba'o / /
'di'i 'bras bu yang phung po lhag ma dang bcas pa dang lhag ma med pa'o / /
lhag ma dang bcas pa ni 'dod chags spangs la lus nyid ma spangs pa'o / /
lhag ma med pa ni 'dod chags pa dang lus gnyis ka spangs pa'o / /
'di ni nyan thos kyi byang chub bo / /
rang sangs rgyas kyi so sor rtog pa ni nyan thos rab 'bring bzhin no / /
yang 'di'i khyad par ni slob dpon med par rang 'byung gi ye shes ngang bsam gyis mi khyab pa'o / /
de yang /
rdzogs sangs rgyas ni mi 'byung zhing / /
nyan thos rnams dang 'das pa dang / /
rang sangs rgyas kyi ye shes ni / /
brten pa med par 'byung bar 'gyur / /
zhe'o / /
'di'i bsam gtan ni zhi gnas dang /
lhag mthong ngo / /
lhag mthong ni dbang po yul gyi grong las bzlog pa'o / /
zhi gnas ni lus dang /
ngag dang /
yid yang dag par sdom pa 'di ni de'i sgom pa'o / /
gnyid yur ba lta bur phyi'i spyod yul 'gags pa dang /
gnyid stug po sems dang sems las byung ba shin tu 'gags pa ni sgom pa'i dri ma'o / /
lta ba ni snga ma bzhin no / /
'di'i 'bras bu ni tshogs na spyod pa dang bse ru lta bu'o / /
yang nyan thos dang rang sangs rgyas kyi snying rje yang sems can la dmigs pa'i snying rje ste /
'du byed kyi sdug bsngal dang /
sdug bsngal gyi sdug bsngal dang /
'gyur ba'i sdug bsngal lo / /
'du byed kyi sdug bsngal ni tshor ba btang snyoms kyi ngo bo'o / /
sdug bsngal gyi sdug bsngal ni tshor ba sdug bsngal gyi ngo bo nyid do / /
'gyur ba'i sdug bsngal ni tshor ba bde ba'i ngo bo nyid de /
'di la dmigs shing snying rje byed pa ni sems can la dmigs pa'i snying rje'o / /
kha che bye brag tu smra ba bstan pa de ste theg pa chung ngu mdor bstan pa'o / /
de nas gzhan yang theg pa chen po bstan par bya ste /
de la rgyu mtshan nyid kyi theg pa'i dbang po tha ma ni mdo sde pa'o / /
de'i so sor rtog pa ni phyi rol gyi yul cha shas drug gis gzhigs na /
rags snang gi ngo bo med de /
drug chas gzhigs na rdul lo / /
nyi zer gyi rdul bdun cha la glang rdul /
glang rdul bdun cha la lug gi rdul /
lug rdul bdun cha la ri bong gi rdul /
ri bong gi rdul bdun cha la chu rdul /
chu rdul bdun cha la lcags rdul /
lcags rdul bdun cha la rdul phra mo /
rdul phra mo bdun cha la rdul phra rab bo / /
de ltar gzhigs pas phyi rol gyi dngos po thams cad rdzas su ma grub par 'dod do / /
de la phyogs snga ma mu stegs pa'i gzhung gi rdul phra rab thams cad 'dus pa cha shas gcig tu 'dod do /
rdul phra rab cha shas can gcig yin na yul kha dog sngon po la dmigs nas shes pa sngon por skye ba'i dus su dkar po dang /
ser po'i kha dog thams cad gcig par thal bar 'gyur te /
gcig pa yin pa'i phyir ro / /
de bas na rdul phra rab ma 'dres pa cha shas can g.yag rnga ne'u gsing de'i 'dab 'byor pa mi snang ba'i ngo bor 'dod do / /
'on te mi snang na yod par cis mngon zhe na /
'di mngon sum du rnam pa dang bcas pa'i shes pa yul gyis bskyed cing 'dug pa'i phyir rdul phra rab yod par shes so / /
de ltar na phyi'i don ni rdul phra rab rdzas su mi grub pa des skyes pa'i shes pa ni rnam pa dang bcas pa'i shes pa skad cig mar 'dod pa ni so sor rtog pa'o / /
bsgom pa gnyis te /
goms par bya ba'i dus dang /
mngon du bya ba'i dus so / /
de la goms par bya ba'i dus ni dang por dbang po yul gyi grong las bzlog pa la bsam gyis mi khyab pa'o / /
de la bsam gyis mi khyab pa ni rdo rje sems dpa' sku mdog dkar po'i thugs ka ru nyi mar rdo rje'i lte bar hUM bsam mo / /
de nas rdo rje sems dpa'i thugs kar nyi ma la bsdu'o / /
nyi ma yang rdo rje la'o / /
rdo rje hUM la'o / /
hUM yang de bzhin gshegs pa drug gi rang bzhin no / /
zhabs skyed u ni don yod grub pa'i rang bzhin no / /
lus po ha ni 'od dpag tu med pa'o / /
mgo bo rin chen 'byung ldan no / /
zla tshes rnam par snang mdzad do / /
thig le mi bskyod pa'o / /
sgra ni rdo rje sems dpa'o / /
de ltar hUM gi zhabs bskyed pa'o / /
ha sgra'i bar du rim par thim pas sgra dngos po med par bsgom /
de ni goms par bya ba'i dus so / /
mngon du bya ba ni skad cig la brten nas /
rdo rje skyil krung bcas nas ni / /
sna rtser g.yo ba'i yid gtad la / /
khyim par gyur kyang bsgom par bya / /
zhe'o / /
de bas na mig gnyis dang sems sna'i rtse mor gtad nas bltas pas cir yang mi dmigs pa de nyid bsgom pa'o / /
dri ma ni rang sangs rgyas lta bu'o / /
rdul phra rab lta bur chos thams cad mi dmigs pa ni shes rab kyi pha rol tu phyin pa ste /
des pha rol tu phyin pa lnga mi dmigs pa gsum gyis 'khor gsum yongs su dag par byas nas 'bras bu la re ba med par sems can gyi don byed pa ni lta ba'o / /
pha rol tu phyin pa'i dbang po tha ma mdor bsdus pa'o / /
'bring po ni rnal 'byor spyod pa ste / /
drug gis cig car sbyar bas na / /
phra rab rdul cha drug tu 'gyur / /
drug po dag ni go gcig na / /
gong bu'ang rdul phran tsam du 'gyur / /
zhes pa'i rdul phra rab dag cha shas drug gis gzhigs na rdul du 'gyur te /
rdul phra rab ni khas len par nus pa ma yin pa de bas na 'di dag thams cad sems tsam ste /
sems las phyi rol gyi don logs na yod pa ma yin pas sems dang sna tshogs gnyis su med par rigs pas rnam par brtags pa la kun du brtags pa'i ngo bo gzung ba dang 'dzin pas stong zhing dben pa'i shes pa skad cig mas mi rtag pa dang /
rgyun gyis rtag pa skad cig ma snga ma phyi ma las rgyu 'bras bur skye ba dang bcas pa rang rig pa'i mngon sum gyis grub pa'o / /
lung las kyang kye rgyal pa'i sras dag khams gsum po 'di dag sems tsam mo zhes lung gis grub pa rnam pa dang bcas pa'i so sor rtog pa'o / /
shes bya gang dang gang dag la / /
yid mi g.yo ba der sbyar na / /
gang du g.yo zhing 'gro 'gyur pa / /
thams cad de yi rang bzhin no / /
zhes bya bas sems nyid sna tshogs su snang ba gnyis su med pas rtog pa ma lus pa spang bar yid la byed pa ni sgom pa'o / /
sems nyid skad cig ma rtog par 'dod pa ni legs ldan pa'i gzhung ste /
ting nge 'dzin gyi dri ma'o / /
rnam pa dang bcas pa'i rnam par rig pa tsam gyi shes rab kyi pha rol tu phyin pas pha rol tu phyin pa lnga mi dmigs pa gsum gyis 'khor gsum yongs su dag par byas nas bla med byang chub sems can gyi don du spyod pa ni lta ba'o / /
rnam pa med pa'i sems tsam gyi so sor rtog pa ni /
rnam pa dang bcas pa'i shes pa ni /
'on te rnam pa bems po yin na shes pa rig pa ma yin la /
dper na nam mkha' rang bzhin med pa yin na bum pa ma yin /
bum pa yin na nam mkha' ma yin /
gzugs can dang gzugs med 'gal ba bzhin du rnam pa bems po yin na shes pa ma yin la /
shes pa rig pa yin na rnam pa bems po ma yin te /
rnam pa nyid shes pa dang tha mi dad na rnam pa 'dus byas mi rtag pa'i dus su ye shes kyang mi rtag pa ste /
'dus byas su thal bar 'gyur ro / /
de bas na rnam pa dang bcas pa'i shes pa 'thad pa ma yin no / /
da ni rnam pa med pa dpyad par bya ste /
mnyam par gzhag pa'i shes pa dang /
rjes thob kyi shes pa'o / /
mnyam par gzhag pa'i shes pa ni kun du brtags pa dang /
gzhan dbang gis stong pa yongs su grub pa'i ngo bo nyid ston ka'i nyi ma phyed kyi nam mkha'i dkyil ltar rnam pa dang /
spros pa la stsogs pa'i dri ma med par rig pa bum pa'i nang gi mar me ltar gsal ba lung dang rigs pas grub pa'i rang rig pa ni rang rig pa'i mngon sum gyis grub pa'o / /
lung ni /
ji ltar byis pas brtags pa yi / /
phyi yi don yod ma yin na / /
bag chags kyis ni dkrugs pa'i sems / /
don du snang ba rab tu 'jug /
gang zhig ji srid snang 'gyur ba / /
de srid sgyu ma bzhin du snang / /
snang ba med pa'i sems nyid ni / /
nam mkha' mtha' med dag pa bzhin / /
thub pa chen po'i chos sku ni / /
spros pa med cing snang ba med / /
de las byung ba'i gzugs sku ni / /
rjes la sgyu ma bzhin du gnas / /
zhes bya bas /
mnyam par gzhag pa chos kyi sku'i rang bzhin ni rnam pa la stsogs pa phyi'i don gyi spros pa med pa mi rtog pa /
rgyun gyis rtag pa skad cig mas rgyu dang 'bras bur 'dod do / /
rjes thob ni rnam par rtog pa'i bag chags kyi stobs kyis 'khrul nas /
phyin ci log tu snang ba'i sna tshogs nyid yang dag pa ma yin pa sgyu ma lta bu ste rjes la thob pa'o / /
de lta bu'i mnyam gzhag dang rjes thob tu 'dod pa ni so sor rtog pa'o / /
yang /
'di dag thams cad sems tsam zhes / /
de ltar du ni shes nas su / /
ci yang rung ste mdun 'jog na / /
de nyid tsam la mi gnas so / /
zhes bya ba'i tshig gis sems nyid gnyis su med par rang rig pa spros pa dang snang ba med pa mngon du byed pa sgom pa'o / /
spros pa med pa rnam pa snang ba med pa'i shes pa rtag par 'dod pa ni nyi ma'i gzhung ste /
ting nge 'dzin gyi dri ma'o / /
rnam pa snang ba med pa'i shes rab kyi pha rol tu phyin pa lnga mi dmigs pa gsum gyis 'khor gsum yongs su dag par byas nas sems can gyi don byed pa ni lta ba'o / /
'dir mdo sde pa dang rnal 'byor spyod pa'i snying rje yang chos la dmigs pa'i snying rje ste /
dpe chu'i zla ba rlung gis bskyod nas mi rtag pa ltar chos thams cad mi rtag pa'i rlung gis bskyod nas /
chos thams cad mi rtag pa la dmigs nas snying rje byed pa'o / /
rnal 'byor spyod pa'i grub mtha' mdor bstan pa'o / /
da ni theg pa chen po dbu ma'i grub mtha' ni rnam par rig pa tsam nyid dang don du grub pa ma yin te /
rnam pa dang shes pa tha mi dad na rnam pa gcig dang du mas gzhigs na ma grub pa bzhin du sems nyid kyang yang dag par grub par mi 'gyur ro / /
gzhan yang yod pa dang med pa las skye ba mi 'thad de /
yod pa las skyes pa'i 'bras bu yang skye bar thal ba'am /
med pa skye na nam mkha'i me tog la stsogs pa yang skye bar thal bar 'gyur ro / /
de bzhin du skad cig ma snga ma dang phyi ma las kyang skye ba mi 'thad de /
snga ma rgyu yod pa'i dus su phyi ma 'bras bu med de /
phyi ma 'bras bu yod pa'i dus su snga ma rgyu 'gag ste /
rdo rje gzegs mas gzhigs nas kyang rgyu 'bras 'brel pa med pa'i nyes pa yod pas skye ba mi rigs so / /
klu'i rgyal po ma dros pas zhus pa zhes bya ba theg pa chen po'i mdo las kyang /
gang zhig rkyen las skyes pa de ma skyes / /
de la skye ba'i rang bzhin yod ma yin / /
rkyen la rag las gang de stong pa yin / /
gang gis stong nyid shes na mkhas pa yin / /
zhe'o / /
des na rang rig pa nyams su myong ba nyid rten cing 'brel te 'byung ba'i phyir ma skyes pa'o / /
ngo bo nyid kyis skye ba yod na rkyen la rag ma lus par skye bar thal ba las skye bar ma nus pa'i phyir ro / /
gzhan yang /
rnam pa med pa'i shes pa ni / /
yul la 'dzin par mi rigs te / /
zhes bya ba'i tshig gis rnam pa med pa'i shes pa skye ru mi rung ste /
shes pa med pa nyid du thal bar 'gyur ro / /
dper na skye bo mig ma dag la mi mkhas pas nam mkha' la bltas na ma dag pa'i stobs kyis skra shad la sogs par snang la mi mkhas pas yang dag par 'dzin to / /
de bzhin du rnam par reg pa tsam yang 'khrul pa'i shes pa ste /
ma rig pa'i stobs kyis sems su snang ba mi mkhas pa yang dag par 'dzin te /
'khrul pa'i shes pa ni sems su snang na yang don du yod pa ma yin no / /
dper na rmi lam sgyu ma nyams su myong bas gong gi rmi lam snga ma brdzun pa bzhin du yang dag par sad na phyi ma nyid kyang brdzun no / /
de bzhin du phyi rol gyi don sna tshogs thams cad sems las logs shig tu ma grub ste /
brdzun pa bzhin yang dag par brtags na sems la rang bzhin med de brdzun pa nyid do / /
da ni sgyu ma lta bu'i gzhung bshad par bya ste /
yod min med min yod med min / /
gnyis ka min pa'ang ma yin pa / /
mtha' bzhi las ni rnam grol ba / /
de nyid dbu ma pa yis rig /
ces bya bas /
yod pa ma yin pa ni gcig dang du ma'i sbyor bas gnod pa'i phyir ro / /
med pa ma yin pa ni snang ba nyams su myong ba yod pa'i phyir ro / /
gnyis ka ma yin pa ni gnyis ka la skyon yod pa'i phyir ro / /
gnyis ka ma yin pa yang ma yin pa ni rgyu med pa mi srid pa dang /
phung po gsum pa med pa'i phyir ro / /
de bas na mtha' bzhi las grol ba'i sgyu ma lta bu'i shes pa 'od gsal bar 'dod de /
de yang mya ngan las 'das pa'i chos kyang sgyu ma lta bu rmi lam lta bu mya ngan las 'das pa las ches lhag pa'i chos yod na yang de yang sgyu ma lta bu rmi lam lta bu'o zhes gsungs pas /
sna tshogs dang sems nyid sgyu ma lta bur gnyis su med pa ni so sor rtog pa'o /
sna tshogs thams cad chu zla'am me long gi gzugs brnyan ltar bden pa ma yin la brdzun pa yang ma yin par sgyu ma lta bur gnyis su med par 'jig pa ni bsgom pa'o / /
chad par zhen pa ni sgom pa'i dri ma'o / /
sgyu ma lta bu'i shes rab kyi pha rol tu phyin pas pha rol tu phyin pa lnga mi dmigs pa gsum gyis 'khor gsum yongs su dag par spyad nas sems can gyi don byed pa ni lta ba'o / /
gzhan yang chos thams cad rab tu mi dmigs pas sgyu ma lta bu nyid ma grub par 'dod de /
de yang 'di skad du /
gsal lam mi gsal yang rung ste / /
sus kyang ji bzhin ma mthong bas / /
mo gsham gyi ni bu bzhin du / /
brjod du zin kyang don med de / /
zhes bya bas sgyu ma lta bu nyid 'od gsal lam /
'on te sems las gzhan zhe na /
sems las gzhan pa'i chos ni ma grub la /
sems nyid yin na sems nyid ma grub pa'i dus su sgyu ma nyid kyang mi 'grub po / /
de ci'i phyir zhe na /
sems nyid las gzhan med pa'i phyir ro / /
sgyu ma lta bu yang mi mkhas pa'i shes pa ste /
sgro 'dogs skur ba 'debs pa ste /
dper na skyes bu ma dag pas mig nam mkha' la bltas na mig ma dag pa'i stobs kyis zla ba gnyis pa dang /
skra'i 'khor lo la sogs pa snang zhes sgro 'dogs la mkhas pa'i shes pas snang ma thag tu med par shes te /
med do zhes skur ba 'debs so / /
de bzhin du sgyu ma lta bu yang las dang ma rig pa'i dbang gis sna tshogs su snang ngo zhes sgro btags la /
mkhas pa'i stobs kyis snang ma thag tu stong ste /
sgyu ma lta bu zhes skur pa 'debs so / /
de bas na sgro 'dogs pa dang skur ba 'debs pa'i mtha' la gnas so / /
de nas gzhan yang chos thams cad rab tu mi gnas pa'i mthar smra bar 'dod pas 'di skad du /
sna tshogs rtag pa ma yin te / /
chad par yang ni khas mi len / /
rtag dang chad pa gnyis ka dang / /
gnyis ka min pa'ang ma yin no / /
'dir ni thams cad mi gnas par / /
dngos po'i de nyid mkhas pas rig /
des na 'di lta'i rnam rtog gi /
sems ni sems kyis rig ma yin / /
ji srid sgro 'dogs thams cad ni / /
de kun thams cad du med pas / /
dbu ma'i don la sgro 'dogs med / /
des na dgag dang sgrub pa med / /
ces bya ba dang /
gzhan nas kyang /
'di la bsal bya ci yang med / /
gzhag par bya ba gang yang med / /
yang dag nyid la yang dag lta / /
yang dag mthong na rnam par grol / /
zhes bya bas yod pa'i sgro 'dogs dang med pa'i skur pa 'debs pa la mi gnas te /
sems nyid sna tshogs su myong ba nyid rten cing 'brel par 'byung bas na ma skyes pa ste /
ma skyes pa nyid skye ba ltar snang ste /
skye ba dang skye ba med pa gnyi ga tha mi dad do / /
de bzhin du snang ba nyid rigs pas brtags na stong pa yin la /
stong pa ma grub pa rigs pas brtag mi bzod pa nyid snang ba'o / /
snang ba nyid las kyang stong pa gzhan ma yin la /
stong pa nyid las kyang snang ba gzhan ma yin no / /
dper na smig rgyu la chur snang ba nyid la chu yis stong la /
chu med pa nyid chur snang ste /
chur snang ba dang chu med pa gnyis tha dad pa ma yin no / /
de bzhin du snang ba nyid na rang bzhin med la /
rang bzhin med pa nyid snang ba'o / /
snang ba dang rang bzhin med pa stong pa nyid ni tha mi dad do / /
dper na bud shing du ma mes bsregs na me'i ngo bor gcig ste /
de nas bud shing zad pa dang me nyid mi gnas so / /
de bzhin du sna tshogs su snang ba nyid rigs pas stong pa nyid du byas nas dngos po ma grub pa dang stong pa nyid kyang mi gnas so / /
de bzhin du gnyis su mi gnas pa yang gnyis su ma grub pa'i tshe na gnyis su med pa yang mi 'grub bo / /
de bas na gzhan gyi zhen pa bzlog pa'am /
sgro skur gcad pa'am /
drang ba'i don du stong pa dang skye ba med pa zhes brjod kyi /
mkhas pas btsal ba'am /
nges pa'i don du de nyid mi gnas te /
rnam gcod dang /
yongs gcod dang /
sgro 'dogs dang /
skur ba 'debs pa yang mi gnas la /
zhen pa med cing dgag pa dang /
sgrub pa med la mnyam gzhag dang rjes thob gnyis su med cing mi gnas pa ni so sor rtog pa'o / /
sgro skur dang zhen pa med par yid la byed pa med pa ni sgom pa'o / /
don thams cad chad par lta zhing nyams su myong ba med pas bems por gyur pa ni sgom pa'i dri ma'o / /
sgro skur med pa dang /
zhen pa med pa'i shes rab kyi pha rol tu phyin pas pha rol tu phyin pa lnga mi dmigs pa gsum gyis 'khor gsum yongs su dag pas sems can gyi don byed pa ni lta ba'o / /
dper na skye bo mig dag pa mkhas pa cig nam mkha' la lta ba na mig dag pas skra'i 'khor lo la sogs pa ci yang mi dmigs la /
mkhas pas yod ces bya ba'am med ces bya bar sgro 'dogs pa'am skur pa 'debs par mi byed do / /
de bzhin du chos thams cad rang bzhin du ma skyes pa'i ngo bo nyid kyis yod med gang yang mi gnas pas yod med kyi sgro skur gang du yang mi gnas pa ni de kho na nyid kyi shes pa'o / /
sgyu ma lta bu dang rab tu mi gnas pa'i snying rje yang dmigs pa med pa'i snying rje ste /
chos thams cad cir yang mi dmigs par yid la byed pas na mi dmigs pa'i snying rje'o / /
theg pa chen po mdor bstan pa'o / /
pha rol tu phyin pa'i grub pa'i mtha' ma lus par mdor bsdus te bstan pa'o / /
de nas gzhan yang 'bras bu rdo rje'i theg pa brjod par bya ste /
de yang 'di skad du /
don gcig na yang ma rmongs dang / /
thabs mang dka' ba med pa dang / /
dbang po rnon po'i dbang byas pas / /
sngags kyi theg pa khyad par 'phags / /
zhes gsungs pas don de kho na nyid la dbye ba med kyang pha rol tu phyin pa'i theg pa ni rmongs pa ste /
lung dang rigs pas gtan la phab ste rtogs pa'o / /
rdo rje theg pa ni ma rmongs pa ste /
lung dang rigs pa dang /
bla ma'i man ngag gis nyams su myong ba'o / /
gzhan yang dka' ba med pa ste /
bde ba chen po lam du byed pa'o / /
pha rol tu phyin pa'i theg pa ni btang snyoms pa dang nyams su myong ba med pa'o / /
rgyu lam du byed pas na rgyu'i theg pa'o / /
'bras bu lam du byed pas na 'bras bu'i theg pa khyad du 'phags so / /
rdo rje theg pa la yang gsum ste /
rgyu'i rgyud dang /
thabs kyi rgyud dang /
'bras bu'i rgyud do / /
de yang 'di skad du /
rgyud ces bya ba rgyun yin te /
rgyud kyi don ni gsum yin te / /
rgyu dang rang bzhin 'bras bu dang / /
thabs dang rnam pa gsum yin te / /
zhes gsungs so / /
rgyu'i rgyud ni rdo rje 'chang gi rigs can gyi sems can no / /
'bras bu'i rgyud ni phyag rgya chen po'i dngos grub po / /
thabs kyi rgyud la lnga ste /
bya ba'i rgyud dang /
spyod pa'i rgyud dang /
rnal 'byor gyi rgyud dang /
rnal 'byor bla na med pa'i rgyud dang /
rnal 'byor gong na med pa'i rgyud do / /
de dag las rnal 'byor gyi rgyud dang /
rnal 'byor bla na med pa'i rgyud la sogs pa nas rim pa gnyis su gsungs so / /
de yang dgyes pa'i rdo rje las /
bskyed pa yi ni rim pa dang / /
rdzogs pa yi ni rim pa gnyis / /
rim pa gnyis la brten nas ni / /
rdo rje 'chang gis chos bshad do / /
zhes gsungs pas /
bskyed pa'i rim pa gnyis te /
phyi bskyed pa'i rim pa dang /
nang zab mo bskyed pa'i rim pa'o / /
rdzogs pa'i rim pa gsum ste /
rdzogs pa'i rim pa dang /
yongs su rdzogs pa'i rim pa dang /
ngo bo nyid kyi rim pa'o / /
de bzhin du dbang la yang gnyis te /
'jig rten pa'i dbang bcos ma dang /
'jig rten las 'das pa'i dbang ma bcos pa'o / /
bcos ma la gsum ste /
slob dpon gyi dbang dang /
gsang ba'i dbang dang /
shes rab ye shes kyi dbang ngo / /
ma bcos pa la gnyis te /
chos kyi phyag rgya dang /
phyag rgya chen po bzhi pa'o / /
de yang 'di skad du /
slob dpon dbang ni dang po ste / /
gsang ba mchog ni gnyis pa yin / /
gsum pa shes rab ye shes te / /
bzhi pa de yang de bzhin no / /
zhes gsungs te /
slob dpon gyi dbang ni lus dag par byed pa'o / /
gsang ba'i dbang ni ngag dag par byed pa'o / /
shes rab ye shes kyi dbang ni yid dag par byed pa'o / /
bzhi pa ni man ngag ste /
byang chub sems kyi sa bon no / /
de la dbang po rab 'bring tha ma'i dbang du byas nas /
phyi bskyed pa'i rim pa ni dam tshig gi phyag rgya ste /
slob dpon gyi dbang dang /
bskyed pa'i rim pa lha'i rnal 'byor ro / /
dbang po tha ma'i las kyi phyag rgya la gnyis te /
de bzhin gshegs pa'i dbugs dbyung ba dang /
rdo rje 'chang gi dbugs dbyung ba'o / /
gsang ba'i dbang dang /
de bzhin gshegs pa'i dbugs dbyung ba ni nang zab mo bskyed pa'i rim pa'o / /
rdo rje 'chang gi dbugs dbyung ba ni rdzogs pa'i rim pa'o / /
de bzhin gshegs pa'i dbugs dbyung ba dang /
rdo rje 'chang gi dbyugs dbyung ba ni las kyi phyag rgya ste /
dbang po 'bring po'o / /
yongs su rdzogs pa'i rim pa ni chos kyi phyag rgya ste /
dbang po rab bo /
ngo bo nyid kyi rim pa ni phyag rgya chen po ste /
dbang po rab kyi yang rab po / /
de nas phyi bskyed pa'i rim pa rdo rje slob dpon gyi dbang lus rnam par dag pa bshad par bya ste /
chu'i dbang dang /
cod pan dang /
rdo rje dang /
dril bu dang /
ming dang /
rigs gsum gyi dam tshig dang /
snod du bya ba dang /
rjes su gnang ba dang /
rdo rje'i brtul zhugs dang /
lung bstan dang /
dbugs dbyung ba dang bcu gcig go / /
de la chu'i dbang ni mi bskyod pa'i ngo bo me long lta bu'i ye shes so / /
de bzhin gshegs pa thams cad 'od du zhu ba'i ye shes kyi bdud rtsi'i chus dbang bskur ba ni dper na phyi rol gyi dri ma dag par byed pa ltar 'dir yang ye shes kyi chus ma rig pa'i dri ma dag pa dang nyon mongs pa'i sgrib pa dag par byed pa dang /
shes bya'i sgrib pa dag par byed pa ste /
des khyod kyis ma rig pa ye shes gang gis dag par byed pa'o zhes khong du chud par bya'o / /
cod pan ni rin chen 'byung ldan gyi ngo bo mnyam pa nyid kyi ye shes kyi rang bzhin gyis dbang bskur ba ni ma 'ongs pa'i dus na sangs rgyas kyi dbu'i gtsug tor gyi sa bon nam che ba'i yon tan yid bzhin gyi nor bu ltar 'byung ba'i sa bon du ster ba'o / /
rdo rje'i dbang bskur ba ni 'od dpag tu med pa'i ngo bos so sor rtog pa'i ye shes kyi rang bzhin rten cing 'brel bar 'byung ba bcu gnyis kyi 'khor lo rnam par dag pa'i tshul du rdo rje sor bcu gnyis pa lte ba zlum po chos kyi dbyings mtha' thams cad dang bral ba'o / /
lte ba'i yi ge hUM ni chos nyid mtshon par byed pa ste /
ha ni he tu yo ga zhes bya ste /
rgyu dang bral ba ste ma skyes pa'o / /
u ni rtog pa dang bral ba'o / /
a ni a pra ti ha ta zhes bya ba ste mi gnas pa'o / /
pad+ma'i kha nas skyes pa'i rdo rje'i rtse mo lnga ni pad+ma las skye ba bzhin du 'khor ba'i chos la yang 'dod pa skye bas 'khor ba las skye ba'i phung po lnga rnam par dag pa'o / /
phyogs kyi rtse mo bzhi dbus kyi rtse mo la phyogs pa ni chos thams cad sems kyi ngo bo ste /
sems las logs shig na phyi'i don med do / /
sems nyid gzung ba dang 'dzin pas stong pa'o / /
rang rig pa nyid de de bzhin gshegs pa'i dbugs dbyung ba'o / /
me tog gsum gyis ra rnams la mtshon pa ni rnam par thar pa'i sgo gsum ste /
sems nyid stong pa nyid dang /
mtshan ma med pa dang /
smon pa med pa ston pa nyid du byed pa ste /
rdo rje 'chang gi dbugs dbyung ba'o / /
de lta bu'i rdo rje slob ma'i lag tu gtad pa ni chos thams cad kyi rang bzhin gnyis su med pa'i ye shes mtshon par byed pa ste /
dbyer mi phyed pa'i ye shes kyi ngo bo ster ba dang /
ngas khyod la gnyis su med pa'i ye shes sbyin no zhes bya ba'i don to / /
dril bu'i dbang bskur ba ni don yod grub pa'i ngo bo bya ba nan tan gyi ye shes kyi rang bzhin te /
dgongs pa snga ma'i tshul gyis rten cing 'brel par 'byung ba bcu gnyis kyi 'khor lo rnam par dag pa'i tshul gyis sor bcu gnyis pa'o / /
kha thur du bltas pa ni shes rab kyi pad+ma mtshon par byed pa'o / /
dbyer mi byed pa'i gnas chos kyi 'byung gnas rtogs pa'i phyir dril bu'i steng dang 'og gi cha la rdo rje'i phreng ba zung gis mdzes pa'o / /
sgra dkrol ba ni thabs dang shes rab kyi rdo rje dang pad+ma mnyam par sbyor ba ste /
chos thams cad rten cing 'brel par 'byung bas na rang gi ngo bo ma skyes pa ste /
sgra de yang btsal na gang nas kyang mi rnyed pa ste /
yang dag par rang bzhin med la /
de bzhin du chos thams cad rang bzhin med par rtogs par byed pa'o / /
khams gsum thams cad kyi ngo bo dkyil 'khor du bstan pa'i phyir dra ba dang dra ba phyed pa ste /
de la dra ba dang dra ba phyed pa zhes bya ba ni /
ha ra dang ha ra ar+d+ha zhes bya ste /
'phrog pa dang 'phrog par byed pa zhes bya'o / /
dra ba ni nyon mongs pa chen po bcom pa'i rtags so / /
dra ba phyed pa ni nyon mongs pa chung ngu bcom pa'i rtags so / /
rten gzhal yas khang der brten pa lha'i dkyil 'khor bstan pa dang /
phung po dang khams la sogs pa de bzhin gshegs par bstan pa'i phyir de bzhin gshegs pa lnga dang lha mo rnams kyi phyag mtshan bkod pa'o / /
stong pa dang snying rje dbyer mi phyed pa'i rang bzhin nam rgyu bstan pa'i phyir de steng du shes rab kyi gdong bstan pa'o / /
pad+mo las skyes pa'i rtse mo lnga ni srid pa las skyes pa'i phung po'am /
sa la sogs pa 'byung ba lnga rnam par dag pa'i ye shes lnga'i ngo bo de bzhin gshegs pa lnga'o / /
phyogs kyi rtse mo rnams dbus kyi rtse mo la phyogs pa ni phung po dang khams dang skye mched la sogs pa'i chos thams cad sems las phyi rol du med de /
sems kyi ngo bo gzung ba dang 'dzin pa'i rtog pas stong pa rang rig pa'i ye shes te /
de bzhin gshegs pa'i dbugs dbyung ba'o / /
ra rnams la me tog gsum mtshan pa ni rnam par thar pa'i sgo gsum ste /
sems nyid stong pa nyid dang /
mtshan ma med pa dang /
smon pa med pas sems nyid rang bzhin med pa ste /
rdo rje 'chang gi dbugs dbyung ba'o / /
de lta bu'i dril bu slob ma'i lag tu gtad pa ni rjod par byed pa'i sgra dang chos nyid rtogs par byed pa'i rgyu ster ba'o / /
mig gi dbang bskur ba ni rnam par snang mdzad kyi ngo bo chos kyi dbyings kyi ye shes kyi rang bzhin te /
chos thams cad sgro ma btags pa dang /
ming med mtshon par byed pa'i phyir sngar gyi ming dor ba'o / /
phyis kyi ming 'dogs pa ni me tog gar lhung ba'i rang gi rigs kyi lha las ming drangs nas 'dogs pa ste /
bla na med pa'i byang chub kyi go 'phang la 'os pa'am skal ba dang ldan no zhes bya ba'o / /
de ltar dbang lnga po de dag ni de bzhin gshegs pa lnga'i ngo bo yin pas rigs lnga'i dbang zhes bya'o / /
de bzhin gshegs pa lnga dang ye shes lnga'i rang bzhin gyis ma rig pa bkag nas rig pa'i ngo bor byas pas na rig pa'i dbang lnga zhes bya'o / /
rjes su gnang ba dang /
de nas gzhan yang drug pa ni rdo rje sems dpa'i dbang zhes bya ste /
rdo rje rigs kyi dam tshig rdo rje ni gnyis su med pa'i ye shes zung du 'jug pa brjod par bya ba yin pas khyod kyis nam yang mi 'bral bar bya zhing rtogs par bya ba'i dam tshig go / /
dril bu'i dbang rigs kyi dam tshig la dril bu ni chos kyi phung po brgyad khri bzhi stong gi rang bzhin te /
rjod par byed pa yin pas khyod kyis sems can rnams la bsgrag par bya'o zhes rtogs par bya ba ni dam tshig go / /
phyag rgya rigs kyi dam tshig ni rang nyid yi dam lha'i ngo bor rtogs par bya ba ni dam tshig go / /
de dag ni rigs gsum gyi dam tshig go / /
snod du bya ba ni dkyil 'khor gyi de kho na nyid dang /
dkyil 'khor gyi rnam par dag pa dang /
lha'i de kho na nyid dang /
lha'i rnam par dag pa /
slob dpon gyi las dang /
dkyil 'khor bsgrub pa'i las dang /
bza' ba la sogs pa'i dam tshig go / /
rjes su gnang ba ni /
sems can kun la phan pa'i phyir / /
sems can kun la thams cad du / /
ji ltar 'dul ba sna tshogs la / /
chos kyi 'khor lo bskor bar gyis / /
khyod kyis sems can rnams la chos bshad pa dang /
dbang bskur bar gyis shig pa'i gnang ba ste /
de dag bya ba'i skal ba dang ldan par rtogs par bya ba'o / /
rdo rje'i brtul zhugs kyi dbang ni phyi rol gyi dka' thub kyi brtul zhugs spangs te gnyis su med pa 'di ni khyod kyi brtul zhugs yin pas zung shig pa'i don du rdo rje ster ba'o / /
lung bstan pa ni khyod nyid rdo rje sems dpa' ste /
sangs rgyas kun dang mtshungs pa'o zhes khong du chud par bya'o / /
dbugs dbyung ba ni 'di nas bzung nas slar ngan song du mi ltung ngo zhes bya'o / /
drug po 'di dag ni rdo rje sems dpa'i ngo bo yin pas na rdo rje sems dpa'i dbang zhes bya'o / /
bum pa'i bya ba thams cad la 'jug pa yin pas na bum pa'i dbang zhes bya'o / /
slar ngan song du mi skye bas na phyir mi ldog pa'i dbang zhes bya'o / /
chos bshad pa'i skal ba dang ldan pas na slob dpon gyi dbang zhes bya'o / /
ye shes lnga'am rigs lnga'i ngo bor lus dag par byed pas na lus rnam par dag pa zhes bya'o / /
de dag ni bskyed pa'i rim pa'i rdo rje slob dpon gyi dbang mdor bsdus te bstan pa'o / /
da ni gzhan yang lha'i sgo nas rtogs par bya ba ni phung po la sogs pa'i kun brtags rnams gzhan dbang lha'i ngo bo ste /
de yang 'di skad du /
mdor na phung po lnga rnams ni / /
sangs rgyas sngar ni rab tu grags / /
khams dang skye mched thams cad ni / /
byang chub sems dpa'i dkyil 'khor mchog /
ces gsungs pas na phung po lnga ni sangs rgyas lnga'i ngo bo yin te /
de la gzugs kyi phung po rnam par snang mdzad do / /
tshor ba'i phung po rin chen 'byung ldan no / /
'du shes kyi phung po 'od dpag med do / /
'du byed kyi phung po don yod grub pa'o / /
rnam par shes pa'i phung po mi bskyod pa zhes bya ste /
phung po la sogs pa'i zhen pa spang ba'i phyir kun brtags phung po la gzhan dbang de bzhin gshegs pa lngas rgyas btab ste /
de yang /
gang la gang gis rgyas btab pa / /
de dang de yi ngo bor grags / /
zhes bya bas phung po lnga de bzhin gshegs pa lngas rgyas btab pa'i dus na phung po lngar 'dzin pa'i zhen pa dang bral te de bzhin gshegs pa lngar rtogs par byed do / /
de bzhin gshegs pa lnga yang tha dad ma yin te /
rnam par snang mdzad ni sku /
'od dpag tu med pa ni gsung /
mi bskyod pa ni thugs /
rin chen 'byung ldan ni yon tan /
don yod grub pa ni phrin las so / /
de ltar tha dad ma yin pa la tha dad gzhan dbang lha'i rnam par 'dzin pa'i zhen pa bzlog pa'i phyir dang /
rnam par rig pa tsam du rtogs par bya ba'i phyir bzhi la mi bskyod pas btab ste /
de yang /
gang dang gang la rgyas btab pa / /
de dang de yi ngo bor 'gro / /
zhes gsungs pas rnam par snang mdzad la sogs pa bzhi la mi bskyod pa rnam par shes pa'i phung po chos kyi dbyings kyi ye shes kyis rgyas btab pas gzhan dbang lhar 'dzin pa'i zhen pa spangs nas gzung ba dang 'dzin pa'i rtog pa spangs te gzungs ba dang 'dzin pa'i rtog pas /
stong pa yongs su grub pas sems nyid rang rig par rtog pa ste /
de bzhin gshegs pa'i dbugs dbyung ba'o / /
de la de bzhin gshegs pa rnam par snang mdzad dang /
rin chen 'byung ldan la sogs pa dang /
phung po dang /
khams dang /
skye mched la sogs par 'dzin cing rtog pas skyo zhing dub pa'i sdug bsngal bar gyur pa rnams mi bskyod pa sems kyi ngo bo dang rig par bya ste /
rtog pa dang gzung 'dzin gyi zhen pa med par ngal sos pa'am dbugs dbyung bas na de bzhin gshegs pa'i dbugs dbyung ba zhes bya'o / /
de yang gzung ba dang 'dzin pa'i rnam par rtog pa med kyang rig pa tsam du 'dzin pa'i zhen pa yod pas rnam par rtog pa'i zug rngu la khyad par med de /
dper na lcags las byas pa'i sgrog dang /
gser las byas pa'i sgrog la rgyu la khyad par yod kyang 'ching ba la khyad par med do / /
de ltar phyi rol du 'dzin pa dang /
nang sems nyid rang rig par 'dzin pa la bzang ngan yod kyang mngon par zhen pa'i rnam par rtog pa'i zug rngu la khyad med pas de nyid kyi zhen pa spang ba'i phyir rnam par shes pa'i phung po'i rang bzhin mi bskyod pa la rdo rje sems dpa'i rgyas btab ste /
de yang /
gang la gang gis rgyas btab pa / /
de dang de yi ngo bor 'gro / /
zhes gsungs te /
rdo rje sems dpa' stong pa nyid kyis mi bskyod pa la rgyas btab pas sems nyid stong pa nyid du rtogs par bya'o / /
de yang 'di skad du /
snying po brtan phyir khong stong min / /
mi chod mi phyed mtshan nyid can / /
mi tshig pa dang mi nyams pas / /
stong pa rdo rje zhes brjod do / /
zhes gsungs so / /
rdo rje sems dpa' stong pa nyid kyis ni rtog pa'i mtha' bsal la /
mi bskyod pas ni chad pa'i mtha' bsal te zung du 'jug pa ni rdo rje 'chang gi dbugs dbyung ba ste /
sems nyid rang rig pa'i zhen pa nyid rang bzhin med par byas te dbugs dbyung ba la rdo rje 'chang gi dbugs dbyung ba zhes bya'o / /
phyi bskyed pa'i rim pa ste dbang po tha ma mdor bstan pa'o / /
de nas gzhan yang zab mo bskyed pa'i rim pa la gsang ba'i dbang gis ngag rnam par dag par byed pa bstan par bya ste /
de la gsang ba'i dbang ni dang po slob dpon gyi gsang ba'o / /
yum dang gnyis bskyed pa'i rim pa lha'i nga rgyal du byas te /
mkha' gsang byin gyis brlabs nas snyoms par zhugs te rang gi snying ga'i sa bon las 'od zer spros te /
phyogs bcu'i de bzhin gshegs pa thams cad spyan drangs te de nyid du thim pa las 'od du zhu ba'i gnyis las byung ba'i byang chub kyi sems slob ma la sbyin par bya'o / /
de la gsang ba'i dbang la gnyis te /
rje btsun gyi gsang ba'i dbang dang /
rje btsun ma'i gsang ba'i dbang ngo / /
rje btsun gyi gsang ba'i dbang ni byang chub kyi sems rdo rje las lces blang bar bya'o / /
rje btsun ma'i gsang ba'i dbang ni byang chub kyi sems pad+ma nas lces blang bar bya'o / /
de yang 'di skad du /
lag tu blang bar mi bya zhing / /
nya phyis dung chos dag tu min / /
mi 'chi lce yis blang bar bya'o / /
zhes so / /
de bas na lce kho nas blang bar bya'o / /
ngag dag par byed pa ni de bzhin gshegs pa thams cad 'od du zhu ba'i byang chub kyi sems slob ma'i lce la gzhag pas zhi rgyas la sogs pa'i sngags nus pa dang ldan par grub par byed pa'am /
bza' bya dang bza' bya ma yin pa'i rtog pa dang /
btung bya dang btung bya ma yin pa'i rtog pa bcom ste /
rang bzhin med par byed pa'o / /
gsang ba ni thabs dang shes rab gnyis kyi gsang ba las byung bas na gsang ba'o / /
'di'i don gnyis kyi snying po byin pas thabs dang shes rab gnyis su med pa 'byin no zhes rtogs par bya'o / /
da ni de bzhin gshegs pa'i dbugs dbyung ba'i zab mo bskyed pa'i rim pa dang /
rdzogs pa'i rim pa la sogs pa bstan pa'i phyir rim pa bzhir 'dus te /
las kyi phyag rgya dang /
chos kyi phyag rgya dang /
phyag rgya chen po dang dam tshig gi phyag rgya'o / /
de la dbang po rab kyi dbang du byas te las kyi phyag rgya la rim pa gnyis 'dus te /
las kyi phyag rgya'i dus su tha mal pa'i 'du shes kyis gsungs pas lha'i ngo bor bsgom zhing mkha' gsang byin gyis brlabs pa ni phyi bskyed pa'i rim pa'o / /
de nas bo la dang kak+ko la srub cing bsrub pa'i spyor bas de bzhin gshegs pa'i dbugs dbyung ba'ang rdo rje 'chang gi dbugs dbyung ba lnga rung ste /
lhan cig skyes pa'i ye shes rang rig pa nyams su myong ba ni nang zab mo bskyed pa'i rim pa'o / /
de ltar las kyi phyag rgya la rim pa gnyis dang ldan pas na rim pa bzhir 'dus te las kyi phyag rgya ni dpe'o / /
chos kyi phyag rgya ni rdzogs pa'i rim pa ste lam mo / /
phyag rgya chen po yongs su rdzogs pa'i rim pa ste 'bras bu'o / /
dam tshig phyag rgya ni mnyam gzhag dang rjes thob dang /
chos sku dang gzugs sku gnyis su med cing zung du 'jug par ston pa ni ngo bo nyid kyi rim pa ste gzhan gyi don du byung ba'o / /
de la re zhig las kyi phyag rgya la lus rnam par dag par byed pa bstan par bya'o / /
de la /
las kyi phyag rgya lus las byung / /
chos kyi phyag rgya ngag las te / /
phyag rgya chen po yid las so / /
dam tshig phyag rgya kun du 'gro / /
zhes gsungs pa ni lus kyi las so / /
phyag rgya ni des mtshon par byed pas so / /
las kyi phyag rgya de yang gsum ste /
drag po'i dbang dang /
dbang bskur ngan pa dang /
yang dag pa'i dbang bskur ro / /
de la drag po'i dbang ni phyi rol gyi'o byed pa dang 'khyud pa la sogs pa'i cha'i skabs su gzung ba dang 'dzin pa'i rtog pa yod pa la rnam pa sna tshogs kyi skad cig ma ste dga' ba'o / /
de la srub dang bsrub pa'i sbyor ba la phyi gzung ba'i rtog pas stong la nang 'dzin pa'i shes pa ni rnam par smin pa'i skad cig ma ste mchog tu dga' ba'o / /
byang chub kyi sems nor bu'i grong du phyin pa las gzung 'dzin gyis stong pa'i shes pa yongs su grub pa ni rnam par nyed pa'i skad cig ma ste dga' bral lo / /
de nas byang chub kyi sems ltung ba las gzung 'dzin gyi shes pa rtog pa dang bcas pa ni mtshan nyid dang bral ba'i skad cig ma ste /
lhan cig skyes pa'i dga' ba'o / /
'dir yang /
bzhi pa de yang de bzhin no / /
zhes bya bas rtog pa dang bcas pa dang mi rtog pa de bzhin nyid du shes par bya'o zhe na /
'o na de lta na /
mchog dang dga' bral dbus su ni / /
mtshon bya shes nas brtag par gyis / /
zhes gsungs pas ni mchog dga' dang dga' bral gyi dbus su lhan cig skyes pa'i dga' ba mtshon nas 'dor ba'o / /
des na khyod kyi gzhung dang 'gal lo / /
de yang drag po'i gzhung gis 'di ltar 'dod de /
sgra'i nges par gzung ba drug pas gnyis kyi bar nas gang gtso bor gyur pa gzung ba ste /
mchog dga' dang dga' bral gnyis kyi nang ngam dbus nas gtso bor gyur pa ni dga' bral lo / /
de bas na dga' bral nyid gtso bo yin zhe na /
mchog gi mtha' dang dga' bral dbus / /
stong dang stong min he ru ka /
zhes gsungs pas lhan cig skyes pa ni mchog dga' dang dga' bral gnyis kyi dbus su shes par bya'o / /
yang drag po'i sbyor ba'i gzhung gis de lta bu ni ma yin te /
'di yang mchog tu dga' ba'i mtha' ma lhan cig skyes pa la ltos nas dang po dga' bral te /
des na dga' bral yang yin la dang po yang yin no zhe na /
lhan cig skyes pa'i rang bzhin mchog /
mtha' dga' dang po nyid dang ni / /
mun pa la ni mar me ltar / /
de bzhin bus kyang yid ches gyis / /
zhes gsungs pa ni lhan cig skyes pa rdo rje 'chang gi ngo bo ste /
dper na mar mes mun pa bcom nas gsal bar byas pa bzhin du mtshon byed dpe'i lhan cig skyes pas ma rig pa'i mun pa bcom ste /
mtshon bya don gyi lhan cig skyes pa gsal bar byed pa ni mchog tu dga' ba'i mtha' ma dga' bral /
dga' bral gyi dang por lhan cig skyes pa shes par bya'o / /
gzhan yang /
'khyud dang 'o byed la sogs pa / /
sna tshogs rnam pas sna tshogs bshad / /
rnam par smin pa de las bzlog /
bde ba'i ye shes za ba nyid / /
bdag gis bde ba zos pa yi / /
ros ni rnam par nyed pa brjod / /
mtshan nyid bral ba gsum la las gzhan / /
chags dang chags bral rnam par spangs / /
zhes gsungs pa'i tshig gis ni gong du gsungs pa lhan cig skyes pa zos pa ni nyams su myong ba ste /
phyis bzhi pa dga' bral gyi dus na grogs ni gong ma la rtog cing dpyod pa ste /
rtog pa nyid yin gyis mi rtog par grub pa ma yin no / /
yang drag po'i sbyor ba'i gzhung gis rnam par nyed pa nyid rtog pa dang bcas pa yin yang gnod par mi 'gyur te bsgrub par bya ba dga' bral ni mi rtog pa yin no zhe na /
'di skad du /
sna tshogs dang po dga' ba nyid / /
rnam smin la ni mchog dga' nyid / /
rnam nyed dga' bral dga' ba nyid / /
mtshan bral lhan cig skyes pa nyid / /
ces gsungs pa des dga' bral ni rnam par nyed pa'i skad cig ma nyid du gsungs so / /
rnam par nyed pa rtog pa dang bcas pa yin pas dga' bral yang rtog pa dang bcas pa yin par shes par bya'o / /
de bzhin du gzhan yang /
dang por dga' ba 'gro ba'i gzugs / /
de bzhin mchog dga' 'gro ba nyid / /
dga' bral dga' 'gro ba nyid / /
gsum pa lhan cig skyes pa med / /
ces bya ba yang gnod pa ste /
'gro ba ni 'khor ba'o / /
'khor ba ni rtog pa'i ngo bo 'khrul pa yin pas na dga' bral yang rtog pa dang bcas pa nyid du shes par bya'o / /
des na drag po'i gzhung gis bsgrub bya dga' bral nyid kyang nyams par 'gyur ro / /
des na dga' bral gyi dga' ba brgyud nas grangs kyi gsum pa la bshad kyang don gyis bzhi pa la go bar bya'o / /
lhan cig skyes pa grangs kyi bzhi pa la bshad kyang don gyis gsum pa la rig par bya'o / /
'o na ci'i phyir rgyud dag las yang dag dbang bskur gyi rim pa lhan cig skyes pa gsum pa la ma bshad pa ci'i phyir zhe na /
de ni ma yin te /
glegs bam la mkhas pa phyi rol la sogs pa'i mkhas pa rnams bla ma la mi ltos par sgra yis tshig gtan la phab ste /
tshad ma'i don gtan la phab nas sngags kyi don zab mo dbang za bar byed pa de rnams dgag pa'i phyir rgyud du dkrugs pa'o / /
bla ma la ma ltos na skyon cir 'gyur zhe na /
de yang 'di skad du /
dngos grub bla ma'i rjes 'brangs gsungs / /
zhes bya ba dang /
bla ma mnyes byas yang dag 'dod pa bla / /
zhes bya ba'i tshig gis so / /
drag po'i sbyor ba dgag pa bstan pa'o / /
de nas gzhan yang dbang bskur ngan pa bstan par bya'o / /
de la phyi rol gyi 'o byed pa dang 'khyud pa las gzung ba dang /
'dzin pa'i rtog pa yod pa ni rnam pa sna tshogs pa'i skad cig ma ste dga' ba'o / /
de nas bo la dang kak+ko la mnyam par sbyor ba las phyi gzung ba'i rtog pas stong la nang 'dzin pa'i ngo bo ni rnam par smin pa'i skad cig ma ste mchog tu dga' ba'o / /
rdo rje nor bu'i dkyil du kun rdzob kun+da lta bu don dam pa bde ba'i rang bzhin gyis khyab pa'o / /
byang chub sems kyis sleb par gyur pa las gzung ba dang 'dzin pa stong pa'i sems yongs su grub par rig pa nyid mtshan nyid dang bral ba'i skad cig ma ste lhan cig skyes pa'i dga' ba'o / /
de nas byang chub sems kyi khu ba lhung ba las bde ba nyams te rtog pa dang bcas par gyur pa las gzung 'dzin shes pa'i rnam par nyed pa'i skad cig ma ste /
dga' bral gyi dga' ba'o / /
bzhi pa de yang de bzhin no / /
zhes bya ba'i bzhi pa dga' bral rtog bcas dang gsum pa lhan cig skyes pa mi rtog pa bzhin du shes par bya'o zhes bya ba ni de bzhin gshegs pa'i dbugs dbyung ba ste /
zab mo bskyed pa'i rim pa'o / /
de bzhin gshegs pa'i dbugs dbyung ba yang rnam par rig pa tsam du 'dod pa ste dman pa'o / /
de ci'i phyir zhe na /
phyi rol pa'i gzhung zhi ba dang rig byed pa dang mthun pa'i phyir ro / /
ci zhi ba la sogs pa la 'di lta bu yod dam zhe na /
yod de /
zhi ba nges par bsgrags pa'i lha mos zhus pa zhes bya ba'i rgyud las /
lha mo rin chen grong khyer 'dir / /
pad+ma'i ze'u 'brur zhu bar 'gyur / /
mnyam 'dus drag po zhi ba mchog /
de nyid nus pa mchog gi mchog /
ces bya ba la sogs pa dbang bskur bar nges nas gsungs so / /
de bas na mu stegs pa dang thun mong gi grub mtha' ste /
sangs rgyas pa'i gzhung ni ma yin no / /
des na dbang bskur ba'am dman pa zhes bya'o / /
'o na yang dag pa ma yin na ci'i phyir de bzhin gshegs pas dbugs dbyung ba'i dbang bskur ngan pa bstan zhe na ma yin te /
'di ni sems can blo dman pa'i las dang po pa drang ba'i don du ston pa'o / /
de bas na drang ba'i don yin gyi nges pa'i don ni ma yin no / /
de nas gzhan yang nges pa'i don yang dag pa'i dbang bskur ba'i rim pa rdo rje 'chang gi dbugs dbyung ba bstan par bya ste /
thog mar phyi rol gyi bya ba'o byed pa dang 'khyud pa nas brtsams te bo la dang kak+ko la mnyam par sbyor ba'i srub pa dang bsrub pa'i sbyor ba'i dus su gzung ba dang 'dzin pa'i rtog pa'i shes pa ni rnam pa sna tshogs pa'i skad cig ma ste /
dga' ba dang po'o / /
de yang 'di skad du /
e yi cha byad bzang po gang / /
dbus su waM gyis rnam par brgyan / /
bde ba thams cad kyi ni gnas / /
sangs rgyas rin chen za ma tog /
ces gsungs pas /
dga' ba thams cad chos kyi 'byung gnas su shes par bya ba'i phyir 'o byed 'khyud pa'i bya ba gcig pu la dga' ba ni ma yin no / /
de yang 'dod rgyal ma yin te /
lung las mdor bstan pa dang /
rgyas par bstan pa dang /
rab tu rgyas par bstan pa'o / /
de la mdor bstan pa ni /
'khyud dang 'o byed la sogs pa / /
sna tshogs rnam pa sna tshogs bshad / /
ces bya ba ni 'khyud pa dang 'o byed pa nas brtsams te /
de la sogs pa'i sgras b+ha ga dang ling+ga mnyam par sbyor bas srub dang bsrub pa'i sbyor ba ni dga' bar rig par bya'o / /
'o na ci sogs pa'i sgra'i mnyam par sbyor ba ji ltar rtogs par bya zhe na /
rtogs par bya ba'i phyir rgyas par bshad pa /
shes rab bcu drug lon pa la / /
lag pa gnyis kyis yang dag 'khyud / /
rdo rje dril bu mnyam sbyor bas / /
slob dpon dbang du rab tu brjod / /
ces gsungs pas slob dpon gyi dbang ni dga' ba dang po ste /
rdo rje dril bu mnyam sbyor ba / /
zhes bya ba ni bo la dang kak+ko la mnyam sbyor ba'o / /
des na dga' ba dang po yang mnyam par sbyor ba las rtogs par bya'o / /
'o na ci dga' ba dang po sgrub par byed pa la slob dpon gyi dbang gi tshigs su bcad pas ji ltar rtogs par bya zhe na /
de nyid kyi phyir rab tu rgyas par bshad pa /
slob dpon gsang ba shes rab dang / /
bzhi pa de yang de bzhin no / /
dbang ni bzhi yi grangs kyis ni / /
dga' ba la sogs rim shes bya / /
zhes gsungs pas /
slob dpon gyi dbang ni dga' ba ste /
bo la dang kak+ko la mnyam par sbyor ba las rig par bya'o / /
'o na chu'i dbang la sogs pa slob dpon gyi dbang du bshad pa de dgos par mi 'gyur ram zhe na ma yin te /
de ni phyi bskyed pa'i rim pa ste /
rdzogs pa'i rim pa ma yin no / /
de nas byang chub kyi sems kun rdzob kun da'i kha dog lta bu la don dam bde ba'i rang bzhin gyis rdo rje nor bu'i dkyil na gnas pa la gzung ba dang 'dzin pas stong pa'i shes pa rang rig pa yongs su grub pa nyams su myong ba ni rnam par smin pa skad cig ma la mchog tu dga' ba 'grub pa'o / /
de yang mdor bstan pa dang /
rgyas par bstan pa rnam pa gnyis kyis rtogs par bya'o / /
de la mdor bstan pa ni /
rnam par smin pa de las bzlog /
bde ba'i ye shes zab pa nyid / /
ces gsungs pas rnam par smin pa de las bzlog pa ste /
de zhes bya ba ni rnam pa sna tshogs te gzung 'dzin no / /
gzung 'dzin las bzlog pa ni gzung 'dzin gyis stong pa yongs su grub pa rang rig pa ni rnam par smin pa'i skad cig ma ste /
mchog tu dga' ba'o / /
'on te 'di yang rnam par smin pa'i skad cig ma ste /
mchog tu dga' ba ni ma yin no zhe na /
mchog tu dga' ba rtogs par bya ba'i phyir rgyas par bshad pa /
mchog tu dga' ba yang dag thob / /
sna tshogs spangs pa'i skad cig la / /
ston pas smras pa sems dpa' che / /
bde ba chen po rnam par zung / /
zhes gsungs pa ni sna tshogs spangs pa yin te /
sna tshogs ni rnam pa sna tshogs so / /
de spangs pa'i skad cig ma ni rnam par smin pa ste mchog tu dga' ba'o / /
da ni lhan cig skyes pa bstan pa'i phyir /
rgyud chen sgyu 'phrul dra ba las / /
bcu drug phyed phyed thig le can / /
yan lag med pa'i rtsis las 'das / /
zhes gsungs te /
bde ba chen po'i 'khor lo'i yi ge haM 'od du zhu nas bcu drug gi phyed brgyad /
brgyad kyi phyed thig le bzhi ste /
gnyis kak+ko lar lhung nas /
gnyis rigs kyi bdag po'i kha dang /
mdzes ma'i spyi bo na mnyam par gnas so / /
de yang 'di skad du /
gnyis gnas gnyis ni mnyam pa'i dbus / /
rdo rje nas lhung pad+mar reg /
mi bskyod rdo rje nas lhung ba / /
rdo rje pad+ma la reg pa / /
rgyu la 'bras bus rgyas btab cing / /
'bras bu la yang rgyus rgyas gdab / /
'di ni bde chen rgyal po yin / /
zhes gsungs pas thig le gnyis lhung nas gnyis mnyam par gnas te /
de yang rigs kyi bdag po'i kha na gnas pa mi bskyod pa ste /
rang rig pa nyid nyams su myong ba ni thabs so / /
mdzes ma'i spyi bo na gnas pa rdo rje sems dpa' ste /
stong pa nyid rang bzhin med pa ni shes rab bo / /
'bras bu rdo rje sems dpas rgyu mi bskyod pa la rgyas btab pas rtag pa'i mtha' bsal nas nyams su myong ba nyid rang bzhin med par byed do / /
yang mi bskyod pas rdo rje sems dpa' la rgyas btab pas chad pa'i mtha' bsal nas rang bzhin med pa nyid nyams su myong bar byed do / /
de ltar na nyams su myong ba dang /
stong pa nyid zung du 'jug pa'o / /
de nyid la rdo rje sems dpa' stong pa nyid dang snying rje dang thabs dang shes rab gnyis su med pa zhes bya ste /
mtha' gnyis la mi gnas pa'o / /
de nyid gzhan gyis bsgrub pa'i phyir mdor bstan pa dang /
rgyas par bstan pa dang /
rab tu rgyas par bstan pa'o / /
bco lnga cha yi bdag nyid kyi / /
zla ba byang chub sems su 'gyur / /
bde ba chen po A li'i gzugs / /
rnal 'byor ma rnams de yi cha / /
zhes gsungs pa ni zla ba yongs su gang ba bcu drug la bco lnga'i yon tan dang yang ldan pas ni byang chub kyi sems mtshon te /
byang chub kyi sems bde ba chen po ste /
A li kA la'i gzugs so / /
A li las yi ge a ni rje btsun kye'i rdo rje'o / /
lhag ma bco lnga ni lha mo rnams kyi sa bon no / /
des na bcu drug pa'i aHni tsheg drag ste /
thig le gnyis su 'gyur ro / /
de bas na zla ba ni byang chub kyi sems /
bde ba chen po ni a li'o / /
A li bcu drug pa ni thig le gnyis gnyis su shes par bya'o / /
'o na ci'i phyir A li bcu drug la rje btsun kye'i rdo rje'i rang bzhin bde ba chen po yin zhe na /
de nyid gsal bar bstan pa'i phyir rgyas par bstan pa /
gang phyir bcu drug cha med pa / /
'bad pas kun gyi lhag ma spangs / /
don gyi bya ba mi byed phyir / /
zhes gsungs te /
A li bco lngas lha mo rnams kyi sa bon byed la bcu drug pa'i A li ni skye ba med pa ste /
don gyi bya ba'am 'gag pa med do / /
des na skye ba med pa ni rje btsun kye'i rdo rje'o / /
de nas rje btsun kye'i rdo rje nyid kyis thig le gnyis su ji ltar shes she na /
gnyis su bsgrub par bya ba'i phyir rab tu rgyas par bstan pa /
mchog gi mtha' dang dga' bral dbus / /
stong dang stong min he ru ka / /
zhes gsungs so / /
de bas na mchog tu dga' ba dang /
dga' bral gyi dbus su rje btsun he ru ka ni kye'i rdo rje thig le gnyis so / /
'o na stong pa'i sgras thig le ji ltar shes she na /
de yang sngags btu ba'i le'u las /
ush+ma rnams kyi bzhi pa la / /
rdo rje mkha' 'gro ma yis brgyan / /
stong pas mnan cing sum 'gyur nyid / /
ces gsungs pas ush+ma'i bzhi pa ni ha'o / /
rdo rje mkha' 'gro ma ni U'o / /
stong pas mnan pa ni thig le'o / /
de bas na thig le gnyis ni stong pa dang stong pa ma yin pa ste /
dngos po ma yin pa stong pa ni rdo rje sems dpa'i thig le'i rgya dang ldan pa'o / /
stong pa ma yin pa ni mi bskyod pa'i thig le'i rgya dang ldan pa'o / /
de bas na zung du 'jug pa ste he ru ka'o / /
de yang 'di skad du /
shrI ni gnyis med ye shes te / /
he ni rgyu stsogs stong pa nyid / /
ru ni tshogs dang bral ba nyid / /
ka ni gang du'ang mi gnas pa'o / /
zhes gsungs so / /
des na shrI ni gnyis su med pa ste / /
de ni he ru ka'o / /
he ni he tu yo ga zhes bya ste /
rgyu med pas na ma skyes pa'o / /
ru ni ru pa ka zhes bya ste /
rang bzhin med pa'am /
rnam par rtog pa'i tshogs dang bral ba'o / /
ka ni ka ko ti ste zhes bya ste /
rtag chad la sogs pa'i mtha' gang la yang mi gnas pa'o / /
de lta bu'i zung du 'jug pa gnyis su med pa'i mtshan nyid dang bral ba'i skad cig ma la lhan cig skyes pa'o / /
de nas byang chub kyi sems khu ba ltung bar gyur pa las bde ba nyams pa ste /
gzung 'dzin gyi rtog pa dang bcas par gyur pa la rnam par nyed pa'i skad cig ma ste /
dga' bral gyi dga' ba'o / /
dga' bral ni dga' ba rtog pa dang bcas pa dang /
lhan cig skyes pa mi rtog pa gnyis gnyis su med par bstan pa'i phyir /
bzhi pa de yang de bzhin no / /
zhes gsungs pas bzhi pa ni dga' bral lo / /
de zhes bya ba ni lhan cig skyes pa'o / /
yang zhes bya ba ni dga' bral gyi dga' ba'o / /
rtog pa dang bcas pa dang rigs pas dpyad na mtha' bzhi las grol ba mi rtog par bsdu bar bya'o / /
de bzhin no zhes bya ba ni dga' bral gyi dga' ba rtog pa dang bcas pa yang lhan cig skyes pa mi rtog pa bzhin du shes par bya'o / /
de bas na rtog pa dang mi rtog pa gnyis ni tha mi dad par shes par bya'o / /
rdo rje 'chang gi dbugs dbyung ba rdzogs pa'i rim pa'o / /
las kyi phyag rgya'i dga' ba rnams lhan cig skyes par ro gcig ste /
de yang 'di skad du /
dga' ba chen po gcig nyid la / /
phye bas rnam pa bzhi ru 'gyur / /
zhe'o / /
de bas na dga' ba rnams ni ngo bo gcig pa ste /
ma rtogs pa'i gang zag la de rtogs par bya ba'i phyir las kyi phyag rgya bstan pa las bde ba mi rtog pa skyes pa dang rtogs pa stong pa'i sems kyi khyad par gyi skad cig ma ste /
skad cig mas phye bas dga' ba bzhi'o / /
des na dga' ba thams cad skad cig ste /
rgyu mthun pa'i 'bras bu zhes bya'o / /
dpe las kyi phyag rgya mdor bsdus te bstan pa'o / /
las kyi phyag rgya bcos ma las ma bcos pa'i phyag rgya chen po mi 'byung ste /
dra ba'i rgyu las 'dra ba'i 'bras bu 'byung ste /
me 'dra ba las ma yin pa bzhin du chos kyi phyag rgya ma bcos pa las phyag rgya chen po 'byung gi /
bcos ma las kyi phyag rgya las ni ma yin no / /
de yang 'di skad du /
mi yi phyag rgya dang gis 'jig /
de yi ye shes kyang ni 'jig /
ces gsungs so / /
des na las kyi phyag rgya las ni ma yin no / /
de nas gzhan yang chos kyi phyag rgya bstan par bya ste /
de la chos kyi phyag rgya'i rang gi ngo bo ni chos kyi phung po dang khams dang /
skye mched la sogs pa 'gro ba sna tshogs yin la /
phyag rgya ni de dag gi rang bzhin lhan cig skyes pa las ma 'das pa'o / /
de la re zhig dpe las kyi phyag rgya la dga' ba bzhi bstan pa bzhin du lam chos kyi phyag rgya la yang dga' ba bzhir shes par bya'o / /
de la dga' ba bzhi ni dpe las kyi phyag rgya las skad cig ma gsum pa la mtshon byed dpe'i lhan cig skyes pa nyams su myong ba ji lta ba des mtshon bya don gyi lhan cig skyes pa ste /
de 'di skad du /
lha dang mi yi bde ba yis / /
bsdus byas rdo rje 'dzin pa yi / /
bcu drug char yang mi phod do / /
zhes gsungs pas las kyi phyag rgya las mtshon byed dpe'i lhan cig skyes pa nyams su myong ba las khyad par du 'phags pa'i mtshon bya don gyi lhan cig skyes pa'i ye shes mi rtog pa gnyis su med pa nyid rkyen las dang ma rig pa'i stobs kyis ma rtogs kyang lhan cig skyes pa de nyid 'gro ba sna tshogs kyi rang bzhin du snang gi /
de las gzhan pa rnams ma yin par shes pa ni rnam pa sna tshogs pa'i skad cig ma la dga' ba'o / /
des na /
'khor ba spangs nas gzhan du ni / /
mya ngan 'das pa thob mi 'gyur / /
zhes gsungs pas /
'gro ba spangs pa'i pha rol nas lhan cig skyes pa rnyed par mi 'gyur te /
'gro ba'i rang bzhin yongs su shes na de nyid lhan cig skyes pa yin pas na 'gro bar 'dzin pa'i zhen pa spang ba'i phyir 'gro ba'i rang bzhin lhan cig skyes par shes nas de bzhin nyid la goms par byas na goms pa rab kyi mthar phyin pa tsam na 'gro ba sna tshogs kyi zhen pa spangs nas thams cad lhan cig skyes par rtogs pa ni rnam par smin pa'i skad cig ma la mchog tu dga' ba'o / /
'gro ba sna tshogs kyi zhen pa spangs kyang lhan cig skyes pa'i 'dzin pa'i zhen pa phra mo yod pas de yang khyad par ma dmigs na dper na lcags las byas pa'i sgrog dang /
gser las byas pa'i sgrog gnyis rgyu la khyad par yod kyang 'ching ba la khyad par med do / /
de bzhin du tha mal pa'i 'gro ba sna tshogs su 'dzin pa'i rtog pa dang /
gya nom pa la lhan cig skyes pa tsam du 'dzin pa'i rtog pa la bzang rtog ngan rtog khyad par yod kyang zhen pa'i rnam par rtog pa'i zug rngu'i rang bzhin du khyad par med pas lhan cig skyes pa nyid du 'dzin pa'i zhen pa la 'jug pa las slar ldog par bya ste /
yang dag tu na 'gro ba spang bar bya ba'am /
lhan cig skyes pa bsgrub par bya bar ma grub ste /
'gro ba spangs pa las lhan cig skyes pa gzhan ma yin no / /
ma rtogs pa'i blo la tha dad du snang yang rtogs na 'gro ba nyid lhan cig skyes pa nyid 'gro ba'o / /
de ltar 'gro ba dang lhan cig skyes pa gnyis kyi zhen pa spangs te gnyis su med pa'i shes pa zung du 'jug pa ni mtshan nyid dang bral ba'i skad cig ma la lhan cig skyes pa'i dga' ba'o / /
de ltar mnyam par gzhag pa'i shes pa la gnyis su med kyang rjes las thob pa la sna tshogs kyi rtog pa gzung ba dang 'dzin pa dang bcas pa ni rnam par nyed pa'i skad cig ma la dga' bral lo / /
mnyam par gzhag pa'i shes pa dang /
rjes la thob pa'i shes pa gnyis su bstan pa'i phyir /
bzhi pa de yang de bzhin no / /
zhes bya ba la /
bzhi pa zhes bya ba ni dga' bral dang rjes thob bo / /
de ni lhan cig skyes pa ste /
mnyam par gzhag pa'i shes pa'o / /
yang na rjes thob kyi rtog pa nyid mtha' bzhi las grol ba ste /
rang bzhin med pa'o / /
de bzhin no zhes bya ba ni rjes thob kyi rtog pa yang mnyam gzhag gi rtog pa bzhin no / /
de bas na mnyam gzhag dang rjes thob gnyis su med de zung du 'jug pa'o / /
chos kyi phyag rgya'i dga' ba bzhi yang dgongs pa snga ma bzhin du dga' ba rnams gcig gi ngo bo ste /
rnam par smin pa'i 'bras bu'o / /
de yang /
rgyu chung 'bras bu che ba'i phyir / /
rnam par smin pa rjes su brjod / /
ce'o / /
de bas na rgyu las kyi phyag rgya bas dga' ba chung la 'bras bu phyag rgya chen po thob tu rung bas ni rnam par smin pa'i 'bras bu ste /
rnam par smin pa'i skad cig ma la mchog tu dga' ba zhes bya'o / /
lam chos kyi phyag rgya yongs su rdzogs pa'i rim pa mdor bsdus te bstan pa'o / /
chos kyi phyag rgya yang las kyi phyag rgya la ltos na ma bcos pa yin la /
phyag rgya chen po la ltos na bcos ma yin te /
dgag pa dang sgrub pa dang bcas pa ste bcos ma'o / /
gzhan yang dpe las kyi phyag rgya las mtshon byed dpe'i lhan cig skyes pa nyams su myong ba yang mtshon bya don gyi lhan cig skyes pa nyams su myong ba med pas na phyag rgya chen po sgrub pa'i yan lag ma yin no / /
da ni phyag rgya chen po nyid bstan par bya ste /
phyag rgya chen po'i rang gi ngo bo'i phyag rgya ni mi 'da' bas na phyag rgya ste /
dper na 'khor los sgyur ba'i rgyal po chen po'i bka' rtags kyi phyag rgya las mtha' khob kyi rgyal phran dang blon po gang gis kyang 'da' mi nus pa bzhin du /
phyi nang gi chos sna tshogs pa rnams phyag rgya chen po lhun gyis grub pa'i ye shes zung du 'jug pa'i ngo bo las mi 'da' bas na phyag rgya yin la /
chen po ni las kyi phyag rgya dang /
chos kyi phyag rgya dang /
dam tshig gi phyag rgya gsum gyi ngo bo yin pas na chen po'o / /
ci phyag rgya chen po la yang dga' ba bzhir dbye'am ci zhe na /
de ni ma yin te /
phyag rgya gsum la dga' ba bzhir dbye'i phyag rgya chen po la ma yin no / /
de ci'i phyir zhe na /
phyag rgya chen po ni dri ma dang bral ba'i 'bras bu ste /
de bas na skad cig ma gsum dri ma dang bcas pa 'dir mi 'byung bas des phye ba'i dga' ba gsum yang 'dir mi 'byung ngo / /
des na dga' ba bzhir mi dbye'o / /
rgyu mtshan yang phyag rgya chen po ni 'bras bu lam du byed pa'o / /
'bras bu ni phyag rgya chen po ste /
dngos po'i de kho na ji lta bar rtog pa de nyid de /
de la dgag pa dang sgrub pa med de /
de bas na dga' ba bzhi ru mi dbye'o / /
de yang 'di skad du /
skad cig gcig gis rdzogs sangs rgyas / /
zhes gsungs pas gang gi tshe ma rtogs na 'khor ba yin la /
rtogs na de nyid phyag rgya chen po yin la dgag bya dang bsgrub bya med do / /
des na dga' ba bzhi ru dbye ba ni ma yin no / /
de la phyag rgya chen po ni gnyen po dang /
de kho na nyid dang /
'bras bu gsum la re ba med pa'o / /
de la gnyen po la re ba med pa ni mi mthun pa'i phyogs ser sna dang /
'chal ba'i tshul khrims dang /
khong khro dang /
le lo dang /
rnam par g.yeng ba dang /
ma rig pa spang ba'i phyir gnyen po'i phyogs pha rol tu phyin pa drug gis spang bya spong byed gang la yang zhen pa med pa'o / /
de kho na nyid la re ba med pa ni de kho na gang gis thar pa dang /
thams cad mkhyen pa thob par byed do snyam pa'i zhen pa med pa'o / /
'bras bu la re ba med pa ni 'khor ba las gzhan pa'i phyag rgya chen po thob par 'gyur ro snyam du sems pa'i zhen pa'i rtog pa med pa ni phyag rgya chen po ste /
de nyid don lnga dang ldan pa'o / /
lnga ni ngo bo nyid kyis ma skyes pa dang /
rang bzhin med pa dang /
thams cad du khyab pa dang /
mi 'gyur ba dang /
dus thams cad pa'o / /
de la ngo bo nyid kyis ma skyes pa ni chos thams cad sems las phyi rol gyi don logs su ma grub pa ste /
rigs pas brtags na phyi'i don gcig kyang yod pa ma yin no / /
'o na snang ba ci'i phyir zhe na /
sems nyid las dang ma rig pa'i dbang gis sna tshogs su snang ngo / /
des na sems las gzhan pa phyi rol gyi don yod pa ma yin te /
sems nyid rab tu snang ba'o / /
sems nyid kyang yang dag par brtags na rang rig pa nyams su myong ba nyid rkyen gzhan la rag las nas rten cing 'brel par 'byung ste skye ba'i phyir yang dag par na ngo bo nyid kyis ma skyes pa'o / /
de yang /
gang gi rkyen las skyes pa de ma skyes / /
de las skyes pa'i rang bzhin yod ma yin / /
rkyen la rag las gang de stong pa ste / /
gang gis stong nyid shes de bag yod yin / /
zhes gsungs pas sems nyid kyang rkyen gzhan la rag las nas nyams su myong ba skye bas na rang gi ngo bos ma skyes pa'o / /
gzhan yang yod pa dang med pa gnyis ka las skye ba mi 'thad do / /
yod pa skye na sngar skyes pa yang skye la /
med pa skye na nam mkha'i me tog kyang skye bar thal bas so / /
de bas na ma skyes pa ni ngo bo nyid kyi skye ba yod pa ma yin no / /
rang bzhin med pa ni yod pa dang med pa dang /
gnyis ka dang /
gnyis ka med pa'i ngo bor mi gnas pa'o / /
de la yod pa ma yin pa ni gcig dang du ma la sogs pa'i rigs pas brtags na gang gi ngo bor yang ma grub pa nyid do / /
med pa ma yin pa ni nyams su myong ba yod pa'i phyir dang /
med pa'i dgag bya grub pa'o / /
gnyis ka ma yin pa ni /
yod pa'i dngos po nyid la rang bzhin med de /
de las gzhan pa'i med pa mi 'grub la /
rang bzhin med pa ma grub pa nyid snang gi /
rigs pas grub pa snang ba ni ma yin no / /
des na snang ba nyid stong pa yin la stong pa nyid snang ba'o / /
gnyis ka med pa ma yin pa ni gnyis ma grub pas na gnyis su med pa nyid kyang ma yin no / /
thams cad du khyab pa ni chos thams cad de'i ngo bo las ma 'das te /
'khor ba dang mya ngan las 'das pa gcig pa'i rang bzhin te tha mi dad do / /
dper na rgya mtsho chen po la rlabs du ma snang yang gzhi rgya mtsho chen po'i chu'i rang bzhin du ro gcig go / /
de bzhin du chos sna tshogs du mar snang yang don du na gnyis su med pa'i rang bzhin las ma 'das so / /
de bas na dngos po thams cad kyi rang bzhin de nyid yin gyi de las gzhan pa ni ma yin no / /
mi 'gyur ba ni 'gro 'ong med pa ste /
rtogs pa dang ma rtogs pa'i khyad par gyis 'khor ba dang mya ngan las 'das pa dang /
rtogs pa dang ma rtogs pa'i ye shes zhes brjod kyi /
don yang dag par na tha dad pa ma yin te /
dper na tha gu sbrul du snang ba ni tha gur ma rtogs par sbrul du snang gi rtogs na sbrul du snang ba'i rang bzhin nyid tha gu yin la tha gu nyid sbrul lo / /
sbrul gsal bar bya ba'am tha gu gzhag par bya ba ci yang med do / /
de bzhin du phyag rgya chen po zung du 'jug pa'i rang bzhin ma rtogs na sna tshogs su snang ste /
yang dag par rtogs na rtog pa sna tshogs kyi rang bzhin nyid mi rtogs pa'i rang bzhin zung du 'jug pa yin la /
mi rtogs pa nyid rtog pa sna tshogs su snang ste /
'dir rtog pa bsal bar bya ba'am /
mi rtogs pa gzhag par bya ba ci yang med do / /
de yang 'di skad du /
'di rnams chos ni mya ngan 'das / /
rmongs pa la ni 'khor ba'i tshul / /
rmongs med 'khor ba dag pas ni / /
'khor ba mya ngan 'das par 'gyur / /
zhes gsungs so / /
dus thams cad pa ni rtogs kyang rung ma rtogs kyang rung rang gi ngo bo gnyis su med pa las gzhan du 'gyur ba med pa'o / /
gzhan yang phyag rgya chen po la sku gsum du gzhag pa ni nyams su myong ba'i shes pa nyid la gzhag ste /
de yang /
'dus ma byas pa chos kyi sku / /
rtogs pa longs spyod rdzogs mtshan nyid / /
sna tshogs 'byung ba sprul pa'i sku / /
gnyug ma ngo bo nyid kyi sku / /
zhes gsungs so / /
des na rtog pa gang gis kyang ma bslad pa'i shes pa ni yod med ces bya ba dang /
gnyis dang gnyis su med pa zhes bya ba'i sgro skur gang med pa ste chos kyi sku'o / /
gnyis su med pa'i rang bzhin rtogs nas bde ba chen po nyams su myong ba ni longs spyod rdzogs pa'i sku'o / /
rang gi ngo bo las ma g.yos kyang sna tshogs su snang ba ni sprul pa'i sku'o / /
de ltar tha snyad tsam du gsum du dbye ba yod na yang de kho na nyid kyi shes pa la dbye ba med de /
ngo bo gcig pa ni ngo bo nyid kyi sku'o / /
theg pa thun mong gi sku gsum rnam par gzhag pa ni ngo bo nyid la dbye ba med de /
chos tshul gyis brtsis na yang dag par rdzogs pa'i sangs rgyas kyi thugs yang dag pa'i ye shes kyi spyod yul rnam par mi rtog pa cir yang mi 'dzin pa ni chos kyi sku'o / /
sa chen po la spyod pa'i byang chub sems dpa'i spyod yul du snang ba ni rten gzhal yas khang dang brten pa lha'i dkyil 'khor mtshan dang dpe byad dang /
mi 'jigs pa la sogs pas brgyan par snang ba ni longs spyod rdzogs pa'i sku'o / /
lha dang mi'i mthong ba ma dag pa la ni phyin ci log tu snang /
mthong ba dag pa la ni gang dang gang gis 'dul ba la de dang de'i ngo bor sku sna tshogs su de bzhin gshegs pa'i thugs rje chen po'i byin rlabs dang /
sngon gyi smon lam dang sems can gyi mos pa'i dbang gis snang ba ni sprul pa'i sku'o / /
'di rnams tha snyad tsam du bshad kyang rang gi ngo bo la tha snyad kyi dbye ba med de /
ngo bo lhun gyis grub par gcig pas na ngo bo nyid sku'o / /
de'i yang 'di skad du /
'chad pa po nga chos kyang nga / /
rang gi tshogs ldan nyan pa nga / /
'jig rten ston pa bsgrub bya nga / /
'jig rten 'jig rten 'das par / /
zhes gsungs pas /
'chad pa po ni longs spyod rdzogs pa'i sku /
chos ni chos kyi sku /
rang gi tshogs ldan nyan pa ni sprul pa'i sku'o / /
des na thams cad kyi ngo bo yin pas na ngo bo nyid kyi sku'o / /
de lta bu'i rim pa ni zung du 'jug pa lhun gyis grub pa'o / /
zung du 'jug pa ni 'od gsal ba dang /
stong pa nyid su med pa ste /
ngo bo nyid la dbyer med kyang chos tshul gyis brtsis na 'od gsal ba dang stong pa'o / /
rigs pas yang dag par brtags na dngos po med pa ni stong pa yin la /
mnyam par nyams su myong ba ni 'od gsal pa'o / /
'od gsal las kyang stong pa gzhan ma yin la stong pa las kyang 'od gsal ba gzhan ma yin te /
dper na smig rgyu las chur snang yang yang dag par na chu'i dngos po med do / /
de bzhin du 'od gsal ba nyid la rnam par dpyad na rang bzhin med pa stong pa yin yang gtan ma grub pa ri bong gi rwa lta bu'i stong pa ni ma yin no / /
rang bzhin med pa stong pa nyid 'od gsal ba nyams su myong ba ste /
dngos po yod par rigs pas grub pa snang ba ni ma yin no / /
de bas na 'od gsal ba nyid stong pa yin pa stong pa nyid 'od gsal ba'o / /
tha dad ma yin pas gnyis med zung du 'jug pa'o / /
zung du 'jug pa yang gzhan gyis gnyis su snang ba'i zhen pa bzlog pa'i phyir zung du 'jug pa dang gnyis su med pa zhes brjod kyi /
rang gi mtshan nyid la zung du 'jug pa dang gnyis su med pa gnyis ma grub pas na zung du 'jug pa dang /
gnyis su med pa nyid kyang mi gnas so / /
des na 'di la ming dang ngos gzung ba'am /
'di zhes bya ba ni gzhag pa med do / /
lhun gyis grub pa ni dper na mtho yor la mir shes pa 'khrul nas snang ste /
ma rtogs na mir snang zhing /
rtogs na de nyid mtho yor yin la /
des mi gsal ba bya ba'am /
mtho yor bsgrub par bya ba ci yang med do / /
de bzhin du don rang gi ngo bo gnyis su med pa'i rang bzhin ma rtogs na gnyis su snang ste /
rtogs tsam na de nyid gnyis su med pa'i ye shes so / /
'dir yang rtogs pa dang ma rtogs pa'i khyad par gyis gnyis su snang ba'i rtog pa dang /
gnyis su med pa'i mi rtog pa zhes dgag sgrub byed kyang de kho na nyid kyi shes pa la ma rtogs pa'i dus na yang don rang gi ngo bo dang gnyis su med de zung du 'jug pa'o / /
bla ma dam pa'i zhal nas rtogs pa'i dus na yang zung du 'jug pa'o / /
'bras bu phyag rgya chen po thob pa'i dus na yang de nyid do / /
des na dus thams cad du mi 'gyur ba ni ma bcos pa'o / /
de lta bu dang ldan pa'i phyag rgya chen po ste /
de ltar rtogs pa ni lta ba'o / /
sgom pa ni dus de nyid las sems ma yengs par 'jog pa yin te /
de yang /
sgom pa po med sgom pa'ang med / /
lha med sngags kyang yod ma yin / /
spros pa med pa'i rang bzhin las / /
lha dang sngags kyang yang dag gnas / /
zhes gsungs pas na phyag rgya chen po nyid mi rtog pa ni bcos ma'i sgom pa ched du gtad pa gang yang mi 'dod de /
de nyid kun gyi ngo bo yin pas na /
bar ma chod par spyod lam bzhir ma yengs par bsgom par bya'o / /
de yang 'di skad du /
chu bo klung 'bab gzhung dang ni / /
mar me 'bar ba'i rtse mo ltar / /
sngags kyi de nyid rjes 'brangs nas / /
rgyun mi 'chad pa'i bsam gtan thob / /
ces gsungs pas mnyam par gzhag pa dang rjes thob med par chos thams cad de nyid kyi ngo bor shes par bya /
goms par bya'o / /
gzhan yang /
gang yang sgom pa po nyid med / /
gang yang rnam par sgom pa med / /
bsgom bya nyid kyang yod ma yin / /
de yi de nyid bsgom par bya / /
zhes gsungs pas sgom pa po dang /
bsgom par bya ba dang sgom pa'i ched du bya ba med de /
de nyid la ma yengs par gzhag go / /
de nyid la ma yengs par bsgoms pa yang rtog pa thams cad glo bur du rkyen gzhan la brten nas bskyed de /
rang bzhin ngo bos ni ma skyes la / /
gong du rtog pa'i rkyen ma tshogs pa na /
shes pa rkyen gyis ma bslad pa ma bcos pa'i gnyug ma sgro skur dang bral ba ni phyag rgya chen po ste /
de las phyis shes pa skye ba rkyen gyis bslad pa ni brtags na ngos gzung du med pas na /
bzhi pa de yang de bzhin no zhes bya bas gong bzhin du shes par bya ste /
bzhi pa ni phyis kyi rtogs pa'i rkyen gyis bslad pa'o / /
de zhes bya ba ni shes pa gnyug ma ma bcos pa rkyen gyis ma bslad pa'o / /
yang zhes bya ba ni phyis kyi shes pa rtog pa dang bcas pa ni gong mar bsdu'o / /
de bzhin no zhes bya ba ni snang ba'am rtog pa skyes ma thag tu gong ma'i rang bzhin du shes par bya'o / /
de bas na dbang po rnams yul la mi dgag ste /
ci dang ci snang ba thams cad de'i rang bzhin du shes par bya'o / /
de la rtog pa ci skyes pa la rigs pas brtags shing rang bzhin med par byed pa ni dman par 'gyur ro / /
dper na skyu ru ra'i ro nyams su myong nas mthong ma thag tu skyur mor shes te /
skyur mo nyid kyang skyu ru ra yin la skyu ru ra nyid kyang skyur mor shes so / /
de bzhin du gong du lung dang /
rigs pa dang /
bla ma'i man ngag gis nyams su blangs nas rtogs pas phyis dngos po snang ba nyid stong par shes la /
stong pa nyid snang bar shes so / /
de bas na dbyer med par bya'o / /
de yang 'di skad du /
gang phyir yid kyis mi sgom par / /
'gro ba thams cad bsgom par bya / /
thams cad chos ni yongs shes na / /
sgom pa nyid ni sgom pa min / /
zhes gsungs pas de nyid la ma yengs par 'jog pa ni sgom pa'o / /
de yang do ha las /
mda' bsnun gyis smras pa /
kye lags gang zhig brdzun pa de bor la / /
gang la zhen pa yod na de yang thong / /
rtogs par gyur na thams cad de yin te / /
de las gzhan pa sus kyang shes mi 'gyur / /
zhe'o / /
des na sna tshogs su snang ba thams cad sems nyid yin la /
sems nyid zhen pa thams cad med par rtogs pa na ci byung ba thams cad de ltar shes par byas la bsgom mo / /
sgom pa la yang dpe gsum ste /
chu dngas pa dang /
nor bu chu 'dong bcug pa dang /
ma rnyogs par gzhag pas dngas par 'gyur te /
de bzhin du rtog pa thams cad 'gegs pa dang /
mi mthun pa'i phyogs kyi rtog pa spang ba'i phyir gnyen po ye shes bsgom pa ni bcos ma'i sgom pa'o / /
chu ma rnyogs par bzhag na rang dngas pa bzhin du dngos po thams cad kyi rang bzhin shes par byas nas ma bcos par 'jog pa ni phyag rgya chen po'i sgom pa'o / /
de lta bu'i shes pas ci dang ci byed pa thams cad de'i rang bzhin du byed pa ni spyod pa ste /
de yang spyod pa ni gsum ste /
spros pa dang bcas pa'i spyod pa dang /
spros pa med pa'i spyod pa dang /
shin tu spros pa med pa'i spyod pa'o / /
de la spros pa dang bcas pa'i spyod pa ni mtshan ma dang bcas pa'o / /
spros pa med pa'i spyod pa ni gsang ba la stsogs pa'i spyod pa'o / /
shin tu spros pa med pa'i spyod pa ni phyag rgya chen po las gzhan du ma bstan te /
des zin pa'i spyod pa ci byas pa thams cad ni spyod pa'o / /
de lta bu la goms par gyur pas lhun gyis grub ste /
mngon du gyur pa ni 'bras bu'o / /
de lta bu'i phyag rgya chen po ni dri ma dang bral ba'i 'bras bu ste /
dri ma ni dgag pa dang sgrub pa la sogs pa'i rtog pa rnams med pa ni dri ma dang bral ba'i 'bras bu ste /
mtshan nyid dang bral ba'i lhan cig skyes pa'i dga' ba'o / /
'bras bu phyag rgya chen po ma bcos par lhun gyis grub pa ngo bo nyid kyi rim pa mdor bstan pa'o / /
de lta bu'i phyag rgya chen po las sems can gyi don du 'bras bu gzugs kyi sku gnyis 'byung ba ni dam tshig gi phyag rgyar bshad de /
de la dam tshig ni sa ma ya 'bum sde ste /
sa las drangs nas sa saM ke te zhes bya ba ste brda yin la /
phyag rgya ni mtshon pa ste /
he ru ka'i brda'i sgo nas thabs snang ba mtshon cing btsun mo'i brda'i sgo nas shes rab stong pa nyid mtshon par byed la /
gnyis pa 'khyud pa'i brda'i sgo nas gnyis su med pa'i ye shes zung du 'jug pa mtshon pa ni dam tshig gi phyag rgya'o / /
dam tshig gi phyag rgya la yang las kyi phyag rgya bzhin du dga' ba bzhir dbye ste /
de la dang po rgyu bsod nams kyi tshogs nas brtsams te rgyu'i he ru ka mngon par byang chub pa lngas bskyed pa ni sna tshogs kyi rtog pa yod pas rnam pa sna tshogs pa'i skad cig ma la dga' ba'o / /
lha ma'i 'khor lo dbyung pa'i phyir mkha' gsang byin gyis brlabs nas snyoms par zhugs nas rdo rje nor bu'i grong gi dkyil du byang chub kyi sems khu ba'i rnam pa las bde ba'i ngo bo nyams su myong ba ni rnam par smin pa'i skad cig ma la mchog tu dga' ba'o / /
de nas sku gsung thugs kyi yi ge gsum 'dod chags chen po'i rang bzhin ho dmar po gnyis kyi bar du chud pa'i dri za'i srog chags zhal du chud pas rje btsun dang rje btsun ma gnyis 'od du zhu ste /
zla ba dang nyi ma'i dbus na gnas pa'i thig le gnyis ni 'od gsal ba dang stong pa'o / /
de zla ba la reg pa'i thig le ni shes rab ste stong pa'o / /
steng nyi ma la reg pa ni 'od gsal ba ste thabs so / /
gnyis dbyer med pa ni phan tshun gcig la gcig rgyas btab pa ste zung du 'jug pa'o / /
de ni mtshan nyid dang bral ba'i skad cig ma la lhan cig skyes pa'i dga' ba'o / /
de nas smon lam gyi dbang gis puk+ka sI la sogs pa'i tshad med pa'i lha mo bzhi'i rdo rje glus bzhengs su gsol nas 'bras bu'i he ru ka gzugs kyi skur bzhengs pa ni rnam par nyed pa'i skad cig ma la dga' bral gyi dga' ba'o / /
'dir yang /
bzhi pa de yang de bzhin no / /
zhes bya bas snga ma bzhin du shes par bya'o / /
dgongs pa snga ma bzhin du dam tshig gi phyag rgya'i dga' ba bzhi yang gcig tu byas nas /
skyes bu'i byed pa'i 'bras bu zhes bya ste /
sems can gyi don byed pas na gzugs kyi sku ni skyes bu byed pa'i 'bras bu yin te /
rnam par nyed pa'i skad cig ma la dga' bral gyi dga' bar gzhag go / /
de ltar na dga' ba bcu drug go / /
'dir yang phyag rgya chen po dang /
dam tshig gi phyag rgya gnyis /
bzhi pa de yang de bzhin no / /
zhes bya bas gong ma bzhin du gnyis su med par shes par bya'o / /
dam tshig gi phyag rgya mdor bsdus te bstan pa'o / /
gang zhig brgyud pa'i rim pa 'di / /
bla ma'i zhabs la yun rings su / /
bsnyen bkur las byung goms pa yis / /
bdag nyid dran phyir bris pa yin / /
gzhan yang sems can bdag 'dra dang / /
don du gnyer ba gzhan dag dang / /
dad ldan byang chub don gnyer ba'i / /
don du bdag gis cung zhig bris / /
gang yang bdag blo gti mug pas / /
legs bshad gang yin nyes gyur pa / /
ma rtogs dbang gis nor na yang / /
mkhas pa rnams kyis bzod par mdzod / /
bla ma brgyud pa'i rim pa 'di / /
'bad pas bdag gis bris pa las / /
des ni dge ba ci thob pas / /
sems can phyag rgya chen por shog /
bla ma brgyud pa'i rim pa'i man ngag ces bya ba phyag rgya chen po rnal du mtshon par byed pa /
slob dpon chen po badzra pA Ni'i zhal snga nas kyis mdzad pa rdzogs so // //
rgya gar gyi mkhan po d+hi roSh+k+r-i dz+nyA na'i zhabs dang /
bod kyi lo tsA ba 'brog mi jo sras kyis bsgyur cing zhus te gtan la phab pa'o // //
