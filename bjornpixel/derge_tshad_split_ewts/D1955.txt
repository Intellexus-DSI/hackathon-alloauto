@## / /
rgya gar skad du / /
ga Na tsakra di d+hI nA ma /
bod skad du /
tshogs kyi 'khor lo'i cho ga zhes bya ba /
rje btsun mgon la phyag 'tshal lo / /
bsod nams khyad par bsags pa dang / /
dam tshig nyams pa bskang ba dang / /
bgegs rnams nye bar zhi bya'i phyir / /
bdag gi tshogs 'khor bshad par bya / /
yid dang mthun pa'i sa phyogs su / /
tshogs kyi khang pa yid 'ong ba / /
'khor khang rim gsum ran par brtsig /
de nas tsan+dan gur gum dang / /
dri yi tshogs ni bsgos nas kyang /
sa gzhi bzang po legs byas te / /
rnam lngas skyong nul byas nas kyang / /
gzhung dang mthun pa'i maN+Dal la / /
mdzes pa'i me tog legs bkram ste / /
mchod pa'i tshogs rnams tshang bar bsag /
'byor pa'i yo byad ldan pa dang / /
bsdu bar 'os pa'i rnal 'byor tshogs / /
ma lus par ni bsdus nas kyang / /
slob dpon la ni zhu ba dbul / /
las kyi bum pa byin brlabs nas / /
mchod pa'i bum pa bsags nas kyang / /
mdzes pa'i me tog legs btang ste / /
tshig 'dis gsol ba gdab par bya / /
khro bo sngon po mdzes pa che / /
khyod ni dam tshig yid du 'ong / /
nor bu rin chen ches bcing ba'i / /
dbyug pa phyag na bsnams pa ste / /
bdag ni 'khor ba las bsgral phyir / /
dpa' bos gnang gis gtong du gsol / /
rnal 'byor ma yi tshogs dbus su / /
bzang po'i sgo ni rnam par dbye / /
gsol ba btab na nang bkug ste / /
las kyi bum pas chu gtor te / /
mna' chu blud la gral la dgod / /
de nas rdo rje slob dpon la / /
ma tog phul te gsol ba gdab / /
de nas rnal 'byor pho mo la / /
me tog gtor la bskul bar bya / /
de nas rdo rje slob dpon gyis / /
lhar bsgom lce lag byin gyis brlab / /
phyag rgya byin brlab mngon rtogs brjod / /
hUM /
thog mtha' med pa'i sems dpa' ni / /
rdo rje sems dpa' de bzhin gshegs / /
kun du bzang po kun bdag nyid / /
rdo rje sems dpa' bdag po'i gtso / /
oM ma hA badzra hUM /
a /
srid pa rang bzhin dag pa'i phyir / /
ngo bo nyid kyis gdod nas dag /
rang bzhin dag pa'i sems dpa' yis / /
srid pa dam pa mchog tu byed / /
oM hrIHSh+T+r-iHwi kr-i tA na na hUM phaT /
oM ma hA badzra gan+d+ha /
de nas mchod pa'i khyad par tshogs / /
de nyid gsum gyis byin brlabs la / /
snying ga'i sa bon 'phros pa yis / /
bla ma rje btsun mdun bsams te / /
mchod yon zhal bsil zhabs bkru dbul / /
mchod pa'i tshogs kyis rab mchod nas / /
de kho na nyid bstod pa bya / /
oM hrIHSh+T+r-iHwi kr-i tA na na hUM phaT /
oM ma hA badzra pra tIts+tsha swA hA /
oM badzra d+hU pe hUM /
oM AHhUM /
de bzhin du puSh+pe /
dI pe /
gan+d+he /
nai wi d+ye shab+de /
oM AHhUM /
oM sarba ta thA ga ta pU dza badzra swA b+hA wa At+ma ko\u0f85haM /
rdo rje dril bu ldan pa yis / /
gti mug rdo rje'i ngo bo khyod / /
gshin rje gshed po shin tu 'jigs / /
ston pa sangs rgyas kun rang bzhin / /
rdo rje mi 'jigs phyag 'tshal bstod / /
gshin rje gshed po rab 'jigs pa / /
nga rgyal rdo rje ngo bo khyod / /
rdo rje thugs dang rab mtshungs pa / /
rin chen rdo rje ngo bo nyid / /
'dod chags rdo rje gtso bo khyod / /
'dod chags chos kyi rnam pa bsnyems / /
thams cad dbyangs ni mchog gi mchog /
rdo rje gsung mchog phyag 'tshal bstod / /
phrag dog rdo rje ngo bo khyod / /
gshin rje gshed po las kun byed / /
sku yi rdo rje rab 'dra ba / /
ral gri phyag la phyag 'tshal bstod / /
sangs rgyas kun gyi dngos po khyod / /
sangs rgyas thams cad gcig tu bsdus / /
sangs rgyas kun mchog gtso bo'i gtso / /
dkyil 'khor gtso la phyag 'tshal bstod / /
bdag gi nyon mongs tshogs rnams las / /
byung ba'i sdig pa'i tshogs rnams ni / /
rje btsun 'jam dbyangs spyan snga ru / /
de dag thams cad bshags par bgyi / /
rdzogs pa'i sangs rgyas nyid dang ni / /
byang chub sems dpa' dge 'dun mchog / /
slob sogs dge ba thams cad la / /
rgya cher bdag ni rjes yi rang / /
khams gsum rnam rtog dra ba yis / /
mngon par gtibs pa mun nag la / /
theg pa chen po'i ye shes che / /
chos kyi sgron mes 'od snang mdzod / /
rdzogs sangs 'khor ba'i chos rnams las / /
chos skur mya ngan 'da' bzhed pa / /
'khor ba ji srid gnas bar du / /
sems can don mdzad bzhugs su gsol / /
bsod nams tshogs las mngon byung ba'i / /
dge ba'i bsod nams ma lus kun / /
sems can 'khor ba las sgrol phyir / /
thams cad byang chub mchog tu bsngo / /
mchod pa nyi shu'i tshogs rnams kyang / /
de sogs rol mo'i tshogs rnams ni / /
rnal 'byor pa yis 'bad pa yi / /
rdo rje chen po mchod byas la / /
de nas blo yis gshegs su gsol / /
de nas stong pa nyid bsgoms te / /
snying rjes byin pa'i gsal bar bya / /
de nas srung ba'i 'khor lo ni / /
rdo rje sa gzhi ra ba dang / /
'bar ba'i khang pa drag po la / /
mtshon cha tshogs kyis spras par bsam / /
nang du chos 'byung dkar po ni / /
gru gsum mtshon pa dang bcas pa / /
rdo rje gzhal yas khang bskyed la / /
rnal 'byor bzhi yi tshul dag gis / /
de nyid dkyil 'khor smin par bya / /
de nas bdud rtsi byin brlabs te / /
rtsa ba'i dkyil 'khor rim bzhin mchod / /
de nas mthe bong srin lag gis / /
blangs pa'i bdud rtsi byugs pa yis / /
chos 'byung gru gsum dkar dmar bri / /
de nas bdud rtsi'i thig le yis / /
mdzes pa'i me tog legs bkram ste / /
skad cig bskyed dang dgug gzhug bya / /
de nas bdud rtsi phul nas kyang / /
bdag nyid la ni mchod par bya / /
thabs dang gsang bas blangs nas kyang / /
lce rtse smin mtshams spyi bor gtor / /
de nas de dag mi dmigs bsgom / /
rtsa ba'i dkyil 'khor nyid la ni / /
gsang ba'i dkyil 'khor mchod nas kyang / /
bstod cing bdud rtsi myangs nas kyang / /
gsal bar dmigs nas bzhugs su gsol / /
de nas zhing skyong 'khor bcas la / /
gtor ma rgya chen btang ba ni / /
yi ge gsum gyi ngo bo yis / /
bsregs dang sbyangs dang gtor byas la / /
maN+Dal bzang po yid 'ong ste / /
thig le le tse dgu byas te / /
dbus la ye shes 'khor lo bsam / /
phyogs dang mtshams la zhing skyong brgyad / /
ma mo sum cu rtsa gnyis dang / /
bcas pa spyan drangs mchod pa bya / /
oM / /
shing gcig dang ni dur khrod dang / /
ri bo dang ni ri sul phug /
grong dang bzhi mdo dag dang ni / /
khyad par du ni khang stong dang / /
gdol pa'i snod dang thang dang ni / /
khyad par du ni chu la gnas / /
nag pa drag po drag po che / /
lha sbyin mnyam du bsten pa dang / /
nag po gtsigs dang mi sdug drag /
rgya las 'das dang log 'dren rnams / /
rgan byad mo dang drag mo dang / /
mi sdug ma dang u ma dang / /
rgyal ba rnam par rgyal ma dang / /
mi thub gzhan gyis mi thub ma / /
nag mo bzang mo nag chen po / /
nag sbom ma dang rnal 'byor ma / /
dbang mo dang ni zla ba mo / /
drag tu sdang dang 'phyang ba mo / /
'phrog byed ma dang mar me ma / /
'jib byed grong gnas rnal 'byor ma / /
drag po'i gzugs dang drag chen mo / /
mche ba gtsigs pa'i thod chen mo / /
thod phreng phreng can kha T+wAM ma / /
sbrul chen ral gri dgra sta can / /
rdo rje de bzhin gzhu can ma / /
de bzhin chen mo mkha' 'gro ma / /
las kun rjes su grub byed ma / /
sbyor ba'i dkyil 'khor rgya chen mo / /
de bzhin rdo rje dbang phyug gtso / /
de bzhin gshegs pa'i sku che ste / /
rdul byed rnal 'byor 'byin pa mo / /
rdo rje dbang mo'i bka' 'di yis / /
thams cad ma lus 'dir 'dus shig /
oM kak+ka D+hA na /
bab+ban na /
kha khA khA da na /
sarba duSh+TAn /
ha na ha na /
g+hA ta ya g+hA ta ya /
a mo ka s+ya hUM /
zhes pas bkug la /
pad+ma'i gdan la gnas par bsams la /
mchod pa lngar byin gyis brlabs pa de nyid dbul te / /
sngags de nyid kyi mjug la /
a mu ka s+ya shAn+ting ku ru hUM hUM phaT swA hA /
zhes pas dbul te /
so so'i lce la hUM las rdo rjer byin gyis brlabs par bsams pa'i sbu gu'i 'od kyis drangs te mchod par bsams la /
de nas chos bshad de /
chos rnams gzugs brnyan lta bu ste / /
dag cing gsal zhes bya ba brjod nas /
smon lam btab ste /
sems can thams cad sdig med cing / /
sems can thams cad bde gyur cig /
gang gi lam nas 'gro ba yi / /
sangs rgyas nyid dang phrad par shog /
ma bsgral ba rnams bsgral ba dang / /
ma grol ba rnams bdag gis dgrol / /
da lta nyid du rjes brtse bas / /
rnal 'byor bstan bcos gnas la dgod / /
ces bya bas bsngo bar byas gshegs su mi gsol /
de nas rnal 'byor pho mo kun lha'i dkyil 'khor du bltas la /
dang po dri yis mchod /
de nas me tog dang bdug pa dang mar me dang /
lha bshos kyi tshul bzhin du mchod la /
de'i 'og tu bdud rtsi dang bcas pa'i chang gis mchod de /
lag pa g.yon pas chang bzung nas / /
g.yas pas rtse gsum pa byas la / /
tshigs su bcad pa 'dis sbyin te / /
ltos shig mdzes pa dam pa'i chos / /
'di la the tshom yod ma yin / /
bram ze khyi dang gdol pa gsum / /
rang bzhin gcig tu rtogs par bza' / /
zhes bya bas drang ngo / /
len pa pos brjod pa /
'dod chags dri ma bral ba yi / /
rin thang med las legs 'ongs chos / /
gzung dang 'dzin pa rnam par spangs / /
de kho na nyid bdag phyag 'tshal / /
zhes pas pad+ma'i bskor ba dang bcas pas blang ngo / /
'og ma rnams la drang ba la 'di skad brjod / /
sbyor ba'i dus na dngos grub ni / /
spyod kun de nyid de bzhin du / /
rnal 'byor pas ni kun du spyad / /
ji ltar bde bar spyad par bya / /
zhes bya ba brjod la brim mo / /
de'i 'og tu sha khu dang gur mar gyis mchod / /
de nas lha bshos so sor drangs la /
de nas kun gyis phud bsdus la /
slob dpon la phul nas /
slob dpon gyis cha gnyis su bgos te /
cha gcig g.yon gyi phyogs su bgos la byin gyis brlabs la /
dkyil 'khor gyi lha la dbul /
cha gcig g.yas su bzhag la /
byin gyis brlabs la phyogs skyong la dbul te /
oM a kA ro mu khaM zhes pa'i sngags kyis mchod /
de nas ci bder rol cing longs spyod /
skabs der bkra shis bya'o / /
de nyid yang dag spyod pa yi / /
rnal 'byor pa ni kun nas bdag /
ji ltar bde bar brjod par bya / /
sgyu ma lta bur mdzes pa yis / /
gnyis sprod kun 'khyud sogs sbyong ba / /
lus can don du yang dag spyad / /
dngos po bral la phyag 'tshal lo / /
de nas lha dang phyogs skyong la gnang ba nod pa dang / /
badzra satwas bzod par gsol ba byas te /
badzra muHzhes pas gshegs su gsol /
dam tshig gi lha snying gar bsdus la /
oM pad+ma ko shi hUM /
zhes bsdu'o / /
oM badzra d+hu pe gr-ih+Na gats+tsha hUM /
zhes bya bas phyi rol gyi lha gshegs su gsol lo / /
de nas lhag ma bsdus te /
de la yang gnyis te /
rnal 'byor pho mo'i lhag ma ni phyi rol gyi sha za la sogs pa mi ma yin pa rnams la btang ste /
phyi sgor bton la btang ngo / /
khyim pa'i lhag ma ni khyim pa de nyid kyi mi ma yin pa la bsngo'o / /
lhag ma de lta bu'i skal ba med pa la /
slob dpon gyi kha nas bdud rtsir byas la sbyin no / /
de nas yon bdag dang 'khor la bkra shis dang smon lam gdab bo / /
de nas gtor skyel de log pa dang /
tshogs kyi khang sgor me long dang dung bud pa dkrol chu can gyi zan ni mchod /
de nas nang du log nas rnal 'byor pho mo la yang de bzhin mchod pa bya'o / /
ma 'ongs skye bo'i tshogs rnams bsags par 'dod pa dang / /
bslab pa'i lam la zhugs pa'i rnal 'byor pa / /
don du dri med lung dang bla ma'i man ngag ltar / /
ma nor bzung ste bdag dang gzhan la phan phyir bris pa yin / /
tshogs kyi 'khor lo'i rim pa slob dpon nag po zhabs kyis mdzad pa rdzogs so //
[ ]
