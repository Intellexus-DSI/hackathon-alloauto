@## / /
drag po'i las kyi bya ba bdun bshad par bya ste /
de la dang por mchod sbyin bya ste /
'phags pa mchod pa dang /
'gro ba la sbyin gtong btang ba dang /
bla ma la sogs pa spyan drangs te /
ji ltar 'byor pa'i yon tan phul nas /
bka'i gnang ba dang /
smon lam nod par bya'o / /
mchod sbyin bya ba'i cho ga ste dang po'o // //
da ni gtor ma'i las bshad de /
de nas nyi ma gnyis pa la me tog nag po dang /
sha chen po'i bdug spos dang /
til chen po'i mar me dang /
bdud rtsi rnam lnga dang ldan pa'i dri chab dang /
bshos gtsang kyang mi la sogs pa'i gdong pa can kyi sha dang /
rta dang bong bu dang /
rnga mo la sogs pa phyugs sna tshogs kyi sha dang /
khyi dang wa la sogs pa gcan gzan sna tshogs kyi sha dang /
gang na bya rgod dang 'ug pa la sogs te /
'dab chags sna tshogs kyi sha las byas pa'i bshos gtsang dang /
gtor ma du 'byor pa bya'o / /
gzhan las kyi gtor ma cha gcig 'bru nag po dug sna tshogs dang /
mi dang khyi dang ra'i khrag dang /
lcags phye dang /
rdo phye dang /
skye tshe dang /
lan tshwa dang sbyar ba dag kyang gzhag go / /
de nas sngags pa bdag nyid chas gos nag po gon nas kha lho phyogs su bltas te /
lha'i ting nge 'dzin khro bor bsgom pa ma gtogs pa mchod pa'i rang bzhin las bdun bzhin bsgom par bya'o / /
de la re zhig dang por oM swa b+hA wa shud+haHsarba d+harmAHswa b+hA wa shud+d+ho\u0f85haM /
zhes brjod de /
chos thams cad bdag med pa'i bdag nyid du bsgom par bya'o / /
de nas nam mkha'i dkyil du yi ge yaM las grub pa rlung gi dkyil 'khor du gyur ba'i steng du yi ge a las zla ba'i dkyil 'khor du bsams te /
de'i steng du yi ge laM las 'jam dpal gzhon nu sku mdog ser po ut+pal bsnams pa zhig tu bskyed do / /
de'i thugs kar A ring po las nyi ma'i dkyil 'khor bskyed de /
de'i 'od zer gyis phyogs bcu mtha' yas pa'i rgyal ba sras dang bcas pa spyan drangs nas /
slar de nyid la zhugs pas thams cad kyang nyi ma'i dkyil 'khor 'od zer 'bar bas dpag tshad brgya stong du khyab par bsam mo / /
de'i steng du hUM nag po 'od zer lnga dang ldan pa 'phros pas snga ma bzhin du de nyid la zhugs pas /
rdo rje chen po kha gdengs pa 'od zer 'phro ba cig tu gyur te /
sku mdog bsdus pa sbyor bas 'jigs byed chen po'i skur gyur par bya ste /
'di ltar 'jigs byed chen po zhal dgu pa /
phyag sum cu rtsa bzhi pa /
zhabs bcu drug pa /
sku las bskal pa'i me 'bar ba /
zhal nas 'jigs pa chen po'i pheM skad gnam du 'don cing /
bskal ba'i 'brug lta bu'i gdangs skad can /
rkang pa'i stabs kyis sa gzhi gnon pa /
mi mgo'i phreng ba dang thod pa'i dbu rgyan can gcer bu mtshan ma gyen du bgreng ba /
zhal dgu la ma he dang /
g.yas kyi zhal gsum ni mthing ga dang /
dmar po dang ser po ste khros pa'o / /
g.yon pa'i zhal gsum ni dkar po dang /
dud ka dang nag po'o / /
rwa gnyis kyi dbus kyi zhal dmar po'o / /
de'i steng du kun du bzang po ser ba'o / /
phyag g.yas pa na kArta ri dang /
b+hi ti pa la dang gtun shing dang /
chu gri dang ka na ya dang /
sta re dang mdung dang /
mda' dang lcags kyu dang /
dbyug to dang /
kha T+wAM ga dang 'khor lo dang rdo rje dang /
rdo rje tho ba dang ral gri dang rnge chung bsnams pa'o / /
phyag g.yon na pA la dang mgo bo dang /
phub dang rkang pa dang /
zhags pa dang gzhu dang /
rgyu ma dang dril bu dang /
lag pa dang dur khrod kyi ras dang /
dpal rtses phug pa'i skyes bu dang /
me thab dang thod tshal dang /
sdigs mdzub dang /
ba dan lce gsum pa dang /
rlung gi ras bsnams pa /
phyag gnyis glang po che'i lpags rlon 'dzin pa'o / /
g.yas kyi zhabs rnams kyis mi dang ma he dang /
khyu mchog dang bong bu dang rnga mo dang khyi dang /
lug dang wa rnams brdzis pa'o / /
g.yon gyi zhabs rnams kyis bya rgod dang 'ug pa dang /
bya rog dang su kar dang /
khra dang /
bya rgod chen po dang /
ma dri dang /
bzhad rnams brdzis pa ste /
de lta bu bsam mo / /
de nas bdag gi snying ga'i 'od zer gyis ye shes kyi gnas nas spyan drang bar bya ste /
oM hrIHb+ho b+ho ma hA kro d+ha A gats+tsha gats+tsha /
asma ta pU dza pra ti ti gr-ih+NA pra sA d+haM /
me d+hIHmaM ku ru swA hA /
zhes spyan drangs te /
mngon sum du dmigs la /
oM hUM hUM phaT phaT ces bya bas bdud rtsi lnga dang ldan pa'i chus sku khrus gsol lo / /
de nas dmar gyi ar+g+ha dbul lo / /
oM hrIHSh+T+riHha zhes so / /
de nas me tog la sogs pa dbul te /
oM ku mA ra rU pi Ni dziHdzaHhUM ho zhes brjod de /
me tog nag po 'bul lo / /
oM hrIHha ha he he phaT ces sha chen po bdug spos dbul lo / /
oM dIp+ta lo tsa ni wi kr-i tA na na ma hA aT+TA T+Ta hA sa na di ni dIp+ta dIp+tA ya swA hA /
zhes til chen po'i mar me dbul lo / /
a hrIHha ha he he phaT phaT ces sna tshogs kyis bshos gtsang dbul lo / /
oM wi kr-i tA na na duSh+Ta satwa da ma ka gaHgaHzhes bdud rtsi lnga dang ldan pa'i dri chab dbul lo / /
mnyes par bsam mo / /
de nas bdag gi 'khor yug thams cad du / /
gshin rje dang ro langs dang /
mkha' 'gro ma dang pho nya mo la sogs pas yongs su gang bar dmigs la /
gsang sngags 'dis gtor ma sbyin no / /
oM kA la rU pa sar+b+ba satwa da ma ka ma hA b+hU ta pa ti i daM ba liM gr-ih+Na gr-ih+NA pa ya swA hA /
zhes sbyin no / /
de nas las kyi gtor ma la /
oM hrIHSh+T+riHwi kri tA na na sarba sha trUM nA sha ya staM b+ha ya hUM phaT ces brjod cing bsgrub bya sngon du dmigs nas de la gtor ma zhing des zos par dmigs la gtor ma dang /
sngags kyi 'od zer yang dud pa 'dra ba la 'od sngon dmar du 'khyud pa /
dug gi rang bzhin du gyur pa de la thim pas /
sha rul pa bzhin bsam zhing gtor ma gtang bar bya'o / /
drag po'i gtor ma'i las te gnyis pa'o // //
da ni drag po'i bzlas pa'i las bshad do / /
dang por rdo rje 'jigs byed kyi sbyor ba ji ltar sngon du brjod pa bzhin dmigs te /
me tog la sogs pa'i mchod pa lnga dang /
sbyin gtong sbyin nas bzlas pa la 'jug par bya'o / /
der bdag nyid rdo rje 'jigs byed sngon du brjod pa'i rim pas bskyed pa'i snying gar A ring po las nyi ma'i dkyil 'khor du gyur pa'i steng du bzlas pa'i yi ge bsgom par /
de las 'od zer me sngo nag tu 'bar ba rlung nag pos rab tu bus pa 'dra ba /
rab tu rno ba lcags kyi pha bong yang skad cig tsam gyis med par byed pa rab tu 'phro ba bsgom mo / /
des bsgrub par bya ba bdag gi mdun na mdangs bral ba lha dang bral ba gos med pa gcer bu skra lhug par 'dug pa /
yan lag thams cad gnam lcags 'bar bas bcings pa /
rma dang shu ba'i phreng bas rgyus pa /
de lta bu bsams nas /
de'i lus thal ba'i phung po bzhin du bsregs te /
sems mar me chus bsad pa bzhin bsam zhing gsang sngags brjod par bya'o / /
de la gsang sngags 'di'o / /
oM ya ma rA dza sa do me ya /
ya me do ru Na yo da ya /
ya da yo ni ra ya k+She ya /
yak+She yats+tsha ni rA ma ya /
che ge mo mA ra ya phaT phaT /
'di ni rtsa ba'i sngags te /
las thams cad pa'o / /
oM hrIHSh+T+r-iHwi kr-i tA na na che ge mo mA ra ya hUM phaT /
'di ni las kyi sngags te /
las thams cad pa'o / /
bzlas pa brjod nas yang mchod pa phul la /
mi dmigs pa'i dbyings su bsdu bar bya'o / /
'di dag zhing chen gyi steng na 'dug ste /
kha lho phyogs su bltas nas lus dri chen gyis byugs te /
mig tshugs sdang mig mi 'gyur bar bsgrub par bya sngon du dmigs pa lta zhing ma he khros pa bzhin du 'dug ste /
dung chen po'i phreng ba thogs te /
chas gos nag po gon nas gsang sngags bzlas par bya'o / /
drag po'i bzlas pa'i las te gsum pa'o // //
da ni drag po'i sbyin sreg gi las bshad de /
dur khrod dam lam gyi bzhi mdo'am shing rkang gcig gi drung ngam /
'thab mo'i gnas la sogs par mar gyi ngo bo nam phyed na song ste /
dang por sbyang bar bya'o / /
re zhig dang por lha'i ting nge 'dzin dang ldan pas gtor ma bsngos te /
bka' bsgo bar bya'o / /
de nas yi ge hUM rab tu 'bar ba'i 'od zer gyis sa skyon thams cad dag par bsam zhing sa sbyang ba'i rim pa'o / /
de nas thab brtsig par bya ste /
thab khung gru gsum khru gang pa zabs su khru phyed par bgos te /
kha khyer sor bzhi par byas la /
dbus su rdo rje nag po 'bar ba sor brgyad pa gcig dgod /
nang 'khor yug tu dur khrod kyi sol ba dang /
thal chen dang rak+ta bsres te byug /
kha khyer rdo rje ra ba dang /
mi thod kyis bskor /
khor yug tu sngo nag gi phreng bas bskor ro / /
thab brtsig pa'i rim pa'o / /
de nas sreg rdzas bsogs te me tog nag po la sogs pa'i sngon du bsogs pa'i mchod pa lnga dang /
bdud rtsi rnam pa lnga dang ldan pa'i bsang gtor dang /
dur khrod kyi mgal dum gyi bud shing dang /
shing gdug pa tsher ma can gyi rtsa ba las byas pa'i sha ka te'u sor bzhi pa la yon por bzhogs pa dang /
khrag dang thal chen dang tsha ba'i rdzas kyi nang du sbangs la /
'bru tshwa ba nag po las byung ba'i mar khu dang /
mi rus dang dri chen dang /
bong bu'i rtugs pa dang /
tsher ma dang skra dang sen mo rnams mar nag po dang sbyar te bsag go / /
rdzas bsag pa'i rim pa'o / /
de nas sngags pas chas gos nag po dang ldan pas /
kha lho phyogs su bltas te /
dur khrod kyi mgal dum gyi shing gis thab khung gru gsum du brtsigs so / /
rak+ta dang tsha ba'i mar gyis kyang bran par bya'o / /
shing gi brtsig pa'i rim pa'o // //
de nas sngags pa bdag nyid dpal rdo rje 'jigs byed kyi ting nge 'dzin sngon du brjod pa'i rim pa bzhin du zhugs te /
rigs ngan gyi me'am /
rdo rje nag po las byung ba'i me blangs te rlung yab kyis sbar bar bya'o / /
de'i dbus su raM nag po las me lha mdog nag po me gru gsum gyi steng na 'dug pa zhal gcig phyag bzhi pa /
mig gsum pa /
skra gyen du brdzes pa /
rlung nag po 'tshub pa'i nang du bzhugs pa /
lus las me nag po 'phro ba /
tshangs skud nag po can /
phyag na rdo rje dang bgrang phreng dang dbyug pa dang gun+d+he bsnams pa bzhi bskyed do / /
lcags kyu'i phyag rgya bcings la /
oM kro d+ha ag+na ye a /
de nas bdag gi thugs ka nas 'od zer lcags kyu dang 'dra ba 'phros te /
ye shes kyi me lha de dang 'dra ba cig spyan drangs la /
shar lho mtshams su gzhug par bya ste /
lcags kyu'i phyag rgya bcings la /
oM kro d+ha ag+na ye A gats+tsha ma ma sarba sha trUM mA ra ya hUM phaT /
ces brjod pas zhal bsil gsol nas /
dam tshig gi me lha dang gnyis su med par gzhug par bya'o / /
de nas me tog la sogs pa'i mchod pa lnga dbul te /
oM kro d+ha ag+na ye badzra gan+d+he hUM dri'o / /
oM kro d+ha ag+na ye badzra nai bi d+ye hUM /
bshos gtsang gi'o / /
de nas sreg rdzas rnams dbul zhing /
oM kro d+ha ag+na ye ma ma sarba sha trUM ma ra ya hUM phaT /
ces bya ba'i sngags kyis brgya rtsa brgyad du sbyin sreg bya'o / /
de nas yungs kar thab tu gtor la gsang sngags de nyid kyis phrin las bcol lo / /
de nas rdo rje dril bu blangs te /
tshigs su bcad pa 'di brjod do / /
srid pa rang bzhin gyis dag phyir / /
ngo bo nyid kyis dag par byed / /
rang bzhin dag pa'i sems dpa' rnams / /
dag pa'i srid pa byed pa'o / /
zhes brjod nas me thab lan gsum bskor bar bya'o / /
me lha mchod pa'i rim pa'o // //
de nas me lha de me 'bar ba'i rang bzhin du gyur par bsams te /
de'i dkyil du yi ge hUM nag po las dpal rdo rje 'jigs byed rab tu 'khrugs pa zhal rab tu gdangs /
gru gsum du 'dug pa /
sku dang zhal gsum du me smug nag 'bar ba cig chu bsam mo / /
de nas bdag gi snying nas 'od zer lcags kyu 'dra ba 'phros pas /
ye shes kyi dpal rdo rje 'jigs byed spyan drangs te /
lcags kyu'i phyag rgya bcangs la /
oM hrIH b+ho b+ho ma hA kro d+ha A gats+tsha A gats+tsha pU dza pra ti gr-ih+NA pra sa d+ha me d+hI maM ku ru swA hA /
zhes brjod pas thab kyi dkyil du gnyis su med par bsam par bya'o / /
de nas bdud rtsi lnga dang ldan pa'i zhal bsil dbul te /
oM hUM hUM phaT phaT ces sku khrus gsol te /
oM hrIHSh+T+r-iHa zhes dmar gyi ar+g+ha phul nas /
de nas mchod pa rnam lnga dbul te /
oM ku mA rA ru pi Ni dzaHdzaHhUM ha /
me tog nag po'i'o / /
gtor ro /
oM hrIHha ha he he phaT phaT /
sha chen po'i bdug pa'i'o / /
oM dIp+ta lo ts+tsha ni wi kr-i tA na na ma hA aT+Ta T+Ta hA sa na di ni dIp+ta dIp+tA la swA hA /
til chen po'i mar me'o / /
wi kr-i tA na na duSh+Ta satwa da ma ka gaHgaHbdud rtsi lnga dang sbyar ba'i dri'o / /
de nas sha la sogs pa'i bshos gtsang dbul /
oM hrIHSh+T+r-iHye de nas mar la sogs pa'i sreg rdzas dbul bar bya ste /
oM hrIHSh+T-iHwi kr-i tA na na hUM /
che ge mo mA ra ya phaT /
ces brgya rtsa brgyad dbul bar bya'o / /
yungs kar la sngags de nyid kyis bzlas te phrin las bcol lo / /
de nas rdo rje dril bu blangs te /
tshigs su bcad pa 'dis bstod pa / /
srid pa'i rang bzhin gyis dag phyir / /
ngo bo nyid kyis dag par byed / /
rang bzhin dag pa'i sems dpa' rnams / /
dam pa'i srid pa byed pa'o / /
zhes bya ba dang /
chos sku ngo bo nyid kyi thugs / /
sangs rgyas rnams kyi rang bzhin sku / /
chos nyid 'jam pa gsung gi bdag /
gdod nas grol ba'i rang bzhin te / /
blo gros chen po'i bdag nyid la / /
gus pas mchod de bstod phyag 'tshal / /
snying rje chen po'i thugs ldan pas / /
'jigs byed chen po'i tshul ston pa / /
rngam pa'i gsung ni 'jigs pa la / /
mi 'jigs sems kyis rab tu gus / /
zhes bstod nas /
de nas sreg rdzas lhag ma rnams me lha la phul nas /
bskor bar bya ste /
gsang sngags 'dis gshegs su gsol lo / /
oM dza ya dza ya su dza ya /
bi shwa rU pa d+ha ri Ni gats+tsha swa s+thA naM kri taM te na /
ta thA ga ta na /
sarba b+hu taSh+tsa bi sardza ya /
ma ma kAr+yaM ku ru swA hA /
de nas oM muHzhes pas ting nge 'dzin bsdus te /
thab khung legs par sbas te gzhag go / /
drag po'i sbyin sreg gi las te bzhi pa'o // //
de nas drag po'i 'khor lo'i las byas te /
dur khrod kyi ras la dug dang khrag dang /
ske tshe dang lan tshwa dang dri chen la sogs pa'i bdug pa'i rdzas kyis legs par byugs la snag tsha yang rdzas de rnams dang /
shing da du ra dang /
ka na ka'i khu ba dang /
dur khrod kyi sol ba sbyar te bya'o / /
bdag nyid kha lhor bltas te lha'i rnal 'byor dang ldan pas 'khor lo bri ste /
dbus su le tshe bcu drug dang /
mu khyud gsum gyis bskor ba /
mu khyud de dag re re la yang /
re mig sum cu rtsa gnyis dang ldan par bri'o / /
de la yi ge dgod pa ni dbus su ya chen po cig bris te /
de'i nang du gang la bya ba'i ming bskul tshig can gyis bskor /
de'i dbus su ming gi yi ge dang po bri'o / /
de nas rim pa gnyis pa la phyogs bzhir mar me dak+She bzhi bri /
de nas rim pa gsum pa la /
rA dza sa do ru Na yo ni rA ya tsa ni /
'di rnams bri'o / /
phyag rgya be con bcas te bya rog gi sgo'am rus chen bri bar bya'o / /
yi ge bcu pa'i gsang sngags dran par bya'o / /
mu khyud kyi yi ge ni dang por dbyangs yig lan gnyis dgod /
mu khyud bar ma la ka yig dang /
nga nya bor ba sum cu rtsa gnyis dgod /
tha ma la phaT sha stag dgod do / /
dbus kyi rim pa gnyis pa la ma la sogs pa yi ge bzhi'i g.yas g.yon du hUM re re dang spel /
de'i phyi rim du ra la sogs pa'i yi ge bcu gnyis kyi gnas su yi ge bcu gnyis pa dang bsgrub bya'i ming spel te bri'o / /
de lta bu'i 'khor lo gnyis bris te /
de yang sa skor log par bri /
gnam skor rim pa bzhin bri /
de yang gshin rje'i lto bar tshud par bri'o / /
de nas mchod pa dbul te /
bde ba'i byin rlabs dmigs par byas nas /
de dag kha sbyar te thod pa'am kham phor sar pa'i ga'u kha sbyar du gzhag go / /
ga'u 'og ma'i nang du rlung gi dkyil 'khor la /
oM che ge mo A be+e sha a a zhes bri /
rgyab tu sna tshogs rdo rje bri /
gong ma'i nang du me'i dkyil 'khor ra~M` gyis mtshan pa bri /
rgyab tu ri rab 'khor dang bcas pa rtse brgyad kyis mtshan pa /
dbus su sna tshogs rdo rjes mtshan pa bri'o / /
ga'u gnyis kyi bar du sgo cung zad cig bya ste bzhag la /
phyis ga'u mdar ram zhugs pa mthong nas kha gcad /
skud pa nag pos dkris shing btag nas man 'ji'i steng du bzhag ste /
dug sna tshogs kyi me la tsha bar gyur pa tsam du bsros shing lha'i rnal 'byor dang ldan pas kha lhor bltas te gsang sngags bzlas par bya'o / /
de la dang por sngon du brjod pa bzhin du /
sngon du dpal rdo rje 'jigs byed chen por bskyed la spyan drang ba dang /
mchod pa dang gtor ma bsngo ba snga ma bzhin byas nas /
skud pa lag pas bzung nas dung chen po'i phreng ba thogs te bzlas par bya'o / /
dmigs pa ni bdag gi gsang sngags dang /
'khor lo'i sngags las 'od zer dug gi mi nag po 'phros /
bsgrub bya de na gnas pa bsres te /
dur khrod kyi thal chen ltar gyur cing /
de'i sems chus mar me gsad pa ltar gyur par bsam mo / /
de yang nyi ma dang po la /
oM ya ma ra dza sa do me ya /
che ge mo pra ma ya ku ru hUM phaT /
ces bar chad med par khri phrag gcig bzlas so / /
nyi ma gnyis pa la /
ya me do ru Na yo da ya che ge mo rak+ta tsarba ya hUM phaT /
ces khri phrag gcig go / /
gsum pa la ya da yo ni ra yak+She ya che ge mo mu rtsa pa ya hUM phaT /
ces khri phrag gcig go / /
bzhi pa la yak+She yats+tsha ni rA ma ya /
che ge mo mA ra ya hUM phaT /
ces khri phrag gcig go / /
sgrub pa'i grogs mchog gis dus gsum du mchod pa dang gtor ma sbyin par bya'o / /
de nas nyi ma bzhi pa'i mtshan phyed na dur khrod dam /
'byung po drag po gnas pa'i sar khru gang brkos te sbas nas gshin rje la gtad do / /
de'i sbyor ba ni 'di yin te /
grog mkhar gyi sa las gshin rje'i mi khru gang gi tshad la /
kha cig lag na ral gri dang zhags pa thog pa cig bya ste /
de'i lto bar ga'u bcug nas de la gtor ma dang /
dmar gyi ar+g+ha byin te 'di skad ces bsgo'o / /
chos kyi rgyal po khyod kyis lta na srid pa gsum gyi sems can mi gnas pa med do / /
deng dkon mchog mchog gsum gyi bkas /
sems can 'di zung shig /
sems can 'di ni dus gsum gyi rgyal ba rnams kyi bstan pa 'jig par byed pas /
'jig rten du thar pa'i lam ni 'gegs shing /
ngan 'gro'i lam 'byed pa ste /
de bas 'di khyod kyis zung shig /
de la bcom ldan 'das 'jam dpal gzhon nu dang /
dpal rdo rje 'jigs byed kyang dgyes par 'gyur ro zhes brjod do / /
de dang der kha sbub tu mgo bo lho phyogs su bstan te sba bar bya'o / /
de nas rang gi gnas su 'ongs te /
gsang sngags rjes su bskul bar bya'o / /
las grub pa dang de nas phyung ste /
'o ma dang chus bkrus te mchod pa gtsang mas bshags pa dang /
bzod par gsol te btang ngo / /
las kyi skabs 'dir chas gos nag po dang /
khro bo'i lta stangs dang /
khros pa'i yid dang /
dbugs 'bud pa la sogs pa dang ldan par bya'o / /
drag po'i 'khor lo'i las rdzogs so // //
