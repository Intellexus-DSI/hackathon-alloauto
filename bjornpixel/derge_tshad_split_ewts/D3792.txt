@## / /
rgya gar skad du /
b+ha ga bAn rat+na gu Na sany+tsa ya gA thA nA ma pany+dzi kA /
bod skad du /
bcom ldan 'das yon tan rin po che sdud pa'i tshigs su bcad pa'i dka' 'grel zhes bya ba /
sangs rgyas dang byang chub sems dpa' thams cad la phyag 'tshal lo / /
rtog pa'i rgya mtsho yang dag pha rol phyin pa'i dri med ma lus nyer bsdus pa / /
dngos po brgyad kyi de nyid rim pa yang dag gsal bar bshad pa gang yin pa / /
sems can rnams kyis rtogs par bya phyir rab dbye yang dang yang gsungs rgyal yum la / /
phyag 'tshal nas ni blo dman rnams la phan pa bskyed phyir ding 'dir yang dag bshad par bya / /
spros pas gsungs pa go ba'i sems can rgyas pa la dga' bas khong du chud par bya ba'i phyir rab tu dbye ba spros nas mngon par rtogs pa brgyad gsal bar byed pa'i yum stong phrag brgya pa'i don thams cad nye bar bsdus pa'i dgos pa ni nyan pa pos gsal bar rtogs par bya ba'i phyir dang /
dbyangs kyis bsnyad pa la mngon par zhen pa'i sems can la rjes su brtse bar dgongs pa'i phyir dang /
tshigs su bcad pa sbyar ba la bdag nyid mnga' brnyes par shes par bya ba'i phyir dang /
legs par sbyar ba dang legs par sbyar ba ma yin pa'i sgra la mngon par zhen pa dgag pa sngon du 'gro bas tshad mas gnod pa med pa'i skyes bu'i don tsam la nye bar sbyor ba'i brda'i dbang gis sgra gzhan gyis kyang mngon par brjod pa'i phyir ro / /
sems bskyed pa la sogs pa'i yon tan rin po che bsdus pa'i ngo bo tsam phyogs gcig tu thams cad kyi tha mar gyur pa'i le'u bcom ldan 'das kyis yul dbus kyi skad kyis tshigs su bcad pas mngon par bstan to / /
de bas na blo dman pa rjes su gzung ba'i phyir 'brel pa la sogs pa tha dad par bstan pa'i phyir so sor brgyad stong par brjod na 'dir yang bshad par bya'o / /
de la 'brel pa dang por bstan par brjod de /
sgrub par byed pa bstan bcos dang /
dgos pa sgrub par byed pa dang /
sgrub par byed pa ngo bo'i mtshan nyid du gyur par bstan te /
de yang dgos pa brjod pa nyid kyis bstan pa yin te /
'di ltar 'di'i dgos pa yin no zhes ston pa pos bstan par gyur pa ni 'di'i sgrub par byed pa yin pas 'brel pa logs shig tu brjod par mi bya'o / /
mngon par rtogs pa brgyad 'dus pa'i rnam pa thams cad mkhyen pa nyid ni brjod par bya ba'i don to / /
'das ma thag tu bstan pa'i brjod par bya ba 'phags pa shes rab kyi pha rol tu phyin pa stong phrag brgya pa'i mdo'i don sngar bshad pa'i sems can gyis mdor bsdus pas bde blag tu rtogs par bya ba'i phyir bcom ldan 'das ma yon tan rin po che sdud pa tshigs su bcad pa bcom ldan 'das kyi bstan pa rgyud la rtogs pa gnas pa ste /
ma lus par bsdus pa'i don bde blag tu khong du chud pa ni bya ba'i 'bras bu thun mong ma yin pa'i dgos pa'o / /
ji skad bstan pa nyid kyi brjod par bya ba nyan thos la sogs pas ma rtogs pa bcom ldan 'das ma tshegs chung ngus thos pa'i shes rab kyis nges par byas nas dran pa'i shes pa la gzhag ste bsam pa'i shes rab kyis gtan la phab nas bsgom pa'i rang bzhin gyi shes rab kyis rnam pa thams cad mngon sum du mdzad pa ni rjes su mthun pa'i thabs kyi bya ba'i 'bras bu dgos pa'i yang dgos pa yin no / /
de skad du yang /
rnam pa thams cad mkhyen nyid lam / /
ston pas 'di las bshad pa gang / /
gzhan gyis myong ba ma yin te / /
blo dang ldan pas rtogs 'gyur zhes / /
chos spyod bcu yi bdag nyid kyi / /
mdo don dran pa la bzhag nas / /
bde blag tu ni rtogs 'gyur ba / /
rtsom pa yi ni dgos pa yin / /
zhes gsungs pa yin no / /
de la 'di skad bdag gis thos pa zhes bya ba'i gleng gzhi'i skabs bsam par bya ste /
gang gi tshe /
gang la /
gang gis /
gang du /
gang dag dang lhan cig mdo sde rin po che khyod kyis thos zhes 'dri ba rnams la /
lan du bdag nyid tshad mar rtogs par bya ba'i phyir rim pa bzhin du sbyar ro / /
dus dang /
yul dang /
ston pa po dang /
'khor rnams kyi tshogs la bstan pa ni gtso bo'i rgyu ste gleng gzhi yin no / /
gang gi tshe bcom ldan 'das rgyal po'i khab kyi grong khyer chen po'i bya rgod kyi phung po'i ri la dge slong la sogs pa'i 'khor gyis yongs su bskor te chos ston cing bzhugs pa de'i tshe bcom ldan 'das la gnas de nyid du 'khor rnams dang lhan cig tu bdag gis mdo sde rin po che thos so zhes sdud par byed pas 'jig rten pa'i tha snyad kyi rjes su zhugs te /
gdul bya rnams gus par nyan pa dang /
sems pa la sogs pa'i don du /
gang bcom ldan 'das kyis stong phrag brgya pa'i rtsom par gsungs pa de 'dir yang gzung bar bya'o / /
mdo don smra bar 'dod pa yis / /
dgos pa bsdus pa'i don bcas dang / /
tshig don bcas dang mtshams sbyar bcas / /
rgal lan bcas pas bsnyad par bya / /
zhes rigs pa brjod pa de kho na dgos pa yin te /
nyan pa po'i skye bo rnams kyis mdo'i don 'phyang ba med par rnam par phye ba rtogs par bya ba'i phyir dang /
'chad pa po bde blag tu bshad sla bar bya ba'i phyir re zhig bsdus pa'i don brjod par bya'o / /
de la sangs rgyas nyid don du gnyer ba'i byang chub sems dpa' sems bskyed pa la sogs pa'i rnam pa thams cad yongs su shes pa'i don du dang por 'bras bu rnam pa thams cad mkhyen pa nyid bstan te /
dga' dang gus dang dad pa'i mchog ni nyer gzhag ste / /
zhes bya ba nas /
chos rnams rang bzhin med par yongs su shes gyur pa / /
'di ni shes rab pha rol phyin mchog spyod pa yin / /
zhes bya ba yan chad kyis so / /
de yang nyan thos la sogs pa'i lam yongs su shes pa med par med pas lam shes pa nyid bstan pa ni /
gang zhig gzugs la mi gnas tshor la mi gnas shing / /
zhes bya ba nas /
thams cad mkhyen nyid 'bras bu dag dang gzugs dag pa / /
nam mkha'i khams dang mtshungs te dbyer med dpyad du med / /
ces bya ba yan chad kyis so / /
de yang dngos po thams cad yongs su shes pa med par ma yin pas de'i rjes la thams cad shes pa nyid bstan pa ni /
dpa' bo gar spyod shes rab pha rol phyin pa yis / /
zhes bya ba nas /
nyi ma sgra gcan gza' bral lhang nger 'dug pa dang / /
me btang rtswa dang shing dang nags tshal bsregs pa bzhin / /
zhes bya ba yan chad kyis so / /
de nas rnam pa thams cad du thams cad mkhyen pa nyid gsum thob pa dbang du bya ba'i phyir yang rnam pa thams cad dang /
lam dang /
dngos po shes pa'i rnam pa rnams bsdus nas thams cad mkhyen pa nyid gsum bsgom pa ni rnam pa kun mngon par rdzogs par rtogs pa ste /
chos rnams thams cad rang bzhin dag cing yongs dag par / /
zhes bya ba nas /
yongs su mi ston phyir mi ldog pa sa yi chos / /
mi 'chad de ni lung ma bstan pa yin rig bya / /
zhes bya ba yan chad kyis so / /
de'i rjes la rnam pa kun mngon par rdzogs par rtogs pa thob pa dang ldan pa'i khyad par gyi lam gyis gsal ba rab kyi mthar thug par 'gro ba ni rtse mo'i mngon par rtogs pa ste /
dgra bcom sa dang rkyen gyi sangs rgyas ye shes dang / /
zhes bya ba nas /
dgra bcom rang rgyal theg bral byang chub mchog nges na / /
dpa' bo rtag tu mnyam gzhag yin par shes par bya / /
zhes bya ba yan chad kyis so / /
de'i rjes la rtse mo'i mngon par rtogs pa thob pa dang ldan pas so so dang bsdus pa'i don khong du chud pa bstan par bya ba'i phyir rim pas bsgom pa ni mthar gyis pa'i mngon par rtogs pa ste /
sems can gang zag gzhan phyir sems pa rnam dag pa / /
zhes bya ba nas brtsams pa tshigs su bcad pa gcig gis so / /
de'i rjes la mthar gyis pa'i mngon par rtogs pa sgom pa dang ldan pas shin tu goms par bya ba'i phyir rtogs pa'i chos de dag nyid skad cig gcig la mngon du byas pa ni skad cig la mngon par byang chub pa ste /
spyo ba byas sam 'on te rtag tu brdeg kyang rung / /
zhes bya ba nas brtsams par tshigs su bcad pa gnyis kyis so / /
de'i rjes la skad cig ma gcig la mngon par rdzogs par byang chub pa bsgom pa dang ldan pas skad cig ma gnyis pa la bag chags dang bcas pa'i sgrib pa thams cad dang bral ba'i phyin ci ma log pa rnam pa thams cad kyi de kho na nyid mngon sum du mdzad pa ni chos kyi sku'i mngon par byang chub pa ste /
bdag gi bde ba btang nas re ba med sems kyis / /
zhes bya ba la sogs pa'i tshigs su bcad pa gcig gis so / /
de'i rjes la thos pa la sogs pa'i shes rab bskyed pa'i phyir mngon par rtogs pa brgyad thob pa'i rgyu mtshan yum ji lta ba bzhin du mnyan pas rjes su btsal bas mngon par brjod pa ni /
byang chub sems dpa' gang zhig yun ring 'khor 'dod cing / /
zhes bya ba nas /
'gro ba'i sdug bsngal ji snyed bdag gis bzod snyam pa / /
byang chub sems dpa' bzod pa'i pha rol phyin la gnas / /
zhes bya ba yan chad kyis so / /
de'i rjes su tshol bar byed pa dang ldan pa la dge ba'i bshes gnyen gyis ji lta ba bzhin gdams ngag sbyin pa ni /
tshul khrims kyis ni zhi ba 'dod rnams 'phags par 'gyur / /
zhes bya ba nas /
de la dge ba'i rtsa ba mthu chen 'phel gyur te / /
sprin med 'od gsal zla dkyil yar gyi ngo bzhin no / /
zhes bya ba yan chad kyis so / /
de'i rjes la gdams ngag bzung ba dang ldan pas khong du chud pa'i rim pa ci 'dra bar bya ba ni /
byang chub sems dpa'i sbyin pas yi dwags 'gro ba gcod / /
ces bya ba nas /
sangs rgyas rgyud dang chos kyi rgyud kyang yongs su 'dzin / /
de bzhin dge 'dun rgyud dang chos kun yongs su 'dzin / /
zhes bya ba yan chad kyis so / /
de'i rjes la chos kyi rnam grangs 'di'i ming don dang ldan pa rtogs pa mngon du 'gro bas yun ring du gnas par bya ba'i phyir rjes su gtad pa ni yongs su rdzogs pa'i tshigs su bcad pa gcig gsungs te bsdus pa'i don yin no / /
de lta yin mod kyi rtogs sla ba nyid kyis don lhag ma bzhi po ma gsungs par shes rab kyi pha rol tu phyin pa mngon par rtogs pa brgyad du bstan te /
de skad du yang /
rnam kun mkhyen nyid lam shes nyid / /
de nas thams cad shes pa nyid / /
rnam kun mngon rdzogs rtogs pa dang / /
rtse mor phyin dang mthar gyis pa / /
skad cig gcig mngon rdzogs byang chub / /
chos kyi sku dang de rnams brgyad / /
ces gsungs pa yin no / /
da ni tshig gi don la sogs pa bshad pas mdo'i don brjod par bya ste /
de nas zhes bya ba la sogs pa la /
de nas kyi sgra ni rgyas par bstan pa'i de ma thag tu'am /
man ngag mdor bsdus nas bstan pa'i skabs yin no / /
yang gi sgra ni tshig gi rgyan no / /
nges pa'i tshig tu na nyon mongs pa la sogs pa bcom pas yang na bcom ldan 'das yin par bstan pa'am /
dbang phyug la sogs pa dang ldan pas so / /
nyan thos la sogs pas bstan pa'i gdul bya mi srid pas bcom ldan 'das nyid kyis bstan to / /
zhes bya bar 'brel to / /
ci'i phyir zhe na /
'khor bzhi po zhes bya ba la sogs pa la de dag gis sngar gzhung rgyas pa mnyan pas sbyangs pa'i phyir gang zhig bsdus nas nyan du rung ba de rnams kyi dbang du mdzad do / /
de dag ces bya ba'i tshig gis ni ma ning la sogs pa nyon mongs pa shas che ba'i phyir ram chos nyid rtogs pa'i skal ba dang mi ldan pas 'khor ma yin pa nyid kyi phyir yul la nyes par spyod pa'i 'dod chags dang bral ba dang /
bral ba ma yin pa'i skyes pa dang bud med dag la srid pa'i phyir dge slong dang /
dge slong ma dang /
dge bsnyen dang /
dge bsnyen ma rnams bdag nyid la phan pa dang rtag pa'i 'khor rnams bsdus nas 'khor bzhi po nye bar bzung ste /
de nas 'phags pa rab 'byor la sogs pa dge slong slob pa dang /
mi slob pa dang /
de bzhin du skye dgu'i bdag mo la sogs pa dge slong ma rnams dang /
gzugs can snying po la sogs pa'i slob pa'i dge bsnyen rnams dang /
de bzhin du dge bsnyen ma sa ga la sogs pa gtso bor gyur pa rnams smos te /
gleng gzhi'i le'ur bstan pa bzhin no / /
shin tu khyad par can gyi chos rtogs pa dang 'brel pas de dag gi mtshan nyid dang bral ba'i phyir dge slong la sogs pas kyang ma bsdus la /
sems can gyi don byed pas gzhan gyi dbang du gyur pa'i phyir mi brtan pa'i 'khor yin pas 'dir byang chub sems dpa' ma smos so / /
yang dag par dga' bar mdzad pa'i phyir zhes bya ba phyin ci ma log pa'i brtson 'grus dang ldan pa'i phyir mngon par rtogs pa'i rim pa bsdus pa 'dod pas thos pa la sogs pa'i shes pa skyed pa khong du chud pas yang dag par zhugs pa la rjes su mthun par bstan pa nyid kyis de lta bu'i yon tan la mngon par dga' ba dang spro ba spel ba'i phyir ro / /
de bzhin du 'dir don 'di nyid 'dzin par 'gyur ro / /
gzhan du na rigs pa dang mi ldan pas dor bar bya bar 'gyur ro / /
yang na yang dag par dga' bar mdzad pa'i phyir zhes bya ba ni rang nyid ngag la dbang bar bstan pas bdag nyid la gus pa bskyed pa'i phyir bsdus nas bstan pas yang dag par dga' ba'i phyir ro / /
ci'i phyir ston ce na smras pa zhes bya ba la sogs pa smos te /
yang zhes bya ba ni rgyas par bstan pa la ltos nas yang 'di de ma thag tu bstan te /
shes rab kyi pha rol tu phyin pa zhes gsungs pa la /
thos pa'i shes rab la sogs pa bskyed nas rnam pa thams cad mkhyen pa nyid thugs su chud pas gsal ba'i rab kyi mthar thug par phyin pa ste /
pha rol ni de kho na nyid kyi rang bzhin gyi pha rol lo / /
shes rab ni chos rab tu rnam par 'byed pa'i mtshan nyid kyi pha rol tu phyin pa'o / /
shes rab kyi pha rol tu phyin pa'i gtso bo ni /
sangs rgyas bcom ldan 'das te sgyu ma lta bu'i rang bzhin no / /
'di zhes bya ba ni rab tu dbye ba bstan pa'o / /
dang po sbyor ba la sogs pa mtshan nyid kyi lam ste /
'bras bu de'i don du sbyor ba nyid kyi gtso bo ma yin pa'i shes rab kyi pha rol tu phyin pa'o / /
de dang 'di ste gsal bar byed pa'i kun rdzob la gzhan pa'i dbang gis 'jug pa gang yin pa rab tu phye na bstan pa'i gzhung ste /
de yang stong phrag brgya pa la sogs pa de la sbyor bas na de gnyis ni brtag pa'i shes rab kyi pha rol tu phyin pa'o / /
'di zhes bya ba ni ma lus pa shin tu phye ste bstan pa'o / /
de lta bas na ji skad bstan pa'i don ston par byed pa'i gzhung gis rang bzhin de nyid bsdus nas nye bar bstan pa gsal bar byed pa ni ston cing ngo / /
de'i tshe ni der don mdor bsdus nas bstan pa nyan par rung ba'i 'khor ba'i 'dus pa de'i tshe'o / /
tshigs su bcad pa 'di zhes bya ba la sogs pa la /
dga' dang gus dang zhes bya ba la sogs pa mjug thogs su 'chad par 'gyur ba ni tshigs su bcad pa 'di'o / /
tshigs su bcad pa ni khyad par can gyi sdeb sbyor gyi mtshan nyid dang ldan pa'o / /
bcom ldan 'das kyi byin gyi brlabs kyis gdul bya rnams la bka' stsal pa de bzhin du snang ba'i phyir ro / /
de ltar 'brel pa bstan nas rnam pa thams cad mkhyen pa nyid thob par 'dod pas /
thog mar byang chub kyi sems stong pa nyid dang /
snying rje'i snying po can bskyed par bya ba yin pas de bshad par 'dod nas dga' dang zhes bya ba la sogs pa gsungs pa la /
dga' ba ni mngon par 'dod pa'o / /
gus pa ni mngon par yid ches pa'o / /
dad pa ni gus pa'i bye brag go / /
mchog ni thams cad kyi mchog go / /
nye bar gzhag ste ni nye bar blo la gzhag pa'o / /
'di skad du nus pa nyid dang /
yod pa nyid dang /
yon tan dang ldan pa'i chos yum gyi bye brag thams cad bshad de /
rim pa ji lta ba bzhin du mngon par 'dod pa dang /
mngon par yid ches pa dang rab tu dang ba ste /
dad pa'i bye brag rnam pa gsum mo / /
thams cad mchog tu bskyed pas mnyan par bya ste /
gzhan du na don med par 'gyur te /
dad pa ni chos thams cad kyi sngon du 'gro ba'i phyir ro zhes bstan pa yin no / /
blang bar bya ba bstan nas de bzhin du dor bar bya ba bstan pa'i phyir sgrib pa zhes bya ba la sogs pa smos te /
gsal ba ni spangs pa ste /
ci zhig spangs she na /
sgrib pa dang nyon mongs pa'i dri ma rnams so / /
de la sgrib pa ni shes bya la mngon par zhen pa dang /
'dod chags la sogs pa'o / /
yang dag pa'i don rtogs pa dang 'gal ba'i phyir sgrib pa'o / /
de dag nyid lus dang ngag dang yid nyon mongs par byed pas na nyon mongs pa'o / /
de yang gnyen po goms par byas pas bsal bar nus pa'i phyir dri ma'o / /
de bsal zhes bya bar 'brel te /
de ltar bstan par 'gyur ro / /
dngos po la mngon par zhen pa dang /
'dod chags la zhen pa med par de nyid la gzhol ba'i sems kyis mnyan par bya ste /
gzhan du na don rtogs par mi 'gyur ba'i phyir ro / /
mi mthun pa'i phyogs dang gnyen po'i phyogs 'di spang ba dang bya ba yang ci zhig mnyan par bya zhe na /
zhi ba mnyan par gyis zhes bya ba smos te /
mngon par mthong ba'i chos thob pa'i bsam pas mi bya'o / /
thar pa'i bsam pa mya ngan las 'das pa'i rgyu mthun pa la lus dang ngag dang yid mngon du phyogs pa rgyur gyur pa ni zhi ba'o / /
mnyan par gyis ni thos pa'i shes rab bo / /
rjes kyi yid kyi rnam par shes pas shes rab kyi pha rol tu phyin pa khong du chud par bya'o zhes bya bar 'brel to / /
'dir de ni nye bar mtshon pa ste /
bsam pa dang bsgom pa zhes bya ba yang gzung bar bya'o / /
ji ltar de 'brel zhe na /
'gro don mngon zhugs zhes bya ba la sogs pa gsungs te /
'gro ba sems can ma lus pa rnams kyi don skal ba ji lta ba bzhin du mngon par mtho ba dang /
nges par legs pa'i chos thob par bya ba'i phyir de'i don la phyogs pa ni zhugs pa ste /
sems bskyed pa la sogs pa'i rim pas zhugs pa yin te /
'dis ni sems dpa' chen po'i sgra'i don bstan to / /
des pa ni chos kyi dbyings khyad par du 'phags pa dang /
dmigs pa med pa'i thugs rje'i bdag nyid de /
sangs rgyas nyid la dga' ba'o / /
'dis ni byang chub sems dpa'i sgra'i don bstan pa'o / /
des na 'di skad du byang chub sems dpa' sems dpa' chen pos gzugs brnyan spangs nas shes rab kyi pha rol tu phyin pa dang 'brel te mnyan par bya ba kho na'o zhes nges par gzung gi de dag kho na zhes bya ba ma yin te /
byang chub rnam pa gsum ka de med na mi 'byung bas dbang du byas pa'i phyir ro zhes bya ba bstan par 'gyur ro / /
shes rab kyi pha rol tu phyin pa spyi'i sgrar gsungs mod kyi /
'on kyang brda la sogs pa'i stobs kyi khyad par gyis don yin par rtogs te /
shes rab kyi pha rol tu phyin pa ni byang chub kyi sems kyi rang bzhin gyi don te /
chos thams cad kyi rnam par bsdus pa yin pa'i phyir ro zhes bya ba'i don to / /
des ni 'di skad du snying rje chen po'i sa bon rab tu sad pa las byang chub sems dpa'i sdom pa blang ba la sogs pa dang /
stong pa nyid dang snying rje'i snying po can gyi byang chub kyi sems bskyed de /
yang dag par rdzogs pa'i sangs rgyas thob nas skal ba ji lta ba bzhin du gzhan gyi don bya'o zhes smon lam btab nas sgrub pa phun sum tshogs pa bya'o zhes gzhan gyi don la dmigs pa rgyu dang bcas pa'i 'bras bu yang dag par rdzogs pa'i byang chub rtogs par 'dod pa'i mtshan nyid smon pa dang 'jug pa'i rang bzhin gyi sems bskyed pa tshogs kyi lam nas brtsams te /
sa'i rim pas sangs rgyas kyi sa kun tu 'od kyi bar du gang gis rtogs pa de dag gi bdag nyid ni shes rab kyi pha rol tu phyin pa ste /
sgyu ma lta bu'i thos pa la sogs pa'i shes pa bskyed cing bsgrub par bya'o / /
zhes don gyis bstan par 'gyur ro / /
lam shes pa la sogs pa ma bsgrubs par rnam pa thams cad mkhyen pa nyid kyi bdag nyid sems bskyed pa rgyal ba'i sras rnams kyis mi 'grub pa ma yin nam /
de bas na de dag dang ji ltar 'brel par 'gyur zhes zer na /
gang la dpa' rnams spyod pa zhes bya ba gsungs te /
gang la ni shes rab kyi pha rol tu phyin pa la'o / /
mi mthun pa'i phyogs kyi chos thams cad las rgyal zhing nyams par mi nus pa yod pa ni byang chub sems dpa' ste dpa' ba'o / /
chos ma lus pa la goms pa dang ldan pas zhugs pa de lta bu ni sems bskyed pa'i rang gi ngo bo ste shes rab kyi pha rol tu phyin pa yin no zhes bya ba'i don to / /
de lta bas na 'di skad du ji skad bshad pa'i sems bskyed pa la ma gtogs pa'i chos gzhan med de /
gdams ngag la sogs pa yang khyad par gyi don bstan pa'i phyir sems bskyed pa'i rab tu dbye ba kho na yin no / /
de bas na de'i rang bzhin rnam pa thams cad mkhyen pa nyid ni byang chub sems dpa' thob par bya ba ma lus pa'i chos bsdus nas dang por bstan par 'gyur ro / /
de lta yin na ci'i phyir stong phrag brgya pa las byang chub sems dpa'i lam shes pa la sogs pa tha dad par bstan ces zer na smras pa gang gi phyir rnam pa thams cad mkhyen pa nyid ni sangs rgyas kyi yin te /
rgyu dang bcas pa'i 'bras bu thob pa la ltos nas bstan pa'i phyir gsungs la /
tshogs kyi bsgrub par rab tu dga' ba la sogs pa sa'i tshogs 'dus mod kyi /
'on kyang mthong ba'i lam la sogs pa rgyal ba'i sras rnams lam ma yin no zhes dogs pa bsal ba'i phyir gsal bar bshad pa dang don rab tu phye ba yin no / /
de bas na de nyid las lam shes pa tha dad par bkol nas rab tu dga' ba la sogs pa sa bdun pa la zhugs pa'i rab tha dad par logs shig tu lam shes par gzhag go / /
de lta bas na lam shes pa la ni lam thams cad shes par bya dgos pas nyan thos la sogs pa'i lam ston mod kyi /
'on kyang byang chub sems dpa'i lam bstan pas ldog pa'i sgo nas yang 'phangs pa'i mi rtag pa la sogs pa'i mtshan nyid kyi lam nyan thos la sogs pa'i lam yin na snyom du dogs pa bsal ba'i phyir dang /
rab tu spros pas bde blag tu rtogs par bya ba'i phyir yang de nyid las logs shig tu thams cad shes pa nyid tha dad par sa bdun par gzhag ste /
lam ltar snang ba la sogs pa'i skyon rnams spangs te kun rdzob kyi bden pa tsam la gzhag go / /
gzhan du na de dag la rtogs pa skye bar mi rigs so / /
de'i rjes thogs la rnam pa dang /
lam dang /
dngos po'i shes pa'i rnam pa thams cad bsdus nas dbang du bya ba'i phyir yang dang yang du mngon du byed pa rnam pa thams cad mkhyen pa nyid dang /
lam shes pa la sogs pa'i rang bzhin khyad par gyi lam stobs can sa brgyad pa mi g.yo ba de'i dbye ba rtogs par bya ba'i phyir rnam pa kun mngon par rdzogs pa rtogs pa bstan to / /
de'i rjes la gnyen po'i tshogs dang /
nges par 'byung ba'i sgrub pa'i rab tu dbye ba rtogs par bya ba'i phyir gsal ba rab kyi mthar thug par 'gro ba khyad par gyi lam de nyid yid la byed pa ni legs pa'i blo gros la sogs pas gnyis ni rtse mo'i mngon par rtogs pa bstan to / /
de'i rjes thogs la sa bcu pa'i bar chad med pa'i ting nge 'dzin gyi gnas skabs su so so dang bsdus pa bsgom pa'i don gyi go rims bstan par bya ba'i phyir rim pa bzhin bya ste /
de nyid bsgom pa ni mthar gyis pa'i mngon par rtogs pa'i mthar phyin pa'o / /
de nas go rims bzhin du bsgom pa'i chos rnams shin tu goms par byas pas skad cig gcig la de nyid kyi gnas skabs rtogs pa de nyid skad cig gcig la mngon par byang chub pa rdzogs pa yin no / /
de'i rjes la rnam pa thams cad mngon du byed pa ched du bya ba gsum mngon sum du byas nas rtogs pa de nyid ni sangs rgyas kyi sa kun tu 'od la chos kyi skur mngon par byang chub pa mthar phyin pa yin no / /
de lta bas na sems bskyed pa sgyu ma lta bu'i rang bzhin nyid kyis rnam pa thams cad mkhyen pa dang /
mngon par rtogs pa brgyad bsdus te /
de ltar lung las nges pa yin no / /
rigs pa las kyang rtogs par bya ste /
'di ltar gang yod par dmigs pa'i mtshan nyid du gyur pa de ni yod pa'i tha snyad kyi yul yin te /
dper na shes pa'i ngo bo bzhin no / /
sngon po la sogs pa yang yod par dmigs pa'i mtshan nyid du gyur pa'i phyir zhes bya ba ni rang bzhin gyi gtan tshigs so / /
ba lang rdzi'i skye bo yan chad kyis nyams su myong bar grub pa'i phyir ma grub pa yang ma yin no / /
mthun pa'i phyogs la yod pas 'gal ba yang ma yin no / /
de lta bu'i don kyang 'gegs na ni yod pa'i tha snyad thams cad rgyun 'chad par 'gyur ro zhes bya bas bzlog na gnod pa can gyi tshad ma yod pas ma nges pa'i gtan tshigs kyang ma yin no / /
de bas na phyi'i don yod par 'grub bo zhes zer na ma yin te /
gang gi phyir gang zhig rig pa na gang rig pa'i thabs med pa de ni rig pa ma yin te /
sngon po rig pa na ser po mi rig pa bzhin no / /
yang shes pa'i bdag nyid rig par gyur pa na mngon par 'dod pa'i phyi'i don rig pa'i thabs med pa'i phyir zhes bya ba ni khyab par byed pa mi dmigs pa'o / /
gang gi phyir nye ba'i rgyu mtshan med pas na rnam pa med pas kyang ma yin no / /
shin tu thal ches pa'i phyir gzhan gyi rnam pas kyang ma yin no / /
med na mi 'byung ba med pas 'khrul pa srid pa'i phyir rnam pa dang bcas pas kyang ma yin no / /
phyogs gzhan yang mi srid pas shes pa gzhan med pas na don rig pa'i thabs med pa'i phyir ma grub pa ma yin no / /
mthun pa'i phyogs la yod pas 'gal ba yang ma yin no / /
rig pa'i thabs med pa yang rig na ni thams cad kyang rig par thal bar 'gyur ro zhes bya bas bzlog na gnod pa can gyi tshad ma yod pas ma nges pa yang ma yin no / /
de lta bas sngar gtan tshigs dmigs pa'i mtshan nyid du gyur pa'i phyir zhes bya ba ma grub pa ma yin no / /
bsgrub par bya ba las bzlog par grub pas 'gal ba yin te /
rnam par shes pa de nyid ma rig pa'i stobs kyis sngon po la sogs pa'i rnam par rig pa yin no / /
shes pa tsam gyis ngo bor 'dus pas gnyis med pa nyid du 'grub po zhes zer na /
de lta mod kyi 'on kyang der snang ba las tha dad par grub pa'i mtha' la sogs pa la brten te de kho na nyid la sogs pa'i chos gzhan yongs su rtog gam /
'on te ma yin par rtog grang na /
gal te phyogs dang po yin na ni gang zhig phyin ci ma log pa'i rnam par shes pa de ni sgro btags pa'i chos gzhan 'dzin pa ma yin te /
'ga' zhig nor bu'i gzugs la sogs pa la ma 'khrul ba'i shes pa bzhin no / /
shes pa 'di yang phyin ci ma log pa yin pa'i phyir zhes bya ba ni khyab par byed pa 'gal ba dmigs pa yin no / /
sgro btags pa ma lus pas dben pa rtog pa dang bral ba'i sems dang sems las byung ba thams cad bdag nyid la yod pa tsam du nyams su myong bas ma grub pa ma yin no / /
mthun pa'i phyogs la yod pa'i phyir 'gal ba yang ma yin no / /
sgro btags pa'i chos 'dzin pa'i phyir rang gi ngo bo rig par mi 'gyur ro zhes bya bas bzlog na gnod pa can gyi tshad ma yod pas gtan tshigs ma nges pa yang ma yin no / /
phyogs gnyis pa khas len na de'i tshe snang ba'i don la bsnyon rtol bya bar mi nus pa sgro btags pa'i chos kyi dben pa don tsam rtogs pa 'di nyid sgyu ma nyid du shes so zhes bya ba ni ming tsam la rtsod pas 'di ni gyi na'o / /
gnyis su med pa'am gnyis zhes pa de nyid sgyu ma lta bu yin pa'i phyir snying po med de /
don 'di sgrub par byed pa'i tshad ma med pa'i phyir ro / /
de ltar sems bskyed pa tsam gyi bdag nyid shes rab kyi pha rol tu phyin pa sgyu ma'i rang bzhin du lung dang rig pa mdor bsdus pas bsgrub pa ni byang chub sems dpa' sems dpa' chen po rnams kyi thun mong ma yin pa'i lam ma yin no / /
gang de lta yin na ji ltar chos 'di nyid rtogs pa dang mi ldan pas stong phrag brgya pa la sogs par 'phags pa rab 'byor la sogs pas mngon par rtogs pa brgyad ston pa la dbang byed ces zer na /
de bzhin gshegs pa'i mthu nyid yin par dpe sngon du 'gro bas lan du /
'dzam bu'i gling 'dir zhes bya ba la sogs pa gsungs pa la /
'di nas byang du ri nag po / /
dgu 'das gangs ri'o de nas ni / /
spos ngad ldan pa'i tshu rol na / /
chu zheng lnga bcu yod pa'i mtsho / /
zhes bya bas bstan te /
ma dros pa'i mtsho las shar nas ni gang gA'o / /
lho nas ni pa k+Shu'o / /
nub nas ni sin d+hu'o / /
byang nas ni si ta ste /
de'i mthus mngon sum dang brgyud pas 'dus pa'i phyir chu klung ji snyed cig ces bya ba gsungs te /
'di ltar chu klung ji snyed kyi rgyun 'dzam bu'i gling 'dir 'bab ste /
mtsho'i mtha' ma na 'dzam bu'i shing gnas pas nye bar mtshon pa rgya mtsho chen po'i chu'i nang na gnas pa'i ngos kyi cha sog ka'i ngos gsum la ni stong phrag gnyis gnyis /
gcig la dpag tshad phyed dang bzhi bcas pa ni chu zheng gi tshad de /
de thams cad ni chos mngon pa gcig las bstan to / /
mngon pa gzhan dang gzhan las ni gzhan te tshad mi mthun par bstan to / /
'dzam bu'i gling la sogs pa'i snod gzhag pa theg pa chen po'i mdo las rnam par gzhag pa'i tshad shin tu mi 'dra ste /
'dir zhes bya ba'i don to / /
de ltar na ji ltar gzhan dang gzhan mi 'gal zhe na /
smras pa gang gi phyir phyi'i dngos po yongs su ma grub pas kun rdzob kyi so sor snang ba la gling rnam par bzhag ste /
ji lta ji ltar so sor snang ba de lta de ltar rnam par bzhag ste 'gal ba med do / /
chu klung gi bya ba ji lta bu can yin pa ni me tog 'bras ldan zhes bya ba la sogs pa gsungs te /
me tog dang 'bras bu dang ldan pa dag ni a mra la sogs pa'i shing ngo / /
'bras bu smin nas skam pa'i phyir sman ni shing la sogs pa'o / /
'bras bu 'ba' zhig 'byung ba'i phyir nags ma ste /
u dum bA ra la sogs pa'o / /
de dag skyed byed ni gso bar byed pa dang /
'phel bar byed pa zhes bya ba'i bar du'o / /
gang gi mthus 'bab ce na /
klu dbang la sogs pa gsungs te /
klu ni sbrul gyi tshogs so / /
dbang po ni bdag po ste /
klu'i rje bo de nyid nor rgyas la sogs pa de rnams ni bdag po'i gtso bo ste /
gzhan ni ma yin no / /
rten ni yan lag brgyad dang ldan par 'byung bas tsha ba 'joms pas na ma dros pa ste /
bdag nyid kyi khyim yin no / /
de'i mthu ni nus pa'o / /
dpal dang ldan te /
klung rnams kyi nang na shin tu phul du byung ba yin te /
bye tshan gyi 'jigs pa la sogs pa las 'das te rang dbang thob pas na bdag po ste /
ma dros pa zhes bya ba'i don to / /
dpe bstan nas don ni rgyal ba'i zhes bya ba la sogs pa gsungs te /
de bzhin du rgyal ba'i nyan thos pa dag mdo dang dbyangs kyis bsnyad pa la sogs pa'i mtshan nyid ji snyed kyi chos mngon sum dang /
rjes su dpag pa dang /
lung gi tshad ma dang ldan pa nyid ni rig pa dag dang ldan pa ste thos pa dang /
bsam pa dang bsgom pa'i shes rab bskyed pa'i phyir rim pa ji lta ba bzhin du ston par byed pa dang /
'chad par byed pa dang /
rjod par byed pa zhes tshig rnam par sbyar bar bya'o / /
ci'i phyir zhe na /
mchog 'phags zhes bya ba la sogs pa gsungs te /
thams cad kyi mchog nyid do / /
bag chags dang bcas pa'i sgrib pa ma lus pa spangs pas mchog ste sangs rgyas bcom ldan 'das so / /
bde ba byed pa ni mi gnas pa'i mya ngan las 'das pa ste /
theg pa chen por nyan thos la sogs pa'i mya ngan las 'das pa dang 'brel par mi rigs te bkag pa'i phyir mi gnas pa'i mya ngan las 'das pa yin pa'i phyir de nyid de'i mdo sde la sogs pa'i chos bstan pas gzhan dang gzhan brgyud pas gtso bo yin pa'i phyir 'bras bu ste /
thos pa la sogs pa'i shes rab bskyed nas thos pas na de'i rgyu mtshan yin no zhes bya ba'i bar du'o / /
nyan thos kyi rang dbang gis kyang don ste ston pa yin no zhe na /
de dag kun kyang zhes bya ba la sogs pa gsungs te /
kun kyang ni nyan thos kyi chos bstan pa la sogs pa'o / /
phyin ci ma log pa'i chos nyid thugs su chud pas sam /
ji lta ba nyid ston par mdzad pas na de bzhin gshegs pa ste de'i byin gyis brlabs ni 'jug pa'i rgyu nyid yin te /
skyes bu'i byed pa'i 'bras bu yin no zhes bya ba'i bar du'o / /
nyan thos kyis kyang rang gi rtogs pas chos nyid mngon du byas pa ma yin nam /
de lta bas na rang gi nus pa nyid kyis rang gis kyang rang gi theg pa ci'i phyir ston pa la sogs pa mi byed de /
de thams cad de bzhin gshegs pa'i mthu yin par brjod ce na /
ci'i phyir zhes bya ba la sogs pa gsungs te /
ci'i phyir zhes bya ba ni nang gi rgyus nus pa yin par rtogs zhes bya ba'i don to / /
lan du rgyal bas zhes bya ba la sogs pa gsungs te /
gang zhig sdig pa'i chos las rgyal ba ni rgyal ba ste bcom ldan 'das so / /
chos ni gang zag la bdag med pa'i bdag nyid do / /
tshul ni nyan thos kyi lung gi chos nyid de /
gang bstan pa ni gsal bar byas pa'o / /
yang dag pa'i lam du zhugs pa nyid kyis shin tu khyad par du 'phags pa'i mir gyur pa ni mi mchog go / /
dang po nyid la dbang bar gyur pa zhes bya ba'i rigs pas rang gi ston pa yin par khas blangs pa'i phyir slob mar gyur pas slob ma ste 'phags pa rab 'byor la sogs pa'o / /
de la mngon du phyogs pas thos pa'i shes rab bskyed pa ni bslabs shing ngo / /
yang na mi mchog ni de bzhin gshegs pa ste /
de'i slob ma yin pas na slob mar gyur pa'o / /
des rang gi rtogs pa'i chos nyid mngon sum du byas shing phyis bslabs pas ji bzhin du lung gi chos kyi rang bzhin rtogs pa dang mi 'gal bar sangs rgyas kyi mthus ston par byed do / /
de bas na de bzhin gshegs pa nyid kyi mthu yin gyi rang gi mthus ma yin no zhes bya ba'i don to / /
'dis 'di skad du bstan pa yin te /
rtag tu mnyam par gzhag pa'i thabs la mkhas pa dang bral bas don rtogs pa'i yul gyis chos kyang rang gi rtogs pa dang mi 'gal bar ston par mi nus na /
phul du byung ba nyid kyis rtogs pa'i don gyi yul bde bar gshegs pa'i sras kyi lam du gyur pa lta ci smos /
de bas na sangs rgyas kyi che ba'i bdag nyid kyi mthus mngon par rtogs pa brgyad stong pa la dbang bar bstan pa yin no / /
de skad du /
rang gi rtogs pa'i rjes 'brangs nas / /
ci zhig tsam ni dpag par nus / /
thabs byung de rgyu lkog gyur pas / /
de bshad pa ni dka' ba yin / /
zhes gsungs pa'i rigs pas nyan thos chen po rnams kyis dpyad nas kyang bstan par mi nus so zhes bya ba'o / /
zhal la byung ba brjod nas /
nga ni dang por byang chub tu sems bskyed pa'i skabs la ji ltar bab pa'i bslab par bya ba'i gdams ngag bstan par bzhed nas gang la zhes bya ba la sogs pa gsungs te /
rigs pa'i stobs kyis gang las spyi dngos po ma lus pa sgyu ma lta bur stong pa nyid du gnas pas chos dang gang zag gi gnyen po'i rang bzhin gyis shes rab yang dag par bdag med par shes pa'i mtshan nyid kyi pha rol tu phyin pa thams cad kyi gtso bo yin pa'i phyir shes rab kyi pha rol tu phyin pa'i mchog go /
rnam pa thams cad du gdams pa'i ngo bo yongs su gcod pa mi srid pas de ltar na mi dmigs pa dang snying rje'i gzhan gyi dbang gis phyin ci ma log pa'i lam ston cing 'doms par byed pa byang chub sems dpa' sems can la phan 'dogs pa nyid kyi phyir byang chub kyi sems ni byang chub sems dpas bskyed pa ste /
bskyed pa de mi dmigs so zhes bya bar sbyar ro / /
kyang gi sgra ni rim pa gzhan du sbyar te /
sdud pa'i don yin pa'i phyir ro / /
gang de lta yin na gdams ngag med pas ji ltar gdams she na /
de skad thos nas zhes bya ba la sogs pa gsungs te /
byed pa po dang las dang /
bya ba mi dmigs par bstan ma thag tu thos pa na /
byang chub sems dpas /
yang dag kun rdzob rnams kyi skas / /
med par don dam kha chen gyi / /
steng du 'gro bar bya ba ni / /
mkhas la rung ba ma yin no / /
zhes bya bar rtogs par byas nas kun rdzob kyi bden pa med pa ma yin pas mi 'jigs par bsgrubs nas rmongs pa med par bya'o / /
don dam pa'i bden pa la yang tshad mas grub pa'i phyir mi skrag ste /
skrag pa'i gnas med pas skrag pa dang bral ba'i byang chub sems dpa' de ni bde gshegs shes rab spyod pa yin te /
phyin ci ma log pa'i bden pa gnyis rtogs pas 'jigs pa med pa'i phyir ro / /
'dis ni stong pa nyid kyi snying po can gyi sems bskyed pa la sogs pas yang dag par thob pa yongs su bsrung ba'i phyir dang /
mngon par 'phel bar bya ba'i phyir skyed par byed pa ni khyad par du 'phags pa'i gang zag gi bslab pa ni gdams ngag yin no zhes bstan par 'gyur ro / /
gdams ngag thos pa'i las dang po pas dad pa la sogs pa'i chos goms par byas nas tshogs kyi lam thob pa nges par 'byed pa'i cha dang mthun pa'i dmigs pa dang /
rnam pa dang /
rgyu dang /
yongs su bzung bas khyad par du 'phags pa dang /
rnam par rtog pa bzhi dang ldan pa chung ngu dang /
'bring dang /
chen po'i bye brag gis khyad par du 'phags pa brjod par bya'o / /
de dag las dang por 'jig rten las 'das pa'i ye shes kyi me'i snga rtags yin pa'i phyir dro ba rtogs pas na dro bar gyur pa ste /
de'i dmigs pa bstan pa'i phyir /
gzugs med ces bya ba la sogs pa gsungs te /
gzugs su rung ba ni gzugs kyi mtshan nyid do / /
nyams su myong ba ni tshor ba'i mtshan nyid do / /
mtshan mar 'dzin pa'i bdag nyid yin pas na 'du shes so / /
sems mngon par 'du byed pa'i rang bzhin ni sems pa ste /
gtso bo yin pas nye bar mtshon pa yin pa'i phyir te /
'du byed gzhan dag kyang gzung bar bya'o / /
rnam par shes pa ni rtogs pa'i mtshan nyid de /
de rnams dmigs pa ma yin te /
de kho na nyid du zhes bya ba ni tshig gi lhag ma'o / /
de lta bas na kun rdzob nyams su myong ba'i don bkag na mngon sum la sogs pa gnod par 'gyur bas na snang ba las gzhan ni rigs pas ma grub pa'i phyir mi rtag pa la sogs pa'i khyad par gyi rang bzhin la sogs pa dmigs pa yin par ldog pas bstan par 'gyur ro / /
rnam pa gang zhig yin zhe na /
gnas ni zhes bya ba la sogs pa gsungs te /
gnas pa'i mngon par zhen pa te /
rdul tsam yang yod pa ma yin te /
gzugs la sogs pa rnams skye ba med pa'i mngon par zhen pa med pa ni rnam pa yin par bstan par 'gyur ro / /
ci'i phyir de'i rgyu yin zhe na /
de chos zhes bya ba la sogs pa gsungs te /
gang gi dmigs pa dang rnam par gyur pa gzugs la sogs pa'i chos kun gyi mtshan nyid dmigs pa dang bral bas mi gnas te /
mngon par zhen pa med pa'i stobs kyis gnas pa med par don la spyod de /
nges par gnas pa med par spyod pa ni ngo bo'o / /
chung ngu dang 'bring dang chen po'i dbye ba rtogs pa ni byang chub thams cad kyi rgyu nyid de /
byang chub cig ston par mi byed pa'i phyir yongs su gzung ba med do / /
thob pa ni rgyu thob na 'bras bu thob par 'gyur bar dgongs pa yin no / /
bde gshegs ni nyon mongs pa'i stobs kyis 'khor bar slar mi ldog pa'o / /
nyan thos dang /
rang rgyal dang /
bla na med pa yang dag par rdzogs pa'i byang chub rnams las skal ba ji lta ba bzhin du rung ba zhig phyin ci ma log par rtogs pa'i rgyu nyid du bstan par gyur pa yin no / /
da ni dro ba'i rjes thogs la dge ba'i rtsa ba g.yo ba'i rtse mo yin pa'i phyir rtse mor gyur pa ste /
de'i dmigs pa bstan pa'i phyir /
ji ltar zhes bya ba la sogs pa gsungs te /
gzo sbyangs zhes bya ba ni mu stegs kyi bstan pa la rab tu byung ba'i phyir kun tu rgyu ste /
des rang gi bstan pa'i rgyu mtshan gyis grol bar mi rigs par nges par shes pas phyis bstan pa 'di la zhugs nas rtogs pa'i rang bzhin shes pa tsam dmigs pa rnal 'byor spyod pa las yongs su brtags pa dang /
phyi rol du gyur pa'i gzugs la sogs pa'i phung po mdo sde pas rnam par gzhag pa las gcig dang du ma dang bral ba las rnam par bshig nas dmigs pa med par brtags te /
'khor ba dang mya ngan las 'das pa phyogs gcig tu ltung bas skrag pa'i phyir so sor rtogs par 'byung ba ltar ro / /
'ang gi sgra ni nges par bzung ba'i don to / /
byang chub sems dpa' gang zhig de ltar phyi'i bdag la sogs pa'i chos kun yongs su shes pa kho na nyid kyi rnam pas mya ngan 'das la mi reg ste /
kun rdzob kyi thabs la mkhas pa'i stobs dang ldan pa'i phyir ro / /
mi reg pa ni mi dmigs pa'o / /
don dam pa'i stobs kyis shes rab kyi pha rol tu phyin par gnas te chos kyi dmigs pa'o / /
'dis ni mtshan ma med pas khyad du 'phags pa'i phyir gzugs la sogs pa mi dmigs pas 'di 'bras bu dang bcas pa yin no / /
rnam pa gang zhe na /
shes rab 'di ni zhes bya ba la sogs pa gsungs te /
gzugs zhes bya ba 'di dag gi nang nas gang yin /
'on te rdzas sam /
yon tan nam /
las sam /
spyi'am /
khyad par ram /
'du ba'am /
su'i yin /
ci bdag gam gzugs la sogs pa dang 'brel pa yin nam /
gang la ste /
ci bdag la'am /
chos la'am /
gang las sam /
chos las yin te /
'on kyang 'di dag ni snying po chos thams cad de kho na nyid du ma skyes pa'i phyir ro / /
ci'i sgra thams cad dang sbyar bar bya ste /
'di ni gang gi phyir yang ma yin /
su'i yang ma yin no / /
zhes chos thams cad mi dmigs par shes rab kyis yongs su rtog go / /
nye bar rtog pa de dag nye bar rtog pa ste rnam par dpyod pa'o / /
yang rnam pa sna tshogs pa 'di dag la rjes su dmigs nas byang chub sems dpa' 'jug par byed pa de rnam pa yin par bstan par 'gyur ro / /
ci'i phyir rgyu yin zhe na /
nye bar brtags nas zhes bya ba la sogs pa gsungs te /
de dmigs pa dang rnam pa bstan pa'i rjes su rnam pa sna tshogs pa'i chos thams cad stong pa nyid du yongs su brtags nas zhum pa med do / /
rig pa dang ldan pa'i phyir skrag pa med do / /
de yang de kho na nyid la phyin ci ma log par zhugs pa ni rtse mo ste /
chung ngu dang 'bring dang chen po'i dbye ba rtogs pas nyan thos la sogs pa byang chub gang yang rung ba thob pa ni byang chub thams cad dang byang chub sems dpa' nye bar gyur pa yin te /
rgyur gyur pa yin par bstan to / /
rtse mo'i rjes la da ni bzod pa ste /
nyams pa med par chos chen po la bzod pa'i phyir bzod par gyur pa'i dmigs pa bstan pa'i phyir /
gal te zhes bya ba la sogs pa gsungs te /
gal te mi shes par spyod pa ni bdag med par rtogs pa la spyod pa med par ro / /
yongs su rtog pa ni kun tu rtog pa'o / /
mtshan ma la spyod pa ni bzlog pa la spyod pa'o / /
'di skad du chos nyid rab tu mi shes par gzugs kyi spyi'i mtshan nyid la mngon par zhen nas rnam par shes pa'i bar la spyod pa de ni smig rgyu la sogs pa'i shes pa bzhin du tshad mas gnod pa'i phyir ro / /
dmigs pa ni mtshan ma la spyod pa'o zhes bya bar 'brel to zhes bstan par 'gyur ro / /
de bzhin du gzugs kyi phung po 'di stong zhes bya bar yongs su rtog cing mngon par zhen nas gal te chos kyi rang bzhin yin par rtogs na'ang spyod pa ma yin te /
stong pa nyid du mngon par zhen pa de la tshad mas gnod pa'i phyir mtshan ma la spyod pa yin no / /
de bzhin du dngos po dang dngos po med pa'i rang bzhin la mngon par zhen nas bzlog par bya'o / /
byang chub sems dpa' gang zhig skye ba med pa'i gnas nyid yin te /
mthong ba'i lam la sogs pa la brten pa'i phyir gnas la chags shing mngon par zhen pa med pa ni spyod pa yin no / /
bzlog pa ni ma dad pa'o / /
de bas na gcig tu rang bzhin spangs pa las rang med pa'i khyad par du 'phags pa'i gzugs la dmigs pa ni spyod pa yin te dmigs pa yin par ston to / /
rnam pa gang zhig yin zhe na /
gang gzugs zhes bya ba la sogs pa gsungs te /
gang zhig gis skye ba med pas gnas pa med par spyod pa yin te /
gzugs nas rnam par shes pa'i bar du gzung bar mngon par zhen par mi spyod cing gnas pa med par spyod pa'o / /
gzung ba med pas 'dzin pa mi dmigs par spyod pa'i byang chub sems dpa' de ni yang spyod pa ma yin no zhes brtag par mi bya ste /
shes rab kyis gzugs la sogs pa'i rang bzhin med pa'i rnam par dmigs pas mtshan ma'i rnam pa thams cad kyis rab tu mi g.yo ba'i phyir shes rab bstan pa zhes bya'o / /
des ni rnam par gyur pa bstan to / /
ci'i phyir de la rgyu zhes bya zhe na /
skye med blo ldan zhes bya ba la sogs pa gsungs te /
de bzhin du dmigs pa dang rnam pa dag skye ba med par rtogs pa ni blo ste /
des bzod pa chung ngu dang /
'bring dang /
chen po'i dbye ba rtogs pa dang ldan no / /
sems rtse gcig tu bsdus pa'i rang bzhin yin pa'i phyir ting nge 'dzin to / /
byang chub thams cad dang rjes su mthun zhing gzung ba'i dbye ba spangs pa'i phyir zhi ba'o / /
nyan thos la sogs pa'i byang chub skal ba ji lta ba bzhin thob pas na reg pa'o / /
theg pa thams cad kyis nges par 'byung ba'i rgyu yin pa'i phyir mchog go / /
'dis ni rgyur gyur pa bstan to / /
skye med blo ldan zhes bya ba la sogs pa gsungs te /
da ni bzod pa'i rjes thogs la chos kyi mchog ste /
'jig rten pa thams cad kyi mchog yin pa'i phyir ro / /
de'i dmigs pa bstan pa'i phyir byang chub ces bya ba la sogs pa gsungs te /
bdag ni bdag tu gzhag pa nyid kyi rgyud la bsgoms pa'i stobs kyi sems rab tu zhi ba'o / /
gnas pa ni rnam pa du ma'i yon tan skyed par byed pa'i chos kyi mchog gi ting nge 'dzin gyis gnas pa'i byang chub sems dpa' gang yin pa de lung ston par mdzad de /
sngon gyi de bzhin gshegs pas rigs nges pa'i phyir phyir mi ldog par ro / /
de lta bu nyid bdag gis ting nge 'dzin la mnyam par bzhag ce na /
de las langs zhes rlom sems med do / /
las mtha' ni yul gyi dngos po las so / /
de la 'dzin pa'i char nges pa ni mtha' 'o / /
las byed pa po gnas pa ni bya ba ste /
chos de rnams kyi rang bzhin te /
de bzhin nyid rang bzhin du yongs su shes pa zhes bya ba nas rtogs pa zhes bya ba'i bar du'o / /
'di skad du chos 'di nyid ni gnyen po yin pa'i phyir spyod pa dang mi spyod pas stong pas thos pa la sogs pa'i shes pa skyes nas rtogs pa na gang la spyad par bya ba'i chos gang yang mi dmigs pa rtogs pas zhen pa med par rtogs par 'gyur ro / /
de ltar spyod pa ni bde bar gshegs pa dang 'brel pa nyid kyi shes rab chos kyi mchog gi rang bzhin la de spyod pa yin no zhes rim pa gzhan du sbyar ro / /
des rnam par mi rtog pa la sogs pa'i rnam par gyur pa bstan to / /
ci'i phyir 'di rgyu yin zhe na /
'di ni zhes bya ba la sogs pa gsungs te /
'di ni zhes bya ba ni dmigs pa dang rnam pa gnyis chung ngu dang /
'bring dang /
chen po'i dbye bas phye bas chos kyi mchog gi rang bzhin gyi shes rab ni shes pa'o / /
de nas nyan thos la sogs pa'i byang chub gang yang rung ba'i rang gi theg pa la ltos nas khyad par du 'gro ba'i phyir pha rol tu phyin pa'i mchog go / /
byang chub thams cad thob pa'i rgyu nyid du gnas pa'i phyir spyod pa yin pa'am /
mos pas spyod pa'i sa'i rang bzhin yin pa'i phyir spyod pa yin no des rgyu nyid du gyur pa bstan to / /
don de dag 'dir bsdus nas rigs pa'i stobs kyis ji ltar bstan pa ni dmigs pa dang /
rnam pa dang /
dro ba chung ngu la sogs pa'i rnam pa'i skyed pa bstan pa yin par gzung bar bya'o / /
gang yang stong phrag brgya pa las chung ngu la sogs pa'i khyad par gyi dmigs pa dang rnam pa bye brag tu bstan te /
'khor der 'dus pa'i gdul bya'i skye bo rnams kyi log par rtogs pa bsal ba'i phyir bstan to / /
'dir yang de dag sbyar bar mi nus te /
tshigs su bcad pa dang de dag nyid 'brel ba med pa'i phyir ro / /
de lta bas na gang gi tshe ji skad bstan pa'i dmigs pa dang /
rnam pa bsgoms pa na tha dad pa'i don la mngon par zhen pa med par cung zad gsal ba'i ye shes kyi snang ba thams cad sems tsam nyid du yang mthong ba de'i tshe dro ba'i gnas skabs yin te /
theg pa chen po las snang ba thob pa'i ting nge 'dzin ces bstan to / /
gang gi tshe yang bsgoms pa'i stobs kyis chung ngu la sogs pa'i gsal bar snang ba'i 'bring gi ye shes kyi snang ba thob par gyur pa de'i tshe rtse mo'i gnas skabs na snang ba mched pa zhes bya ba'i ting nge 'dzin yin no / /
gang gi tshe yang sems tsam nyid la gnas nas gsal bar snang ba 'bring dang chung ngu'i ye shes kyi snang ba rgyas pa de'i tshe bzod pa'i gnas skabs 'dzin pa'i sa la zhugs pa de kho na nyid kyi don gyi phyogs gcig la zhugs pa zhes bya ba'i ting nge 'dzin yin no / /
gang gi tshe yang don la 'dzin pa spangs nas mi snang ba'i chung ngu la sogs pa'i ye shes kyi snang ba skyes pa de'i tshe chos kyi mchog gi gnas skabs de ma thag pa'i ting nge 'dzin ces bya ba yin no / /
yang ting nge 'dzin de dag thams cad la shin tu mos pa bstan pa ni mos pas spyod pa'i sa zhes bya ba yin no / /
de nyid las brtsams te rnam par rtog pa byang chub sems dpa'i sgrib pa rnams rtse mo'i mngon par rtogs pa'i mthong ba'i lam dang bsgom pa'i lam gyi bar du bsgrub pa'i phyir nges par 'byed pa'i cha bzhir go rims ji lta ba bzhin du gzung ba dang 'dzin pa'i rnam par rtog pa bzhi dang ldan par rten ces bstan to / /
de la kun nas nyon mongs pa dang gnyen po'i dngos po rten can gyi gzung ba'i rnam par rtog pa gnyis bstan pa'i phyir gang zhig yod pa ma yin zhes bya ba la sogs pa gsungs te /
snang ba ji ltar rtogs pa'i don 'di dag gcig dang du ma dang bral ba'i rjes su dpag pa'i tshad ma med pas na yod pa thob pa ma yin no / /
de ni de dag chos nyid sgyu ma lta bu yin pa de'i phyir med ces bya'o / /
ri bong gi rwa ltar med pa ni ma yin te /
de sgrub par byed pa'i tshad ma med pa'i phyir ro / /
ci ste mngon sum gyi snang ba'i dngos po de nyid sgyu ma lta bu yin pa'i phyir med do zhes sgrub par mi nus so / /
de yang mngon sum gyi sgyu mar mi 'dzin te /
rnam par mi rtog pa'i phyir ro / /
de la bzlog na gnod pa can gyi tshad ma'i stobs kyis sgyu ma lta bu'i nges pa'i dngos po de nyid sna tshogs pa thams cad mngon sum la snang ba tsam de nyid sgyu ma lta bu nyid du gzung ngo zhes brjod par bya'o / /
gang de lta bu'i bzlog na gnod pa can gyi tshad ma mngon sum mam /
rjes su dpag pa gang zhig yin /
gal te mngon sum gyis bzung ba tsam bzlog na gnod pa can gyi tshad ma yin na /
de yang mtshungs pa'i phyir bris pa nyid dang 'dra bas thug pa med par 'gyur ro / /
ba lang rdzi dang bud med la sogs pa la bum pa la sogs pa mngon sum gyis grub pa bzlog na gnod pa can gyi tshad ma'i stobs kyis ma yin no / /
'on kyang shes pa'i tha snyad 'jug pa nyid la ltos pa yin no zhe na /
rnam pa thams cad kyi de kho na nyid kyi ngo bo 'dzin pa'i phyir de ni mngon sum gyi tshad mas lus can thams cad grol bar 'gyur ro zhes bya ba la sogs pa'i thal bar 'gyur ba bzlog par dka' 'o / /
'di dag de kho na nyid du 'dod pa yin zhes zer na /
de lta yin na ji ltar de kho na nyid du 'dod ces bya ba la sogs pa'i shes pa dang shes bya'i tha snyad du 'gyur /
de ltar brjod pa kun rdzob yin no zhes zer na de ltar brjed par bya ba ci zhig yin /
phyin ci log yin no zhes zer na de yang kho na nyid kyi rang bzhin du nub pa yin nam /
shes pa'i rang bzhin de nyid rnam pa thams cad kyi de kho na nyid kyi rang gi ngo bo bzung ba ji ltar phyin ci log yin /
de kho na nyid kyi ngo bo yin yang phyin ci log tu mngon par zhen pas 'jig rten pa'i shes pa'i stobs kyis phyin ci log ces brjod do zhes zer na /
'dir 'jig rten pa zhes gang la bya /
ci 'dra ba zhig yang de'i shes pa yin /
gang 'di dag ni ma brtags na nyams dga' ba bsnyon par mi nus pa kun rdzob yin no zhes zer na /
de ltar yin na mi 'dod kyang gang de nyid kyi cha la mngon sum gyi tha snyad du 'jug par rung ba de kho na kun rdzob 'di tshad ma yin par khas blang bar bya'o / /
sgyu ma lta bu nyid mngon sum gyis grub pa ma yin par shes par bya'o / /
'on te phyin ci log la gnod pa'i rjes su dpag pa'i stobs yin la /
dngos po'i rang bzhin tsam nyid mngon sum gyis grub pa sgyu ma lta bu gzhag mod kyi /
de ltar mngon sum gyis grub pa 'jig rten gyi shes pa ma yin par bsgrubs zin to / /
de kho na nyid grub po zhes zer na /
de lta yin na shes pa dang shes bya'i tha snyad mi 'jug go / /
'on kyang kun rdzob tu yin par mjug thogs su bstan par bya'o / /
de bas na ji ltar mngon par zhen pa dang mthun par rang gi tshad ma ji lta bas nges pa dang ldan pa rjes su dpag pa yin pa'i phyir ro / /
dngos po rnams sgyu ma lta bur gzhag pa ni nges pa yin no zhes bya bar gnas so / /
de lta bas na 'phags pa lang kar gshegs pa la sogs pa las bcom ldan 'das kyis ji ltar snang ba 'di kun rdzob kyi bden pa yin la /
rigs pa ji lta ba bzhin ni don dam pa'i bden pa yin par bstan to / /
shin tu spros pas chog go / /
byis pa ni 'phags pa'i lam ma skyes pa'o / /
des brtags pa ni rigs pa dang ldan pa'o / /
'di dag ji ltar snang ba'i chos ni yod pa'o / /
rigs pa ji lta ba bzhin ni med pa'o / /
gzhan yang dor bar bya ba nyid ni kun nas nyon mongs pa'i rten can bzung ba'i rnam par rtog pa dang po'i yul nyid du mi rig pa kun nas nyon mongs pa dang mthun par byed pa de 'jog pa yin pa'i phyir te /
sbyang du song ba 'jog par byed pa bzhin no / /
de bzhin du blang bar bya ba'i gnyen po'i rten can bzung ba'i rnam par rtog pa gnyis pa'i yul nyid du rig pa rnam par byang ba dang mthun par 'jog go / /
de ltar bzung ba'i rnam par rtog pa bsgrubs nas /
de gnyis de nyid nas brtsams te mngon par zhen pa'i yul dang lhan cig tu sgyu ma lta bur rdzun par bsgom par bya bar bstan pa ni yod dang med pa zhes bya ba la sogs pa gsungs te /
yod dang med pa gnyis te /
de kho na nyid du ma skyes pa nyid kyis gzugs la sogs pa med pa'i chos yin te /
mngon pa'i nga rgyal gyi stobs kyis byis pas yod pa dang med pa brtags pa yin no / /
byang chub sems dpa' gang gi thos pa la sogs pa'i rim gyis rab tu shes pa de nges par 'byung ste /
phyin ci log 'ching ba yin pa'i phyir yang dag par zhugs pa nyid kyis nges par 'byung ngo / /
de'i rjes la 'dzin pa'i rnam par rtog pa gnyis pa'i dang po bstan pa'i phyir /
byang chub sems dpa' zhes bya ba la sogs pa gsungs te /
byang chub sems dpa' gang gis kyang rdzas su yod pa'i rang bzhin du 'dzin pa'i rnam par rtog pas sgro btags pa'i rigs pa'i stobs kyi phung po sgyu ma 'khrul pa tsam dang 'dra bar yang 'jig rten pa'i shes pa la ltos nas dpe yin pa'i phyir ro / /
gang 'di la ni nges par 'byed pa'i cha'i dus su thos pa'i shes rab la sogs pa bskyed nas shes pa'o / /
des ni yang skyes bu rdzas su yod pa'i rten can 'dzin pa'i rnam par rtog pa dang po'i rang bzhin yang ji lta ba bzhin du spangs pa'i bsgoms pas spang bar bya ba de nyid bstan par 'gyur ba yin no / /
'dzin pa'i rnam par rtog pa gnyis pa bstan pa'i phyir /
sgyu ma gzhan dang zhes bya ba la sogs pa gsungs te /
byang chub sems dpa' gang zhig sgyu ma rdzun par snang bar 'di rang bzhin gzhan ma yin la /
phung po la bdag go zhes brtags pa nyid ni skyes bu btags par yod pa'i rang bzhin du 'dzin pa'i rnam par rtog pas sgo btags pa yang gzhan du mi byed do / /
'on kyang phung po 'di sgyu ma lta bur sngar bstan pa bzhin du shes par gyur nas des na yang skyes bu btags par yod pa'i rten can 'dzin pa'i rnam par rtog pa'i rang bzhin yang ji lta ba bzhin spang ba'i phyir bsgom par bya ba de bstan par 'gyur ba yin no / /
de lta bur yongs su shes pa la yon tan ci yod ce na /
sna tshogs zhes bya ba la sogs pa gsungs te /
byang chub sems dpa' gang gis bstan ma thag pa'i chos de lta bu shes pa de la sna tshogs pa'i 'du shes ni skyes bu rdzas dang btags par yod pa'i 'du shes mos pa yid la byed pa'i stobs kyis bral ba ste /
spangs pa de bas na mya ngan las 'das pa dang rjes su mthun pa'i spyod pa dang ldan pas na nye bar zhi ba'o / /
gang zhig mos pa de ni shes rab kyi pha rol tu phyin pa ste /
'gro ba ma lus pa bdag med pa'i rang bzhin yin te /
rim gyis thob pa'i rgyu yin pa'i phyir gnas par byed pa yin zhes bya ba'i bar du'o / /
rnam par rtog pa bzhi po 'di rnams nye bar 'dus pa'i gdul bya'i skye bos khong du chud par bya ba'i phyir sngar rgyas par bcom ldan 'das kyi yul gyi dbye bas phye nas tha dad pa rnam pa dgu gsungs mod kyi /
de las 'dir ni gtsor bsdus nas bstan te /
spros nas bstan pa cung zad kyang dgos pa med cing /
yul gyi dbye bas shes pa gtso bo ma yin par dgongs nas bcom ldan 'das kyis stong phrag brgya pa dang /
'dir nges par 'byed pa'i cha dang mthun pa'i dbang du mdzad pa'i yul gyis phye ba yang gzhan yin la /
rtse mo'i mngon par rtogs pa'i mthong ba dang bsgom pa'i lam gyi dbang du byas nas rnam par rtog pa dbye ba bstan pa mdzad pa yang gzhan yin no / /
'di ni snying po yin pas phan tshun spangs te gnas pa'i mtshan nyid de la phung po gzhan med pas ji skad bstan pa'i gzungs 'di rnam par rtog pa dang 'dzin pa'i rnam par rtog pa ltar de'i rjes su 'brangs nas phyi ma rnams la yang de bzhin du rtogs par bya'o / /
da ni dge ba'i bshes gnyen thabs mkhas pa'i rang bzhin can gyi yongs su bzung ba ston te /
de'i stobs kyis ji skad bstan pa khyad par du 'gyur bas dge ba'i zhes bya ba la sogs pa gsungs te /
bden pa gnyis kyi rang bzhin chos ston par byed pas gang zag bde 'gro'i 'bras bu thob par byed pa'i phyir dge ba'i bshes gnyen no / /
de dang ldan pa ni bcas pa'o / /
de nyid kyi thob pa la sogs pa'i shes pa skyes nas rigs pa dang lung gi chos yongs su brtags pa de nas bdag nyams zhes skrag par mi 'gyur zhing ci yang med pas snyems par mi 'gyur te /
rgyal ba rnams kyi yum ni bcom ldan 'das te /
skyed pas na yum ni bcom ldan 'das kyi shes rab kyi pha rol tu phyin pa ste mnyan nas rtogs par bya zhes bya ba'i bar du'o / /
de ni nges par 'byed pa'i cha dang mthun pa la sogs par yang dag par 'jug par 'gyur ro zhes bya bar dgongs so / /
rjes su 'gro ba'i sgo nas bstan nas /
ldog pa'i sgo nas gsal bar bya ba'i phyir /
gang zhig sdig pa'i zhes bya ba la sogs pa gsungs te /
yang gang zhig ji skad bstan pa'i dge ba'i bshes gnyen pas bzlog pa ni sdig pa'i grogs ldan te /
de nyid sbyangs pa med pa'i phyir gzhan gyi dring 'jog pa ste /
gzhan la rag las nas 'jug pa yin te /
des na theg pa chen po las nyams shing zab mo'i chos la ma mos pas nyams par 'gyur te /
bum pa so ma btang ba chus reg pas zhig pa bzhin no / /
des ji lta ba bzhin gyi yongs su bzung bar gyur pa bstan to / /
dro ba la sogs pa'i rjes la da ni ji skad bstan pa'i sgrub par nges par 'byed pa'i cha dang mthun pa dang /
gzhan yang mthong ba'i lam la sogs pa khyad par du bsgrub pa'i gzhir gyur pa chos kyi dbyings kyi rang bzhin bstan par bzhed nas /
ci phyir zhes bya ba la sogs pa gsungs te /
gang gi tshe chos kyi dbyings nyid 'phags pa'i chos rtogs pa'i rgyu yin pa'i phyir /
de'i bdag nyid ni byang chub sems dpa' ste /
rang bzhin du gnas pa med pa sangs rgyas kyi chos kyi rigs chos nyid ces bya ba de nyid chos kyi dbyings te /
thams cad la khyab na ci phyir 'dir byang chub tu sems bskyed pa nyid kyi byang chub sems dpa' sangs rgyas kyi chos kyi bar du 'gro bar gnas pa la brjod ce na /
gang gi phyir gzugs la sogs pa thams cad la chags par byed pa ni mngon par zhen par byed pa ste 'jug par byed kyang thos pa la sogs pa'i stobs kyis phyin ci log tsam 'khor ba de ltar rtogs pa ni chags pa gcod pa ste /
mngon par zhen pa thams cad gcod pa'i ngang tshul can du skyes par gyur pas de bzhin gshegs pa'i byang chub 'dod pa yin te /
de bas na kun rdzob tu sgrib pa thams cad spong bar zhugs pa nyid kyis chos kyi dbyings kyi rang bzhin kho na byang chub sems dpa' yin no / /
sangs rgyas ma lus pa'i gzhir gyur pa nyid kyi byed pa zhes brjod do / /
de bas na 'phags pa'i gang zag thams cad 'dus ma byas kyis rab tu phye ba yin no / /
gzhi ni rigs la bya ba ma yin nam /
de bas na de sngon du 'gro ba can yin pa'i phyir sems bskyed pa la sogs pa dang por ci'i phyir bstan ce na /
don de dag gi dang po sngon du 'gro ba bden mod kyi /
'di ni yang go bar bya ba la sngar 'bras bu shes par byas nas phyis rgyu bstan to / /
ji skad bstan pa'i byang chub sems dpa'i dmigs pa gang yin zhe na /
de'i rjes thogs la dmigs pa bstan pa'i phyir /
rgyal ba zhes bya ba la sogs pa gsungs te /
gang gi phyir chos thams cad dmigs pa'i ngo bo ni bden pa gnyis las mi 'da' bar dmigs pas chags pa med par gyur te /
de'i bden pa la dmigs pa rnam par dag par rtogs pa'i phyir bag chags dang bcas pa'i sgrib pa ma lus par spang ba'i ched du bya ba dang ldan par zhes bya bar 'brel to / /
chags pa med par 'gyur ba ni chags pa med pa'i rang bzhin te /
byang chub ces bya bar 'dir yang 'brel pa yin te /
phyin ci ma log par rtogs pa bla na med pa la reg pa ste thob par gyur pa yin no / /
de bas na byang chub ni rang gi don phun sum tshogs pa'i dgos pa'o / /
de sems dpa' ni sems dpa' ste /
des byed pas ni byang chub sems dpa' zhes bya ba don dang ldan pa'i ming nyid de /
des na yang dag par zhugs pa'i skyes bu dang /
legs pa dang /
bzang po zhes bya ba'i ming thob po / /
des ni dmigs par gyur pa bstan to / /
gang chos kyi dbyings nyid rtag tu rnam par dag pa gnyis su med pa'i ye shes kyi dmigs pa yin par 'dod na rtag tu rnam par gong nas gong du dag par khyad par du 'gro ba ji skad brjod par bya ste /
chu khams gser dang nam mkha' bzhin / /
dag pa bzhin du dag par 'dod / /
ces bstan to zhes zer na /
de lta yin na thos pa dang bsams pa'i shes pas nges pa'i dngos po'i rang bzhin du bsgom pa de bas na ji ltar gnas pa'i dngos po'i de kho na nyid mngon sum du bya'o zhes der mngon par zhen pas 'jug pa'i phyir bsgom pa'i khyad par gyis kyang der mngon par zhen pa'i bag chags kyi sa bon mi spong gi /
shin tu mnyam par gzhag pa'i bdag nyid kyi rim gyis rnam par rtog pa thams cad spong ngo zhes zer na /
de lta yin na phyi'i don 'dod pa'i gzhung gis kyang nyan thos la sogs pa'i rnam par rtog pa spong bar 'gyur ro / /
'on te khas mi len na de'i phyir rnam par rtog pa'i bag chags mi spong bas phyogs gcig dag par thal bar 'gyur ro / /
khyod kyi lugs ji lta bu yin zhe na /
skyon med de gang gi phyir dngos po'i ngo bo gang cung zad ji snyed pa kun brtags pa yin te /
'di dag thams cad la rigs pas dngos por ma grub pas dngos po med ces bya'o / /
bya ba byed pa'i gang dag don ji ltar snang ba de dag ni kun rdzob yin par bstan te /
thos pa la sogs pa shes pa skyes pas de kho na nyid la sgrib pa'i rang bzhin can rim gyis thams cad la mngon par zhen pa med pa'i stobs kyis ji lta ba bzhin te /
sgyu ma lta bur shes pa nyid yang dag par byas pa nyid yin no / /
rang bzhin gtso bor gyur pa ni rigs yin la /
'gyur ba gtso bor gyur pa ni dmigs pa yin te /
gnyis po yang gnyis su ma grub pa la gzhi dang dmigs pa'i bye brag rtogs par bya'o / /
dmigs pa 'di la brjod par bya ba mang du yod mod kyi /
ha cang thal ches pas gzhag go / /
'bras bu ci la btags nas byang chub sems dpa'i dmigs par byed ce na /
de'i rjes la ched du bya ba bstan pa'i phyir /
ci'i phyir zhes bya ba la sogs pa gsungs te /
ci'i phyir byang chub sems dpa'i rgyud la byang chub sems dpa' chen po zhes bya zhe na /
gang gi phyir sangs rgyas kyi sar sems dpa' chen po ste /
tshad med pa'i sems can gyi tshogs dpag tu med pa'i sems can gyi tshogs mang po la chos bstan pa mchog tu byed pa'i phyir mchog tu gyur pa'o / /
de bzhin du spong ba chen po nyid thob pa ste /
lta bar gyur pa'i bdag nyid lta ba sna tshogs pa rnams ni chen po ste /
sems can gyi khams dpag tu med pa'i sems can gyi tshogs kyis lta ba spangs pa'i thabs bstan pa ni gcod pa ste spong bar 'gyur ro / /
de nyid kyang rtogs pa chen po med na mi 'byung bas de dag gis de yang 'phangs pa de bas na 'bras bu rnam pa gsum thob pa la bsams nas sems can gyi don la bzhugs pa'i phyir sems dpa' chen po zhes bya'o / /
de ni ched du bya ba bstan to / /
dmigs pa dang ched du bya ba la khyad par ci yod ce na /
mda' bkang ba dang 'ben la rgyab pa dang chos mthun pa ni bye brag yin no / /
de dag la nye bar gyur pa ni dmigs pa yin no / /
gzhan gyis bskal pa ni ched du bya ba ste /
de gnyis kyi bye brag yin no / /
ched du bya ba'i rjes la da ni rdzogs pa'i ched du sgrub pa brjod par bya ste /
de yang thams cad mkhyen pa nyid gsum gyi yul dang ldan pa dkar po'i chos spyi'i rten can rnam pa kun mngon par rtogs pa la sogs pa mngon par rtogs pa bzhi po re re yang pha rol tu phyin pa drug gi rten can gyi bya ba ni sgrub pa yin te /
chos kyi sku ni mngon par rtogs par byed pa ma yin te /
'bras bu yin pa'i phyir de la bya ba mi rigs pa'i phyir ro / /
de la go cha'i sgrub pa ni tshogs kyi yin par bzung ngo / /
'jug pa'i sgrub pa ni mos pas spyod pa'i sa yin par rtogs par bya'o / /
chogs kyi bsgrub pa ni rtse mo dang sbyin pa la sogs pa drug dang /
zhi gnas dang /
lhag mthong dang /
zung du 'jug pa'i lam dang /
thabs la mkhas pa dang /
ye shes dang /
bsod nams dang /
lam dang /
gzungs kyi tshogs rnams ni chos kyi mchog chen pos bsdus pa yin no / /
sa dang po rab tu dga' ba'i rang bzhin tshogs kyi sgrub pa ni mthong ba'i lam gyi bdag nyid can yin no / /
sa gnyis pa la sogs pa'i bsgom pa'i lam gyi rang bzhin ni yang lam gyi tshogs kyi rang bzhin yin no / /
gnyen po'i bdag nyid can yang tshogs kyi bsgrub pa ni lam gnyis ka'i spyod yul can yin no / /
nges par 'byung ba'i sgrub pa ni yang bsgom pa'i lam yin te /
rab kyi mthar thug par 'gro ba'i rten can yin te /
de ltar sa gang du thog mar goms par byas pa'am /
thob pa de la ltos pa yin par rig par bya'o / /
sgrub pa bzhi po de dag kyang khyad par gyi rang bzhin rnam pa thams cad sbyor ba ni mi nus pas spyir bstan gyi /
'dir khyad par ni ma yin te /
bsdus pa yin pa'i phyir blo dman pa rjes su gzung ba yin no / /
gzhan du bslab par 'dod pas bye brag rnams sbyor na ma 'brel pa bstan par 'gyur ro / /
de ltar phyi ma rnams la yang blta bar bya'o / /
de la dang po brtson 'grus kyi rang bzhin go cha'i bsgrub pa bstan pa'i phyir sems dpa' chen por gdags pa'i rgyu mtshan gtong ba che zhes bya ba la sogs pa gsungs te /
de la thams cad stong pa'i bsam pa yod pa'i phyir gtong ba che ba'o / /
byang chub sems dpa'i sdom pa'i tshul khrims la sogs pa rgya chen po dang ldan pas na blo che'o / /
gzhan gyis gnod pa la ji mi snyam pa la sogs pa'i bzod pa dang ldan pas na mthu che ba'o / /
sems can gyi don gyi brtson 'grus kyi stobs dang ldan pas na theg pa chen po'o / /
sems rtse gcig pa thob pas na mchog go / /
las dang byed pa po dang bya ba gsum gyi dmigs pa ni shes rab dang ldan pas na de bzhin gshegs pa'i mya ngan las 'das pa la zhugs pa'i phyir zhugs pa'o / /
de ltar go cha'i bsgrub pas khyad par du 'gro bas gnyis pa 'jug pa'i sgrub pa bstan pa'i phyir /
go cha zhes bya ba la sogs pa gsungs te /
'jug pa'i sgrub pa'i stobs kyis bsam gtan dang gzugs med pa la sogs pa'i mtshan nyid ni chen po'o / /
lha'i bu'i bdud kyi sde ma rungs pa'i bsam pa nyid kyi rgyu can 'dul ba'i phyir ro / /
yid la re ba bzhin byed pas na dgos pa'o / /
de lta bu'i 'bad pa byed pas na sems dpa' chen po zhes brjod do / /
'jug pa'i sgrub pa bsgrubs nas 'bras bu rdzogs pa'i byang chub chen po thob pa gsum pa tshogs kyi sgrub pa bstan pa'i phyir /
dper na zhes bya ba la sogs pa gsungs te /
dper na sgyu ma'i mkhan pos sgyu ma'i gnas lam po che'i bzhi mdo ru sgyu ma mngon par sprul te /
yang de'i skye bo phal po che'i tshogs kyi mgo rnam pa mang po bye ba gcod par byed pa ni rang gi sprul pa de rnams la dngos por mngon par zhen pa dang bral bas srog gcod pa la sogs pa'i 'jigs pas de la skrag pa med do zhes bya bar 'brel to / /
de bzhin du sgyu ma mkhan gyi sprul pa bsad pa de dag ci 'dra bar de ltar gnyen po'i sgyu ma byed pa'i byang chub sems dpas lha'i bu'i bdud la sogs pa'i sprul pa 'joms pa na /
gang gi tshe byang chub sems dpa' des 'gro ba kun las dang nyon mongs pas sprul pa yin par thos pa la sogs pa'i shes pa skyes pa rab tu shes pa de bas na /
de la kha na ma tho ba 'jigs pa med cing skrag pa med par gyur pa yin no / /
'gro ba kun sprul pa dang 'dra ba yin na ji ltar bcings pa dang grol bar 'gyur zhes zer na /
de kho na nyid du cung zad kyang med par bstan pa'i phyir /
gzugs dang zhes bya ba la sogs pa gsungs te /
gzugs nas rnam par shes pa'i bar du ma rig pas bcings pa med cing /
rig pa'i mthus grol ba yang yod min te zhes rjes su sbyar ro / /
gang gi phyir gzugs la sogs pa yang dag pa ma yin te med pa ma yin no / /
rgyu gang gis she na /
yod pa nyid du sgrub par byed pa'i tshad ma med pa'i phyir ro / /
ji lta bu kun rdzob yin zhe na /
de ltar zhes bya ba la sogs pa gsungs te /
'di ltar rigs pas chos thams cad stong pa nyid yin yang 'di ltar snang ba ni dgag par mi nus te /
thams cad tha snyad yin par rtogs nas sems zhum pa med do / /
'on kyang bcings pa dang grol ba dor bar bya ba dang /
blang bar bya ba'i sems kyis rang bzhin chos nyid la rtogs nas zhugs te /
de nyid bsgoms pa'i stobs kyis ji lta ba bzhin gyi chos rtogs nas byang chub 'thob te /
rigs pa'i stobs kyis thar pa rnam par bzhag la /
gzhan gyis ji skad bstan pa'i rim pa las bzlog pa ma rig pa'i nus pas bcings pa yin pa'i phyir de bas na de dag gi rjes la go cha bstan to / /
brtse ba la sogs pa sgrub par byed pa ni gang zag dam pa rnams te /
nyan thos la sogs pa la ltos nas rgyal ba'i sras te /
bden pa gnyis la brten pa'i thun mong ma yin pa'i lam yin no / /
ji skad bstan pa nyid theg pa chen po yin par ci'i phyir zhes dri ba sngon du 'gro bas theg pa chen po'i ngo bo rdzogs par bya ba'i phyir /
ci'i phyir zhes bya ba la sogs pa gsungs te /
gang du byang chub sems dpa' gang gis 'bras bu dang bcas pa'i lam brtse ba dang /
sbyin pa la sogs pa'i tshogs kyis sgrub pa la zhon pa ni thob pa'i sbyor ba la gnas pa ste /
rim gyis sems can thams cad mya ngan las zlo bar byed do / /
de bas na 'di ni theg pa chen po yin no / /
ci'i phyir zhe na /
byang chub sems dpa'i theg pa ni theg pa chen po zhes bya ste /
gang gi phyir nam mkha' dang 'dra bar dpag tu med pa'i sems can gyi go skabs 'byed par bsnyen pas na 'di ni theg pa chen po'o / /
yon tan rnam pa thams cad mthar thug pa nas gzhal med khang dang 'dra bas na gzhal med khang chen no / /
dga' skyid bde ba zhes bya ba la sogs pa thams cad spangs pa'i phyir zag pa med pa ni dga' ba'o / /
lus kyi bde ba'i tshogs ni skyid pa'o / /
bde ba ni sems las byung ba bde ba'o / /
mngon par 'thob byed ni dga' skyid bde ba la mngon par phyogs te thob pa ni bcom ldan 'das so zhes bya bar 'brel to / /
yang na khyad par du 'phags pa de bas na byang chub sems dpa'i lam 'bras bu dang bcas pa la theg pa chen po zhes brjod do / /
de lta mod kyi phyogs gzhan dang gzhan du 'gro ba'i gnas skabs thob pa khyad par du 'phags pa'i rgyu la theg pa chen po zhes bya ba 'jig rten pa la grags pa ma yin nam /
de bzhin du theg pa chen po yin par 'dzin pas phyin ci log tu 'gyur ro zhes zer na /
gang zhig ces bya ba la sogs pa gsungs te /
theg pa chen po la zhon pa ni byang chub sems dpa' 'o / /
phyogs ni shar phyogs la sogs pa des nye bar mtshon pa'o / /
sa dang po la sogs pa'i gnas skabs su phyin pa des de kho na nyid dmigs pa med do / /
de lta yin na ji ltar mya ngan las 'das par 'gro zhes bya ba'i tha snyad 'jug ce na /
mya ngan zhes bya ba la sogs pa gsungs te /
mya ngan las 'das par 'gro zhes bya ba 'dir yang phyin ci log gi ngo bo bzlog pa nyid la mya ngan las 'das pa zhes bya ba'i rigs pas 'gro ba ni mi dmigs pa'o / /
'jig rten pas kyang rang gi ngo bo dgag pa tsam nyid la mya ngan las 'das zhes bya bar grags par bstan pa'i phyir /
dper na zhes bya ba la sogs pa gsungs te /
dper na me shi ba la 'gags zhes bya bar tha snyad 'dogs kyi me de 'gags pas 'das par bya ba byed pa ma yin no / /
ngo bo thob pa med pa'i phyir ma 'ongs pa ma yin no / /
gnas pas da ltar byung ba ma yin no / /
dus kyis 'gyur ba'i bye brag khyad par 'gyur ba mi srid de tshad mas gnod pa'i phyir ro / /
rgyu des na rang gi ngo bo log pa tsam la 'jig rten pas kyang me shi zhes rjod par byed do / /
gal te de lta na theg pa chen po de kho na nyid kyi khyad par rtogs pa med pa'i phyir ji ltar byang chub sems dpa' de la zhon nas sems can thams cad mya ngan las 'das pa la zlo zhe na /
byang chub ces bya ba la sogs pa gsungs te /
sngon gyi mtha' ni rgyu'i stobs kyi phyi ma'i mthar 'bras bu bskyed pa'i phyir da ltar byung ba la de dag gi rang gi ngo bo nges par byang chub sems dpa' mi dmigs pa ste /
yang dag pa'i don yin par sgrub par byed pa'i tshad ma med pa'i phyir ro / /
de bas na dus gsum gcig dang du ma dang bral ba'i phyir dag par gyur pa yin te /
de lta bu'i rigs pas gang dag pa ni 'jig rten pa'i mngon par 'dus byas pa ma yin pas de nyid kyi phyir chags pa la sogs pa'i spros pa spangs pa'i phyir spros pa med pa'o / /
kun tu sems can mya ngan las zlo bar nus te /
gzhan du na de dag gis de kho na nyid kyi khyad par ma rtogs par mngon par zhen pa des phyin ci log ma spangs pas sems can gyi don byed mi nus so / /
de lta bu de las bzlog pa de nyid ni shes rab dang snying rje la sogs pa tshogs kyi sgrub pa yin te /
theg pa chen po'i chos ma lus pa'i rang bzhin pha rol phyin mchog spyod pa gang yin pa yang sgrub pa yin no / /
tshogs bsags pa la bzhi pa nges par 'byung bas de bstan pa'i phyir byang chub sems zhes bya ba la sogs pa gsungs te /
gzegs zan la sogs pas dus rtag par brtags pa bkag nas dngos po la nye bar 'jug pa nyid kyi brdar byas pa'i phyir tshe ste /
brda' gang gi dus kyi tshe byang chub sems dpa' bden pa gnyis rtogs pas na mkhas pa'o / /
ched du bya ba'i nges par 'byung ba'i sgrub par spyod par byed cing chos rnams ma skyes par rtogs nas 'gro ba sems can thams cad yul du byed pa ni snying rje chen po skyed pa'o / /
bdag dang gzhan du mngon par zhen pa med pa ni sems can 'du shes med de yod pa'i 'du shes mi bskyed pa'o / /
de'i tshe shes rab dang thabs la mkhas pa de ni shes rab bo / /
don thams cad kyi ched du bya ba'i nges par 'byung ba'i sgrub pa ni pha rol tu phyin pa mchog go / /
gang spyod pa byed ces bya ba'i bar du'o / /
sems can du dmigs na nyes pa ci zhig yod ce na /
gal te zhes bya ba la sogs pa gsungs te /
gal te rang dang gzhan dag yod par 'du shes skyed par byed na /
de'i sdug bsngal gyi 'du shes skyes pas sbyin pa la sogs pa rnams la dka' bas spyod par byed cing sdug bsngal spyod pas 'gro ba'i don bya'o zhes dmigs pa'i phyir bdag dang gzhan du yongs su rtogs pa'i byang chub sems dpa' yin no / /
de bas na bdag dang gzhan gyi char yongs su 'dzin pa'i nyes pa de gnyis kyis nyes pa thams cad 'byung ngo / /
de lta bas na yang /
'di ni shes rab pha rol phyin mchog spyod ma yin / /
zhes bya ba ni tshigs su bcad pa'i don to / /
ji ltar spyad par bya zhe na /
bdag ci zhes bya ba la sogs pa gsungs te /
skye ba med pa dang skye ba zhes rim pa gzhan du sbyar ro / /
bden pa gnyis tha dad par gnyis kyi rang bzhin du mi rtog cing yid la mi byed pa ni gang gi tshe thams cad kyi thams cad du bdag gi rgyud la yod pa'i sdug bsngal thams cad bsal bar bya'o zhes bdag nyid ci 'dra bar sems can thams cad de 'dra bar shes pa ni lha la sogs pa'i sems can la zhes so / /
gzhan dag tu byas te /
kun rdzob tu gcig tu rtogs pa ci 'dra bar sems can thams cad sgro btags pas dben par shes pa de 'drar sems bskyed pa la sogs pa chos kun yang shes te /
stong pa nyid kyi rigs pas gcig nyid du rtogs pas bden pa gnyis la yang dag par zhugs pa de'i tshe /
'di ni shes rab pha rol phyin mchog spyod ma yin no / /
de ltar rtogs par bya ba'i dngos po brtags par bstan nas /
'jig rten zhes bya ba la sogs pa gsungs te /
'jig rten dag na chos ming yongs su brjod pa ni sems bskyed pa la sogs pas rab tu bsgrags pa'i ming gi sgra'i shes pa ni rjod par byed pa yin pa'i phyir ro / /
de dag kun la skye ba dang ni yang dag 'das spangs te /
spangs pa ni 'gags pa'o / /
de nyid spangs pa ni mi gnas pa'i mya ngan las 'das pa'o / /
nyams pa med pa'i rang bzhin yin pa'i phyir 'chi med do / /
me long lta bu'i ye shes la sogs pa'i rang bzhin phyin ci log thams cad spangs pa'i phyir dam pa ste /
khyad par du 'phags pa'i chos kyi ngo bo'o / /
de las gzhan gong na med pa'i ye shes kyi don thob pa ni dgos pa yin no / /
ched du bya ba nges par 'byung ba'i sgrub pa'i shes rab ni mchog ste pha rol tu phyin pa'o / /
de ltar grub pa la rnam par bkag nas zhes bya ba'i sgra ni rab tu grags pa'i ming gi rnam grangs so / /
grub pa de la ji ltar 'jug par bya zhe na /
byang chub sems dpa' zhes bya ba la sogs pa gsungs te /
rim pa bzhin du sbyar te /
rang bzhin de ni de bzhin nyid do / /
med pa ni sgyu ma lta bu yin pa'i phyir yod pa ma yin no / /
chos rnams bsgom pa la sogs pa'i rim gyis yongs su shes par gyur pa de lta bur gyur pa'i ched du bya ba'i bsgrub pa'i spyod pa'o / /
dogs med ni the tshom med par byed pa'o / /
de ltar byang chub sems dpa' des thabs dang shes rab dang ldan te kun rdzob dang don dam pa la gnas pa'o / /
shes par byas pa ni nges par byas pa'o / /
yang dag par zhugs pa'i phyir 'di ni shes rab ste /
ji skad bstan pa'i nges par 'byung ba'i bsgrub pa ni pha rol tu phyin pa'i mchog yin te /
de la spyod pa ni zhugs pa'o / /
de dag gis ni rnam pa thams cad mkhyen pa nyid bstan te /
de skad du yang /
sems bskyed pa dang gdams ngag dang / /
nges 'byed yan lag rnam bzhi dang / /
sgrub pa yi yang bzhir gyur pa / /
chos kyi dbyings kyi rang bzhin dang / /
dmigs pa dag dang ched dang ni / /
go cha 'jug pa'i bya ba dang / /
tshogs ni nges par 'byung byas rnams / /
thub pa'i rnam kun mkhyen pa nyid ces gsungs pa yin no / /
gzhung 'dir tshigs su bcad pa rnams kyis nye bar bsdus pa ni gsal bar mdzad pa'i phyir yin te /
stong phrag brgya pa'i don thams cad bsdus pa'i phyir de dang mthun par le'u sbyar bar rigs mod kyis blo dman pa rnams kyis mi rtogs pa'i phyir ma byas te /
de bzhin du stong phrag nyi shu lnga pa dang yang mthun par ma byas so / /
skye bo thams cad kyis bde bar rtogs par bya ba'i phyir ram /
don gcig par shes par bya ba'i phyir brgyad stong pa dang mthun par le'u tha ma'i dbye ba 'dir le'u rdzogs par bdag gis byas so / /
yon tan rin po che sdud pa tshigs su bcad pa las rnam pa thams cad mkhyen pa nyid la 'jug pa'i le'u ste dang po'i bshad pa'o // //
rnam pa thams cad mkhyen pa nyid rtogs pa ni lam yongs su ma shes par ma yin pas lam shes par bstan to / /
de la dang po rten la sogs pa brjod par bya ba'i phyir /
gang zhig ces bya ba la sogs pa gsungs te /
gzugs la sogs pa'i mngon par zhen pa gang zhig mi sbyor bar gnas pa ni chos nyid la gnas par 'gyur ro / /
'di ltar 'od kyis mog mog por mdzad pas rgyud la yod pa'i nga rgyal bcom pa ni rten yin no / /
des yang dag par byang chub kyi sems bskyed pa ni yul so sor nges pa yin no / /
'di na snod min sems can 'ga' yang med / /
ces gsungs pas 'gro ba thams cad kyis sangs rgyas thob par 'gyur te /
'dod chags dang bral ba dang cig shos kyi rnal 'byor pas kyang sangs rgyas nyid thob pas na lam shes pa bsgom pa ni khyab pa yin no / /
bsod nams dang ye shes kyi tshogs yongs su rdzogs par bya ba'i phyir nyon mongs pa thams cad mi spong ba ni rang bzhin no / /
shes rab dang thabs la mkhas pa'i stobs kyis yongs su ma bzung ba'i sems can yongs su bzung ba la sogs pa gang yang rung ba las su bya ba'i 'jug pa yin no / /
dbye ba lnga po'i don med na mi 'byung ba'i phyir chos nyid kyi sgras 'phangs pa yin no zhes rtogs par bya'o / /
gzhan du na lam shes pas rtogs par mi rigs pas de nyid kyi phyir de rtogs pa'i thabs yin pas de dag don gyi dbye ba lnga la gnas pa'o / /
shes rab kyi pha rol tu phyin pa ni lam shes pa'i rang bzhin mchog la spyod pa yin no / /
rten la sogs pa bstan pa'i shugs kyis lam shes pa'i dbang du byas te /
rang gi lam thabs la mkhas pa'i pha rol tu phyin pa'i rab tu rtogs pa thob nas theg pa gzhan gyis 'dul ba'i sems can tha dad pa'i sems can gyi don mngon sum du mi byed par lam rgyu dang bcas pa bstan pa la yongs su mkhas pa'i thabs la mkhas pas lam thams cad byang chub sems dpas yongs su rdzogs par bya'o zhes bstan pa'i phyir nyan thos kyi lam bstan pa'i ched du rtag dang zhes bya ba la sogs pa gsungs te /
de la chos nyid kyis skyes pa 'jig pa'i phyir mi rtag pa'o / /
zag pa dang bcas pas mthun pa ma yin pa'i phyir sdug bsngal ba'o / /
bdag dang gzhan gyis stong pa'i phyir stong pa'o / /
rtag pa nyid la sogs pa de nyid las bzlog par bya ba de gnyis ni dor bar bya ba dang blang bar bya ba yin no / /
gtso bo'i phyir sdug bsngal gyi bden pa bzung ba yin no / /
de bzhin nyid dang de bzhin stong zhes bya ba 'dis ni rab tu 'byed pa'i stobs kyis lhag ma bden pa gsum po'i phyin ci log dang phyin ci ma log pa de gnyis mthun pa'i phyogs dang gnyen po'i rnam pa bsdus pa yin no / /
de la byang chub sems dpas ji ltar goms par bya zhe na /
stong zhes bya ba la sogs pa gsungs te /
gzugs la sogs pa de dag des mi dmigs so / /
'dir rtag pa la sogs pa'i chos kyi gnyen po mi rtag pa la sogs pa'i rnam pa'i bden pa bzhi'i dngos po la dmigs pa nyan thos kyi mthong ba'i lam bskyed pas des mthong bas spang bar bya ba'i nyon mongs pa spong bar byed pa dus ji srid sgom pa gang zhig shes pas phyis lam der ltung bar dogs nas spang ba'i phyir rnam pa de dag mi dmigs pa'i rang bzhin yid la byed do / /
de bas na stong pa nyid kyi bden pas spyir 'bras bu cung zad gang thob pa la yang mi gnas so / /
de nyid kyi phyir dbang po rtul po dang 'bring dang rnon po la mi rtag pa la sogs pa'i rnam pa bsgom pa na rim pa ji lta ba bzhin byang chub rnam pa gsum thob ces nyan thos kyi theg pa las bstan pa'o / /
khyad par nyan thos dang /
rang sangs rgyas dang /
de bzhin gshegs pa'i sar mi gnas shing rnam pa thams cad du nyan thos la sogs pa'i theg pa bstan pa'i rim pas thabs ma yin pa'i phyir des 'dul ba'i sems can rjes su gzung ba'i ched du bdag med pa nyid kyis nyon mongs pa'i sgrib pa spong du 'jug par byed pa yin gyi /
de las byang chub sems dpas kyang rgyal ba'i phyir 'jug pa yin no / /
bden pa yongs su shes pa'i sngon du nges par 'byed pa'i cha yongs su shes pa 'gro bas nges par 'byed pa bstan pa'i phyir /
ji ltar zhes bya ba la sogs pa gsungs te /
ji ltar 'dren pa bcom ldan 'das gnas pa med par spyod pa de ltar de bzhin nyid la sogs pa 'dus ma byas kyi khams kyi de kho na nyid la yang mi gnas so / /
de bzhin du 'dod pa'i khams la sogs pa'i 'dus byas la yang mi gnas shing /
de bas na de la ji ltar snang ba rnams la gnas pa yin no / /
de nyid kyi phyir ji skad bstan pa'i rnam par bsgoms pas nges par 'byed pa yongs su shes pa gnas kyang byang chub sems dpa' gnas med pa nyid gnas yin no / /
gang gi phyir gnas med gnas yin 'di ni rgyal ba de bzhin gshegs pas gsungs so / /
nyan thos kyi lam gyi rjes la rang sangs rgyas rnams kyi lam brjod par rigs mod kyi /
nyan thos las rang sangs rgyas ji ltar khyad par du 'phags /
gang gis na de nyid kyi lam la khyad par gyi ci yod snyam pa'i dogs pa bsal ba'i phyir gang gis sngon thos pa la sogs pa mngon par 'dus byas pas gzhan gyis bstan pa la ltos pa med par rang gi byang chub thob pa ni gcig yin no / /
de bzhin du shes bya'i sgrib pa'i phyogs gcig gzung ba'i rnam par rtog pa spangs pa dang /
sgra brjod pa med par gzhan gyi don byed pa dag gis ye shes zab pa yin te /
gnyis kyi khyad par du 'phags so / /
gzhan du na khyad par du 'phags pa med na lam la khyad par yod par mi rigs pa'i phyir shugs kyis 'phangs pa yin par rig par bya'o / /
de bas na khyad par du 'phags pa'i lam khyad par can rang sangs rgyas kyi lam bstan pa'i phyir gang dag ces bya ba la sogs pa gsungs te /
dper na 'ga' zhig rgya mtshor nub pas pha rol dang tshu rol gyi 'gram mi mthong bas 'gro bar mi nus te /
thabs mi shes pa'i phyir ro / /
de bzhin du 'khor ba'i rgya mtshor nub pa'i skye bos so / /
gang gi phyir mi ldog pa'i phyir bde gshegs ni nyan thos so / /
rang sangs rgyas dang de bzhin chos rgyal 'gyur 'dod pa ni mngon par 'dod pa'o / /
des na 'di la ni lam shes pa ste lam thams cad du yul yin pa'i phyir ro / /
chos la rtogs pa'i bzod pa 'di la ma brten par sangs rgyas thob par mi nus te /
mngon par 'dod pa'i don mi thob ces bya ba'i don te gzhan du 'thob pa med ces bya ba'i don to / /
'dis gzhi khyab pa'i don du bstan pa 'dis ni rang sangs rgyas kyi lam gyi dbang du byas pa de bstan par 'gyur ro / /
gzung bar rtog pa 'ba' zhig sngangs pa'i rang sangs rgyas kyi lam gang gis khyad par du 'phags pa de'i rang bzhin kho na lam shes pa ma yin gyi /
'on kyang nyan thos la sogs pa'i lam gyi rang bzhin yang yin no / /
gzung ba med pas de 'dzin med ces bstan pa'i phyir ro / /
'dzin pa'i rnam par rtog pa ci 'dra bas chos 'dzin pa rang sangs rgyas su rtogs she na /
chos 'chad pa zhes bya ba la sogs pa gsungs te /
'dir chos 'chad pa dang nyan dang bshad bya gang yin pa sgyu ma lta bu yin te /
'dir dgos pa ni de lta bu'i dngos po'i chos te /
gang gi phyir rang gi mtshan nyid dngos po'i bdag rgyur rung bas 'dzin par byed par rnam par mi rtog pa'i shes pa ni rang gi mtshan nyid 'bras bu skye bas de med na med pa yin mod kyi /
gzung ba'i rnam par rtog pa bkag pa na yang gzugs la sogs pa la 'dzin pa'i rnam par rtog pa'i shes pas rang gi rgyud la bag chags gzhag pa sad pa las skye ba'i phyir bzung ba'i rnam par rtog pa las nges 'byung zhes bya ba'i nges pa med do / /
gang gi phyir rang sangs rgyas gang gis gzhan la 'chad pa nye bar mtshon pa yin pa'i phyir mi 'chad pa yang ste /
gzugs la sogs pa rnam par mi rtog pas bzung ba'i rjes la 'dzin pa'i rnam par rtog pa zhes pa nyan pa dang 'dzin par byed de /
de bzhin du gang mnyan pa dang ldan pa dag nyan pa ste /
de dag thams cad kyang rdzun pa snang ba'i rang bzhin 'dzin pa'i rnam par rtog pa dang bral ba'i chos 'dzin pa'ang sgyu ma lta bu /
chos de 'chad pa dang nyan pa yang sgyu ma lta bur rig par bya'o / /
de bas na 'dzin pa'i rnam par rtog pa ma spangs pa'i rigs pa /
'dis yang rang sangs rgyas kyi lam gyi rang bzhin du gyur par blta'o / /
rnam pa gang gis chos sgyu ma lta bur bstan pa ni rang bzhin bkag nas de kho na nyid du yod par rtogs zhes zer na /
'bras bu thob ces bya ba la sogs pa gsungs te /
de la 'bras bu gang zhig dang po la sogs pa la gnas pa'i gang zag brgyad po ni 'bras bu 'thob pa'o / /
tshogs na spyod pa dang /
bse ru lta bu 'ang rang sangs rgyas su mtshungs pas rkyen rgyal lo / /
longs spyod rdzogs pa dang /
sprul pa'i sku gnyis po dag gis 'jig rten mgon gyi dbye ba rnam pa gnyis so / /
rim pa ji lta ba bzhin du don du sbyor bas mkhas pa dang gsal ba ste /
phul du byung ba'i shes rab phun sum tshogs pas mkhas gsal te yang dag par rdzogs pa'i sangs rgyas mngon sum du byas pa bzhin no / /
yang gang gis chos kyi sku thob pa ni mya ngan las 'das pa ste /
rim pa ji lta ba bzhin du rang dang gzhan gyi don la sbyor ba ni mkhas rig go / /
yang na mkhas pa rnams kyi nang nas shes rab phul tu byung ba phun sum tshogs pa ni mkhas rig go / /
yang dag par rdzogs pa'i sangs rgyas mngon du byed pa de dag thams cad ni 'das ma thag tu bstan pa'i rnal 'byor pas kun rdzob tu blang bar bya ba gnyen po sgyu ma lta bu'i rang bzhin yin te /
rten cing 'brel par 'byung ba nyid la sogs pa'i gtan tshigs rnams kyis bstan pa'i phyir chos kyi rgyal po yang sgyu ma lta bur rtogs par bya ba yin na gzhan lta ci smos te de bzhin no / /
gang gi brda cung zad grub pas don ma grub pa sgrub par byed pa'i dpe sgyu ma lta bu bstan pas de'i tshe yang nyes pa cung zad kyang med do / /
ci 'dra ba la mkhas pa'i gang zag rang sangs rgyas kyi theg pa'i snod du 'gyur ba bstan pa'i phyir /
gang zag bzhi po zhes bya ba la sogs pa gsungs te /
de la shes rab 'bring gi lta ba dang ldan pa kun rdzob dang don dam pa'i dbye ba yongs su shes pa'i mkhas pa ni rgyal sras so / /
dang por nges par 'byed pa'i cha dang mthun pa thob pa nyid kyis rang sangs rgyas kyi byang chub thob par nges pa ni phyir mi ldog pa ste gnyis pa'o / /
thams cad kyis mchod par 'os pas na dgra bcom pa ste / /
mthong ba'i lam la sogs pa de nyid kyis bzung ba'i rnam par rtog pa spangs pas rim pa ji lta ba bzhin du dri ma bsal ba dang /
de nyid kyi chos nyid mngon sum du byas pas the tshom med pa'i phyir som nyi spangs pa ni gsum pa'o / /
dge ba'i bshes gnyen gyis yongs su bzung ba ni bzhi pa'o / /
gang zag bzhi po de dag rang sangs rgyas kyi rigs can yin pa'i phyir 'di la skrag par mi 'gyur ro / /
de dag gi rten bstan to / /
ji ltar rang sangs rgyas kyi lam byang chub sems dpas goms par bya ba bstan pa'i phyir /
byang chub sems dpa' zhes bya ba la sogs pa gsungs te /
nyan thos rnams bsgom pa ji lta ba bzhin du dngos po thams cad rten cing 'brel par 'byung ba rtogs pas rang sangs rgyas kyi mthong ba'i lam bskyed do / /
nyon mongs pa spong ba yang de bzhin no / /
shes rab 'bring gi stobs kyis chos nyid lhag pa mthong ba nyid ji skad bstan pas khyad par du 'phags pa dang ldan zhing shes bya'i sgrib pa bzung bar rtog pa phyogs gcig spong ba dus ji srid bsgom pa shes pa nyid kyis phyis de'i lam du ltung ba spang ba'i phyir chos thams cad stong pa nyid yid la byed do / /
de ltar mi dmigs pas rang sangs rgyas kyi theg pa la spyod pa ni byang chub sems dpa' mkhas rig ste /
dgra bcom pa ni spangs pa phun sum tshogs pa la yang mi bslab bo / /
thams cad mkhyen pa nyid ched du sangs rgyas la dmigs nas de'i thabs bdag med pa la goms par byed pa ni chos rjes su slob ste /
byang chub sems dpa'i lam shes pa la slob pa'o / /
gang zhig mi slob pa ni shes rab dang thabs la mkhas pa'i stobs kyis yongs su bzung bas go rims bzhin mi slob pa'o / /
de nyid kyi phyir phyin ci ma log par rtogs pa ni de slob pa yin no zhes bya ba'i don to / /
nges par 'byed pa'i cha yongs su shes pa des ji skad bstan pa'i rang sangs rgyas kyi lam yongs su shes par 'gyur bas nges par 'byed pa bstan pa'i phyir /
gzugs 'phel zhes bya ba la sogs pa gsungs te /
de la sbyin pa'i rang bzhin brjod pa ni gzugs tsam yin te /
nye bar len pa'i phung po lnga'o / /
'phel ba ni bsags pa'o / /
yongs su nyams pa ni bsags pa med pa'o / /
yongs su bzung ba ni rten par byed ces bya ba'i bar du'o / /
ji skad bstan pa bsgoms pas nges par 'byed pa yongs su shes pa ni slob pa ste /
'jug par byed pa'o / /
gang la byang chub sems dpa' ni mi slob cing 'dor bar byed de /
nye bar len pa'i phung po lnga po 'phel ba dang nyams pa yongs su 'dzin pa la mi slob ste /
blang bar bya ba sna tshogs pa'i chos dran pa nye bar gzhag pa la sogs pa rnams yongs su mi 'dzin cing de nyid kyi phyir thams cad mkhyen pa nyid sangs rgyas kyis yongs su mi 'dzin te /
sems kyis kyang rten par mi byed de 'ching ba yin pa'i phyir ro / /
de lta bus nges par 'byung ngo zhes bstan par 'gyur ro / /
de lta bu la 'dir slob ste goms pa zhes pas bcom ldan 'das rnam pa thams cad mkhyen pa nyid de /
rim gyis bya ba ni tshig gi lhag ma'o / /
lhag ma nyon mongs pa spong ba ni sngar bstan pa'i lam gyi ngo bo la mngon du phyogs pas yang dang yang du dmigs pa ni bsgom pa'i lam du bzhag pa yin pa'i phyir mthong ba'i lam yongs su shes pa nyid kyis de yongs su shes par grub pa de bas na byang chub sems dpa' mthong ba'i lam yongs su shes pa'i phyir nyan thos la sogs pa dang 'brel pa'i bsgom pa'i lam logs shig tu ma brjod par shes par bya'o / /
ji lta bur gyur pa'i rgyal ba'i sras kyis mthong ba'i lam thob pa'i stobs kyis rang gi lam la dbang du gyur pa thob pa de las gzhan pa'i theg pas 'dul ba'i sems can rjes su 'dzin pa ni lam gnyis las yongs su rgyal ba yin pa'i phyir de'i rjes la tshe 'di'i yon tan la sogs pa dang ldan par rjes su gdams par bya ba'i mthong ba'i lam bsgrub pa'i phyir /
gzugs ni zhes bya ba la sogs pa gsungs te /
gzugs ni shes rab ma yin te de bzhin nyid yin no / /
gzugs la shes rab med de /
rnam par shes pa la sogs pa yang shes rab med do / /
shes rab la yang de bzhin no / /
'on kyang nam mkha'i khams dang mtshungs par de dag gis stong ste /
gzugs la sogs pa rigs pas ma bskyed pa'i phyir chos thams cad rten dang brten par tha dad pa'i mtshan nyid med de /
khyad par dang sna tshogs pa'i rang bzhin du med ces bya ba'i bar du'o / /
de skad du /
cha shas sgro 'dogs ji snyed pa / /
de bsal phyir na nges pa dang / /
sgra yang de snyed kho na des / /
de dag spyod yul tha dad can / /
zhes gsungs pa yin no / /
de ltar bsgoms pas mthong ba'i lam 'jig rten pa'i chos kyi mchog gi rjes thogs la mi dmigs pa'i ting nge 'dzin shes rab mtshungs par ldan pa des nyon mongs pa brgyad cu gnyis spong bar byed pa skye ba yin no / /
de ltar na 'phags pa'i bden pa bzhi'i rnam pa'i bye brag gis rim pa bzhin bsgom par grags pa ji lta zhe na /
dmigs pa zhes bya ba la sogs pa gsungs te /
de la yongs su shes pa tsam nyid sdug bsngal gyi bden pa ste dmigs pas so / /
dngos po thams cad 'byung ba'i rgyu yin pa'i phyir dngos por mngon par zhen pa spang bar bya ba yin pas na kun 'byung gi bden pa yin te sems can gyis so / /
mngon sum du bya ba yin pas na 'gog pa'i bden pa ste nam mkha'i khams kyis so / /
yon tan thams cad 'byung ba'i phyir chos rnam par 'byed pa ni lam gyi bden pa yin pas shes rab kyis so / /
pha mtha' med ni sngon dang phyi ma'i mtha' dang rgyu dang 'bras bu zhes bya ba'i bar du'o / /
yongs su rdzogs par yod pa'i dus ni pha rol lo / /
pha mtha' med ni sgyu ma lta bur med pa'o / /
gang la rang bzhin yod pa ni rang bzhin te /
de ni pha mtha' med de /
rgyu dang 'bras bu'i rang bzhin spangs zhes bya ba'i bar du'o / /
'dis 'gro ba'i rang bzhin mkhyen pa'i phyir 'jig rten mkhyen pa ste /
de bzhin gshegs pa rnams kyis ji ltar snang ba'i bden pa la'o / /
de dag gi rang bzhin gang la yod pa de ni gang gi phyir rigs pas pha mtha' med pa'o / /
de bas na rten cing 'brel par 'byung bar smra ba'i phyogs bdag med pa'i rnam pa gcig gis chos thams cad mnyam par bsgom pa dang /
dngos por smra ba'i phyogs nyan thos kyi theg pa la sogs pa bden pa mi rtag pa'i rnam pa'i bye brag bsgom pa yin par rnam par gzhag ste /
rtag pa la sogs pa'i chos gzhan sgro btags pa srid pas de'i phyir 'gal ba med do / /
dngos por smra ba'i phyogs la ci'i phyir mi rten ce na /
'du shes zhes bya ba la sogs pa gsungs te /
'jig rten la grags pa'i gzugs la sogs pa de dag ni gang zhig ming tsam ste /
'di dag thams cad ming tsam ste / /
'du shes tsam la rab tu gnas / /
brjod pa las ni gzhan gyur pa / /
brjod par bya bar rab tu brtags / /
zhes gsungs pa'i phyir ro / /
'dren pa ste 'gro ba'i bla mas btags pa tsam du'o / /
tsam gyi sgras rnam pa gzhan gcod par byed de /
ming tsam du yongs su bsgrags so / /
de bas na ming btags pa yin par shes nas bdag med pa'i rnam pa bsgoms pas gang zhig mthong ba'i lam gyis spang bar bya ba'i dngos po de ma thag pa'i lam gyi stobs kyis spangs pa phun sum tshogs pa'i pha rol tu 'gro ba yin no / /
thob par bya ba'i dngos po thob pa ni rnam par grol ba'i lam gyi stobs kyis yin te /
ye shes phun sum tshogs par 'gro zhing 'du shes dang bral ba thob pa de nyid kyi phyir dor bar bya ba dang blang bar bya ba mngon sum du byas nas pha rol tu phyin te /
rang bzhin phyin ci ma log par rtogs pa'i pha rol tu phyin pa ni 'dir mthong ba'i lam la gnas par 'gyur gyi gzhan phyin ci log gi rang bzhin la mi rten to / /
don dam par bsgom pa rgyu dang bcas pa yod pa'i phyir phyin ci log gi rang bzhin yod do zhe na /
gal te zhes bya ba la sogs pa gsungs te /
gal te gang+gA'i klung gi bye ma snyed du bcom ldan 'das bzhugs te yod pa yin no zhes yod pa'i sgra yongs su bsgrags kyang gtso bos kyang mi spyod na /
skye bo'i tshogs gzhan gyis kyang de bzhin du yod do zhes bya bar spyod pa lta ga la yod de yod mi srid pas rgyu med pa la sogs pa'i nyes pa dang bral ba'i phyir gzod ma nas nyes pa med pas shin tu dag pa yin no / /
gzhan gang las rgyur gyur pa de sgrub par byed pa'i tshad ma med pa'i phyir yod pa skye bar ga la 'gyur /
de bas na dngos po yod pa zhes bya ba phyin ci log gi rang bzhin yin pa'i phyir sngar ji skad bstan pa de ltar shes rab pha rol phyin mchog ni mthong ba'i lam gyi bdag nyid do / /
spyod pa ni bdag med pa'i rnam pa gcig pa'i chos thams cad khyad par dang bral ba la rjes su gnas shing rtogs so zhes bya ba'i bar du'o / /
de lta bur gyur pa nyid kyis mthong ba'i lam bsgom pa ni sngon gyi de bzhin gshegs pas lung bstan pa thob par 'gyur zhes nye bar bsdu ba'i phyir /
gang tshe zhes bya ba la sogs pa gsungs te /
gang gi tshe pha rol tu phyin pa mchog dang ni ji skad bstan pa'i lam gyi rang bzhin bsgom pas rtogs pa thob pa de'i tshe nga lung bstan par gyur te /
sngon gyi bcom ldan 'das mar me mdzad kyis dngos po thams cad ji lta ba bzhin du rtogs pas na khyod ma 'ongs pa'i dus su sangs rgyas su 'gyur ro zhes gsungs so / /
phan pa dang bde ba dang mthun pa'i phyir mthun par smra bar gyur par rgyal bas gsungs so / /
rnam pa thams cad mkhyen pa nyid du bstan pa'i mthong ba'i lam la sogs pa'i lam sngar bstan pa'i rigs pas lam shes pa nyid logs shig tu rnam par gzhag go / /
der bstan pa'i nges par 'byed pa mthong ba'i lam 'di'i yin par gzung bar bya'o / /
yon tan rin po che sdud pa tshigs su bcad pa las brgya byin gyi le'u ste gnyis pa'i bshad pa'o // //
mthong ba'i lam gyi rjes la bsgom pa'i lam brjod par bya ba yin mod kyi /
brjod par bya ba nyung ba'i phyir dang /
'bras bu la gzhol bas gdul bya 'jug par bya ba'i phyir bstan te /
shin tu rnam par bsgom pa'i lam gtso bo yin pas de byed pa'i lam bstan pa'i phyir /
shes rab pha rol phyin pa zhes bya ba la sogs pa gsungs te /
shes rab kyi pha rol tu phyin pa ni 'dir bsgom pa'i lam gyi rang bzhin gang la ste /
de'i bdag nyid la sbyor zhing gnas pas 'gro ba skyob pa ni mgon po ste /
'jam dpal la sogs pa'i byang chub sems dpa'o / /
'di la gang zhig rtag tu ni thams cad du'o / /
gzhung dang don 'dzin pa dang /
thos pa dang /
bsams pa dang bsgoms pa'i rang bzhin gyi shes rab ni chub par byed pa'o / /
chos nyid 'jig par byed pas dngos por mngon par zhen par byed pa ni dug go / /
sreg pa'i bdag nyid yin pa'i phyir 'dod chags ni me'o / /
zug rngu'i bdag nyid yin pa'i phyir mtshon ni zhe sdang ngo / /
gti mug gis grang ba dang dro ba med par byed pas chu'o / /
mi tshugs pa ni bsgom pa'i lam gyis shin tu mnyam par byas nas kun tu mi spyod pa'o / /
rnam pa gzhan yang rigs pas phyi'i yang dug la sogs pas mi tshugs shing mi nus par rtogs par bya'o / /
de bzhin du bdud dang bdud kyi sde ni de'i 'khor te phyogs so / /
bdud kyi glags te nyes pa dang bug pa mi rnyed de /
gang gi skabs bzung bas kyang gnod par mi 'gyur ro / /
byed pa'i rjes la bsgom pa'i lam brjod par bya ba yin pas de yang zag pa dang bcas pa dang /
zag pa med pa'i bye brag gis rnam pa gnyis so / /
de la zag pa dang bcas pa yang mos pa dang /
yongs su bsngo ba dang /
rjes su yi rang ba yid la byed pa'i mtshan nyid kyi dbye bas gsum du 'gyur ro / /
zag pa med pa yang sgrub pa dang /
rnam par dag pa'i dbye bas rnam pa gnyis su 'gyur ro / /
de la dang po mos pa yid la byed pa zag pa dang bcas pa ni yang dge ba'i chos rnams mngon par 'du byed de /
gser gyi [(]sgram [,]sgrom [) bu 'byung khungs nas thob pa bzhin du yongs su rdzogs pa'i rang bzhin spyir ji lta ba bzhin du mos pas mthong ba'i dge ba'i chos la dmigs pa dang ldan pas dgos pa ma lus pa 'dus pa'i gtso bo shes rab kyi pha rol tu phyin pa'i yul la mos pa dang /
dri ba la sogs byed pa ni bsod nams mang po la sogs par bstan to / /
de yang rang gi don dang /
rang dang gzhan gyi don dang /
gzhan gyi don dang gsum las nga'o snyam pa'i nga rgyal gyi bag chags ma spangs pa'i phyir rang gi don du mos pa yin no / /
de bstan pa'i phyir la las zhes bya ba la sogs pa gsungs te /
mya ngan las 'das pas 'dul ba'i sems can rjes su gzung ba'i phyir sprul pa'i sku nye bar bstan nas /
de bzhin gshegs pa'i mya ngan las 'das pa'i mchod rten la byed de /
sems can gang yang rung ba zhig gis mu sa la gar+b+ha dang /
bai DUR+Ya dang /
gser dang /
dngul dang /
shel dang /
mu tig dmar po dang /
asma gar+b+ha dang bdun te /
rin chen sna bdun las byas shing mchod rten la ste /
rim pa bzhin du rin po che sna bdun gyi rang bzhin dpe gang+gA'i klung gi de bzhin gshegs pa'i mchod rten bgyis shing 'jig rten gyi khams bye ba phrag stong bkang ste /
des mchod rten byas nas mchod pa byed ces bya bar 'brel to / /
rim pa de bzhin du sems can ji snyed pas /
zhing bye ba mtha' yas par yongs su rtag par bzung nas zhes bya bar 'brel to / /
mchod rten de snyed byas te /
de dag thams cad kyis mchod pa byed pa las gzhan mi byed par lha'i me tog la sogs pa rnams kyis bskal pa dus gsum du yang dang yang du 'am phyis kyang lhag par mchod la /
yang 'gro ba gzhan gang zhig gis rang gi don phun sum tshogs pa'i ched du mos pa bskyed de /
sna tshogs pa'i gzugs kyis don byed pa ni rnam 'dren te /
bcom ldan 'das dang /
gnas dang gnas ma yin pa mkhyen pa'i stobs la sogs pa dang 'brel pa ni stobs bcu pa ste /
de las 'di 'byung bar 'gyur te /
gzhung gi bdag nyid bde bar gshegs pa'i yum 'di glegs bam la bris te /
gzhung dang don 'chang bar byed cing me tog la sogs pas mchod cing bsti stang byed gyur na /
bsod nams kyi yul gyi bye brag de bzhin du bstan to / /
rnal ma'i don nye bar bsdu ba'i phyir /
mchod rten byas zhes bya ba la sogs pa gsungs te /
sngar bstan pa'i mchod rten la mchod pa byas pa ci 'dra ba'i bsod nams kyi phung po yongs su bzung ba des kyang ni snga ma la mchod pa'i bsod nams cha phra ba'i char mi phod do / /
de lta bas na shes rab kyi pha rol tu phyin pa la de bzhin du rang gi don 'dod pas mos pa bskyed par bya'o zhes bstan par 'gyur ro / /
de'i rjes la bdag dang gzhan mnyam pa'i phyir bdag dang gzhan gyi don du mos pa yin te /
de bstan pa'i phyir rgyal ba'i zhes bya ba la sogs pa gsungs te /
gang dag phyogs bcu rnams su bstan pa nub par gyur pa'i phyir 'das pa'o / /
gang bstan pa ma byung ba'i phyir ma 'ongs pa'o / /
gang yang bstan pa gnas pa ni 'jig rten mgon te /
de dag thams cad kyis rig sngags chen mo 'di la bslabs pas phyin ci log gi bag chags kyi sgrib pa thams cad dang nad rnams nye bar zhi bar bstan to / /
bla na med pa'i rig sngags kyis 'dren par gyur to / /
'gyur ro / /
gyur pa de bas na shes rab kyi pha rol tu phyin pa 'di ni bcom ldan 'das zhes bya bar 'brel to / /
mya ngan ni sdug pa dang bral ba la sogs pas sems gdungs pa'o / /
sdug bsngal ni bzod par dka' ba lus kyi tshor ba'o / /
chos ni nad kyis ngag 'chol ba'o zhes byed na gsal ba'o / /
sems can khams mang ni 'gro ba ma lus pa sangs rgyas thob par byed ces bya ba'i bar du'o / /
gal te de bzhin gshegs pa kho na bskyed pa'i don byed na byang chub sems dpa' ma yin no zhes /
gang dag ces bya ba la sogs pa gsungs te /
byang chub sems dpa' gang dag spyad par bya ba'i sbyin pa la sogs pa spyod pas sems can la phan pa'i rang bzhin dang brtse ba'i phyir snying brtser byas pa'o / /
de dag gis kyang rig sngags 'di la bslabs nas mkhas pa thob pa ste byang chub la reg go / /
gang yin pa'i bde ba 'dus byas pa ni lha la sogs pa rnams kyi'o / /
'dus ma byas kyi bde ba ni nyan thos rnams kyi'o / /
de kun 'di las 'byung bas ma'o / /
bde ba de kun 'di las 'byung bar rig par bya'o / /
de bas na de dag gi don byed par bstan par 'gyur ro / /
yang ji ltar gcig gis du ma'i ngo bo byed ce na /
sa bon zhes bya ba la sogs pa gsungs te /
sbung ma la sogs pa'i sa bon sa la btab pa na nyams pa la sogs pa med pas gnas pa rim gyis 'byung bar 'gyur te /
gzhan yang shing gcig las lhan cig byed pa'i tshogs pa rnyed nas rnam pa mang po'i gzugs dag 'bras bu'i rnam par rab tu skye'o / /
dpe de bzhin du lhan cig byed pa'i bye brag gi dbye bas de bzhin du gcig gis kyang rgyal ba de bzhin gshegs pa du ma'i don byed par dgongs so / /
sangs rgyas de dag gi yang byams pa la sogs pa dang po'i rgyu nyid ma yin nam ji ltar yum gcig gi rgyu nyid yin par smra zhe na /
pha rol phyin lnga zhes bya ba la sogs pa gsungs te /
byams pa la sogs pa spyir ji snyed yod pa byang chub thob par byed pa nyid goms par byed pa ni byang chub sems dpa'i yon tan no / /
khyad par du ni pha rol tu phyin pa lnga po sbyin pa la sogs pa'i chos ji snyed pa gang gi phyir de dag kun kyang shes rab pha rol phyin las skyes te /
byed pa po dang /
las dang /
bya ba mi dmigs pas phyin ci ma log par gyur pa de bas na de nyid gtso bo yin no zhes bya ba'i don to / /
de dag gi yang rjes su 'brang ba ma yin nam gang gi phyir de skad smra zhe na /
'khor lo zhes bya ba la sogs pa gsungs te /
ji skad du /
gser dngul zangs lcags 'khor lo can / /
de dag gling gcig gling gnyis dang / /
gsum dang bzhi la mas rim bzhin / /
zhes gsungs pa'i 'khor los sgyur ba bzhi las gang yang rung ba la rgyal po gzhan yang 'khor los sgyur ba gang nas 'gro ba'i lam nas 'gro zhing 'dud par byed de /
de nyid kyi bsod nams kyi dbang gis skyes pa'i 'khor lo rin po che la sogs pa bdun dang dpung ste glang po che la sogs pa'i tshogs kun no / /
gang de bzhin du phyin ci ma log pa'i rang bzhin gyi lam shes rab kyi pha rol tu phyin pa rgyal ba rnams kyi ste /
'gro bas bdag med pa rtogs pa rgyud la rnal 'byor gyis bskyed de /
de'i dbang gis byung ba ma yin pa'i phyir yon tan kun te /
byams pa la sogs pa phyin ci ma log pas rang bzhin 'dzin pa'i phyir chos so / /
yang dag pa la mngon du phyogs pa bskyed de /
de bas na phyin ci ma log pa'i shes pa sngon du 'gro zhing de nas chos thams cad 'gro'o / /
yul ni gang cung zad cig gi rjes su mi 'gro ste /
skyed par mi byed pa'i phyir ro / /
de bas na rnam pa thams cad du rang dang gzhan gyi don 'dod pas yum la 'dod pa bskyed par bya'o zhes ston par 'gyur ro / /
yon tan rin po che sdud pa tshigs su bcad pa las pha rol tu phyin pas dpag tu med pa'i phan yon 'dzin pa dang mchod rten la bkur sti bya ba'i le'u ste gsum pa'i bshad pa'o // //
de nas de'i rjes la bdag gi rang bzhin du 'gro ba rnams byas pa'i phyir gzhan gyi don du mos pa yin te /
de bstan pa'i phyir /
rgyal ba zhes bya ba la sogs pa gsungs te /
de dag cha gnyis bzhag pa las /
kau shi ka khyod cha gang len zhes rgyal bas dri ba rmas pa dang /
gang gi rgyal ba'i sku gdung gis dog sa thams cad khyab par gtams te rtse mo byur bur bgyis pas gang+gA'i klung gi bye ma snyed kyi sangs rgyas kyi zhing char gzhag pa'i tshe shes rab kyi pha rol tu phyin pa cha 'di nyid len to zhes gsol ba'i tshigs su bcad pa'i don yin no / /
de bzhin gshegs pa'i sku gdung len pa la ma gus pa gang gi rgyu yin zhe na /
lan du ci slad ces bya ba la sogs pa gsungs te /
de bzhin gshegs pa'i sku gdung la mi gus pa bdag ma lags te /
'on kyang rgyal po la nye bar brten pa'i mis de'i mthus rnyed pa thob ste de'i ljongs kyi yul pa thams cad kyis mchod pa ltar /
shes rab kyi pha rol tu phyin pa la nye bar brten nas chos mthar thug pa sangs rgyas nyid kyi rgyu yin pas de'i dbang gis khams gsum pa thams cad kyis mchod pa gnyis so / /
de lta bas na shes rab kyi pha rol tu phyin pas yongs su bsgos te /
bdag nyid chen po'i rnal 'byor gyis bsten pas de'i phyir sku gdung srog chags rnams kyis mchod de /
de lta bu'i shes rab kyi pha rol tu phyin pa chen po bsten par byas pas yin no / /
gal te de lta yin na bcom ldan 'das mya ngan las 'das pas rten med pa'i phyir mi mchod do snyam pa la nus pa yod par dpe sngon du 'gro ba bstan pa'i phyir /
nor bu rin chen zhes bya ba la sogs pa gsungs te /
dper na nor bu rin po che mi ma yin pa sel ba la sogs pa'i yon tan thams cad dang ldan pas de nyid kyi phyir rin thang las 'das pas rin thang med par thob bo / /
gab tse gang du sbas pa'i gab tse de la nor bu rin po che de'i mthus phyag bgyi bar 'os so / /
de gab tse las phyung bar gyur pa de ni rin po che ston pa'i gab tse las reg par dga' ba dang lta ba la sogs pa ste /
kyang gi sgra ni gab tse la yang ngo / /
yon tan thams cad kyi rgyu yin pa'i phyir yon tan gyi rang bzhin nor bu rin po che de'i yin pas na lags so / /
de bzhin du de dang 'dra bar shes rab pha rol phyin mchog yon tan gyis bcom ldan 'das mya ngan las 'das par khas blangs par yum gyi mthus ring bsrel gyi skal ba dang ldan pa la cho 'phrul gyi sems dang ba'i rgyu yin pa'i phyir rgyal ba'i ring bsrel te /
ring bsrel yongs su brtags pa'i mdo'i mtshan nyid dang ldan pas mchod pa brnyes so / /
de lta bas na gang zhig rgyal ba'i yon tan gzhan gyi don la mos pa yongs su 'dzin par 'tshal ba des shes rab kyi pha rol tu phyin pa bris pa la sogs pa la mngon par sbyor bas blangs nas gnod pa thams cad zhi bas na 'di ni thar pa lags te mya ngan las 'das pa zhes bya ba'i bar du'o / /
de dag gis gzhan gyi don la mos pa bstan nas /
ci ste sbyin pa la sogs pa'i pha rol tu phyin pa gzhan la yang mos pa yod pa ma yin nam ci'i phyir rgyal ba skyed ma nyid kho na gtsor byas nas mos pa rnam pa gsum du bstan ce na /
sbyin pa sbyin pa zhes bya ba la sogs pa gsungs te /
gang gi phyir byed pa po dang /
las dang bya ba'i bye brag gi dmigs par sbyin pa la sogs pa'i rang bzhin la dang por 'jug pas sngon du 'gro ba shes rab ste /
de ltar tshul khrims bzod pa brtson 'grus bsam gtan de bzhin no / /
sngar bshad pa'i yang gi sgra 'dir yang sbyar bar bya'o / /
dge chos ni sbyin pa la sogs pa'o / /
chud mi gson pa ni nyan thos la sogs pa'i byang chub tu mi bsngo bas yun ring du gnas par bya'o / /
yongs su 'dzin pa ni mi dmigs pa yin no / /
rgyu mtshan ni tshul gcig ste /
de'i snying po can yin pa'i phyir bsdus pa goms par byas /
sems bskyed pa la sogs pa'i chos thams cad kyang nges par byas nas snang ba ste mngon sum bzhin no / /
de bas na de la mos pa rnam pa gsum bstan to / /
de'i phyir shes rab kyi pha rol tu phyin pa la mos pa ni khyad par med pa thams cad la yin te /
dpe sngon du 'gro bas bstan par bya ba'i phyir /
dper na zhes bya ba la sogs pa gsungs te /
dper na 'dzam bu'i gling na shing mang bye ba stong rim pa bzhin du rgyu dang 'bras bu rnam pa sna tshogs pa rnam pa du ma gzugs mtshan nyid mi mthun pa mang po'i rang bzhin no / /
gang gi tshe grib ma zhes grangs su brjod pa 'ba' zhig tu 'gro zhing rab tu 'thob ste /
grib ma de yang sna tshogs pa med pa'i phyir sgra tha dad pa yang med de /
khyad par med par grib ma ma yin pa gzhan las ldog pas grib ma tsam mo / /
de bzhin du shes rab kyi pha rol tu phyin pas 'khor gsum rnam par dag par phyin ci ma log pa'i rang bzhin gzhan du yongs su spong ba yin no / /
lnga ni sbyin pa la sogs pa'i pha rol tu phyin pa'o / /
rgyal ba ni rnam pa thams cad mkhyen pa nyid de /
sangs rgyas nyid du mtshon par gyur pa'i yongs su bsngo ba yid la byed pas yongs su bsngos na sbyin pa la sogs pa de dag pha rol tu phyin par 'gyur te /
rgyal ba'i zhes bya ba snga ma dang 'brel to / /
rnam pa gnyis kyis sbyin pa la sogs pa lnga pha rol tu phyin pa yin te /
shes rab 'phel ba ni gtso bo don dang mthun pa'i phyir pha rol tu phyin pa ste /
drug pa ni rab tu grags pa yin no / /
gtso bo shes rab kyi pha rol tu phyin pa ma yin pa rnam par bcad pa'i phyir pha rol tu phyin pa zhes ming du brjod de /
sna tshogs pa'i khyad par spangs te tshul gcig pas rang bzhin gcig par 'gyur ro / /
'gyur ba byang chub kyi ngo bor ro / /
de bas na phyin ci ma log pa'i chos nyid gsal bar byed pa'i phyir yum gang yin pa nyid 'dri ba la sogs pa'i bsam pas yongs su dag pas de nyid thams cad du gnas par gyur pa yin no / /
yon tan rin po che sdud pa tshigs su bcad pa las yon tan yongs su brjod pa'i le'u ste bzhi pa'i bshad pa'o // //
mos pa 'di gsum gyi bcos ma'i nyes pa spang ba ni goms pa yin par shes nas bcos ma spang ba'i phyir rjes su 'gro ba'i sgo nas bstan pa ni byang chub sems dpa' zhes bya ba la sogs pa gsungs te /
byang chub sems dpa' gang zhig gis kun brtags pa'i gzugs mi rtag pa dang gang zhig rnam par brtags pa'i gzugs la sogs pa'i skad cig gzhan du mi gnas pas mi rtag pa dang /
chos nyid kyi gzugs kyi bdag nyid gzung ba dang 'dzin pa dang bral bas mi rtag pa'o zhes mos pas mos par bya zhing gsal bar byed na de bcos ma ste skabs kyi don spangs nas spyod ma ste /
dngos po'i rang bzhin rab tu mi shes pa'i phyir ro / /
gang gi phyir chos rnams sgyu ma lta bur khong du chud pas skye bo mkhas pas nam yang chos rnams 'jig par mi byed /
'jog par mi byed de /
dngos po 'di dag brdzun pa'i phyir ro / /
ldog pa'i sgo nas bstan pa'i phyir gang la zhes bya ba la sogs pa gsungs pa la gang na ni dngos po ste /
chos nyid la mos pas gzugs min tshor ba min te mi dmigs so / /
'on kyang chos thams cad de kho na nyid du ma skyes shing rang bzhin gyis stong par shes pa de ni de dag ste /
shes rab kyi pha rol tu phyin pa mchog la spyod pa yin te /
yang dag par mos pas bcos ma spangs zhes bya ba'i bar du'o / /
de nas de'i rjes la mos pa gsum sgom par byed pa'i byang chub sems dpa' gong nas gong du 'jug cing spro bar bya ba'i phyir yang dag par yod pa'i yon tan brjod pa ni rim pa bzhin du bstod pa dang /
bkur ba dang /
bsngags pa sangs rgyas la sogs pa mdzad do / /
zhes ston pa la sogs pas bstan par bzhed nas /
la las zhes bya ba la sogs pa gsungs te /
la las gang+gA'i klung gi bye ma snyed kyi sangs rgyas kyi zhing rnams kyi sems can ji snyed pa kun dgra bcom pa nyid la bkod pa bas /
gang gis shes rab kyi pha rol tu phyin pa 'di lta ste gzhung gi bdag nyid la mos par byed pa gang yang rung ba la yi ger bris te /
sems can gzhan rnams la glegs bam byin na de bas 'di bsod nams rab tu mang po skye ste /
snga ma'i don byed pa las khyad par du 'phags so / /
gang gis glegs bam tsam byin pas bsod nams khyad par du 'phags she na /
lan du ci phyir zhes bya ba gsungs te /
tshigs su bcad pa 'dir rim pa gzhan du sbyar te /
shes rab kyi pha rol tu phyin pa 'dir mnyan pas nyan thos kyi rang gi rnam par grol ba dang /
rang sangs rgyas kyi rang gi byang chub dang /
de bzhin gshegs pa'i sangs rgyas te bsam pa dang bsgom pas myur du reg go / /
'di ltar glegs bam ni 'dir yul yin te /
blangs nas de la bslabs pas mu stegs can ngan pa smra bas zil gyis mi gnon pa'i phyir smra mchog ste /
'dir stong pa nyid ni byang chub rnam pa gsum po ma lus pa de'i rgyu mtshan yin pa'i phyir ro / /
de bas na ma tshang ba med pa ni byang chub gsum byin pa yin pa'i phyir glegs bam tsam byin pa bsod nams lhag pa'i rgyu yin te /
'di nye bar mtshon pa yin pa'i phyir yum la 'dir gang yang rung ba'i byang chub sems dpa' mos pa ni thams cad nas bsod nams khyad par du 'phags pa'i rgyu yin pas gzung bar bya'o / /
byang chub kyi sems kyi bdag nyid chos thams cad kyi gzhi yin no / /
de bas na stong pa la sogs pa'i spro ba bskyed pa'i phyir myu gu zhes bya ba la sogs pa gsungs te /
dper na nye bar len pa'i rgyu myu gu med na 'jig rten du sdong bu dang ljon pa 'byung ba yongs su mi srid do / /
de la yal ga la sogs pa ga la 'byung / /
de bzhin du byang chub kyi sems nye bar len pa'i rgyu sa bon yong ye med na /
yang brgya byin la sogs pa de bzhin gshegs pa la bsnyen bkur bya ba la sogs pa rnams ga la 'byung /
ci ste byang chub kyi sems med pas sems can rnams sangs rgyas su mi 'gyur ro zhes bya ba la sogs pa ste ma grub pa yin no zhe na /
nyi ma'i zhes bya ba la sogs pa gsungs te /
dper na nyi ma'i dkyil 'khor 'od zer stong phrag du ma 'gyed pa de'i tshe mun pa bsal nas sems can las byed brtson pa de bzhin du byang chub kyi sems stong pa nyid dang snying rje'i snying po can 'gro ba'i rang bzhin yongs su rtag par shes pa 'jig rten mkhas pa byung ba des sdug bsngal gyi rgya mtshor 'gro ba nub pa chos kyi de kho na nyid rtogs pas 'byin par nus pa yin te /
yon tan gyi chos sangs rgyas la sogs la yang dag par spyod do / /
gzhan du na snying rje med pa dang /
thabs med pas sangs rgyas la sogs par mi 'gyur ro zhes bya bar dgongs so / /
rjes su 'gro ba'i sgo nas byang chub kyi sems gang yin pa de nyid kyi chos thams cad nas de med na de dag med do zhes ldog pa'i sgo nas yang dpe sngon du 'gro bas bstan pa'i phyir dper na zhes bya ba la sogs pa gsungs te /
dper na ma dros pa'i klu bdag med par de'i mthus nges par 'byung bas 'dzam bu'i gling 'dir chu klung 'bab par ga la 'gyur te smos kyang ci dgos so / /
yang chu klung de dag med na me tog 'bras bu rnams chu med pas gang yang 'byung bar mi 'gyur ro / /
rgya mtsho la yang rin po che sna tshogs pa chus reg pa'i sbyor bas 'byung ba'i gzugs mang po yang med par 'gyur ro / /
de bzhin du 'dir gsung rab dang /
byang chub kyi sems stong pa nyid dang snying rje'i snying po can med na de bzhin gshegs pa'i mthus nges par 'byung ba phan pa dang phan pa ma yin pa thob pa dang spong ba'i ye shes kyi rgyun 'jig rten 'di dag kun tu ga la 'byung ste smos kyang ci dgos so / /
yang ye shes de dag med na sbyin pa'i pha rol tu phyin pa la sogs pa'i yon tan 'phel ba med do / /
byang chub kyi rgya mtshor bgrod par dka' ba rang gi don phun sum tshogs pa med do / /
sangs rgyas nas dus phyis 'byung bar 'gyur ba chos ston pa gzhan gyi don phun sum tshogs pa yang med par 'gyur ro / /
rgya che ba'i bdag nyid kyi dpe bstan pa'i phyir 'jig rten zhes bya ba la sogs pa gsungs te /
'jig rten 'di na snang byed ji snyed pa ste phur bu la sogs pa'i skar ma dang /
me khyer la sogs pa'i srog chags su gyur pa kun gyis 'gro ba snang bar bya ba'i phyir 'od rnams phyung ba bas yang gang gi tshe nyi ma'i dkyil 'khor 'od dang ldan par gyur pa gcig gi 'od zer phyung ba de'i tshe sngar bstan pa'i skar ma la sogs pa'i tshogs kyi 'od kyis cha tsam du yang mi phod do / /
de bzhin du nyan thos la sogs pa kun gyi char mi phod do / /
de lta bas na byang chub sems dpa' la sangs rgyas la sogs pas bstod pa la sogs pa zhes bya bar gnas so / /
yon tan rin po che sdud pa tshigs su bcad pa las bsod nams kyi rnam grangs kyi le'u ste lnga pa'i bshad pa'o // //
sangs rgyas thams cad kyis bstod pa dang /
bkur ba dang /
bsngags pa'i mos pa yid la byed pa la rjes su yi rang ba 'byung bas /
da ni rjes su yi rang ba yid la byed pa brjod par bya ste /
de yang yongs su bsngo ba sngon du 'gro ba dang mi 'gro ba'i dbye bas rnam pa gnyis te /
gang gi tshe bdag gi dge ba'i rtsa ba rjes las byung ba'i sems kyis yongs su bsngos nas rjes las byung ba'i sems kyis yongs su bsngos pa la rjes su yi rang bar byed pa de'i tshe ni dang po yin no / /
yang gang gi tshe bdag nyid kyi ser sna la sogs pa'i sems tshar bcad nas gzhan gyis sbyin pa la sogs pa byas pa la rjes su yi rang bar byed pa de'i tshe na ni gnyis par gyur pa yin no / /
gtso bo yin pas rjes su yi rang ba yid la byed pa bstan pa'i phyir /
nyan thos tshogs zhes bya ba la sogs pa gsungs te /
nyan thos tshogs rnams ji snyed sbyin dang tshul khrims dang bsgom pa des ni gang gi tshe byang chub sems dpa' ni nye bar mtshon pa yin pa'i phyir sangs rgyas la sogs pa'i dge ba'i rtsa ba gzhan la mchog tu rjes su yi rang bas yi rang bar byed cing chos thams cad mi dmigs pa sngon du 'gro bas ser sna tshar bcad pa'i sems kyis rab tu dga' bas sems gcig pa de'i tshe rjes su yi rang ba'i bsod nams kyi char yang sbyin pa la sogs pa'i nyan thos kyi bsod nams kyi phung po de dag thams cad kyis mi phod do / /
yang dag pa'i rjes su yi rang ba des ni yongs su sngo bar byed pa yin pas de'i rjes la yongs su bsngo ba yid la byed pa brjod par bya ste /
de yang rjes su yi rang ba sngon du 'gro ba dang mi 'gro ba'i dbye bas rnam pa gnyis so / /
'di ltar gang gi tshe rang gi dang gzhan gyi bsod nams mnyam du thob par bya ba'i phyir gzhan gyis byas pa'i dge ba'i rtsa ba la rjes su yi rang bar byas nas yongs su bsngo ba de'i tshe de ni dang po yin no / /
gang gi tshe yang bdag nyid kyi sbyin pa la sogs pa mi zad par bya ba'i phyir yongs su sngo bar byed pa de'i tshe ni gnyis pa yin no / /
gtso bo yin pa'i phyir yongs su bsngo ba yid la byed pa dang por bstan pa'i phyir /
'das dus zhes bya ba la sogs pa gsungs te sangs rgyas bye ba khrag khrig gang ni 'das dus sngon gyi'o / /
bcom ldan 'das mtha' yas gang zhing mang bye stong dag na gang bzhugs par gyur pa ste /
phung po lhag ma dang bcas pa'i mya ngan las 'das pa brnyes nas chos bstan pas 'gro ba'i sdug bsngal sel bar mdzad pa ni 'jig rten mgon po rnams so / /
de dag gi dang po byang chub mchog tu sems bskyed pa nas rnam par 'dren pa rnams kyi dam chos zad pa'i dus kyi bar de /
de dag gi dbus kyi rgyal ba rnams kyi bsod nams kyi tshogs dang /
mos pas spyod pa'i sa gnyis nas bzung ste phan tshun lhan cig byed pa ni bcas pa'o / /
mi dmigs par zhugs pa dang ldan pas spyod cing sbyin pa la sogs pa'i pha rol tu phyin pas rab tu dga' ba la sogs pa sa bcu la gnas te /
ma 'dres pa bco brgyad la sogs pa sangs rgyas kyi chos gang dag ni kun tu 'od sangs rgyas kyi sa'o / /
gang yang sangs rgyas sras rnams dang ni nyan thos rnams te /
slob dang mi slob dge ba zag bcas zag med pa'o / /
dang gi sgras ni gzhan so so'i skye bo rnams kyi bsod nams kyang ngo / /
tshad med pa la sogs pa rnams kyi rang bzhin yongs su bsdus nas de dag thams cad sems la gzhag ste byang chub sems dpa' rjes su yi rang ba'i byed pa ni shin tu dad pa dang /
shin tu dga' bar byed cing rang gi de dag thams cad sgrub pa'i ched du dge ba byed pa'o / /
rjes su yi rang ba'i bsod nams dang /
chos thams cad mi dmigs pa'i tshul gyis bsngo bas 'gro ba'i don mngon par mtho ba dang /
nges par legs pa'i gzhi'i mtshan nyid byang chub kyi rgyur gyur pa bla na med pa'i byang chub tu bsngo na de ltar yongs su bsngo ba ni yang dag par yongs su bsngo ba yin no / /
des spyir bstan pa ma yin nam ji ltar mi dmigs pas yongs su bsngo ba khyad par du byas she na /
yongs bsngo gal te zhes bya ba la sogs pa gsungs te /
yongs su bsngo na byang chub sems dpa' gal te 'di ni yongs su bsngo ba'i sems so zhes sems par gyur na mngon par zhen pas sems su 'du shes pa yin no / /
de bzhin du byang chub gang du yongs su bsngo ba der dmigs pa ni byang chub tu dmigs pa yin no / /
yongs su bsngo ba'i yid kyis bsod nams yod par rtogs pa ni sems can du 'du shes pa yin no / /
de bas 'du shes ni mtshan mar 'dzin pa'i bdag nyid yin pas dmigs pa'i rgyu lta gnas te /
mngon par zhen nas bdag gis 'di der yongs su bsngo bar byas so zhes sems par byed do / /
las dang /
byed pa dang /
bya bar dmigs pa thams cad la mngon par zhen pa dang ldan pa'i phyir 'brel pa ni chags pa'o / /
de bas na tshad mas gnod pa'i phyir dmigs pa ni phyin ci log gi rang bzhin yin pa'i phyir yongs su bsngo ba ma yin no / /
de lta yin na ji ltar yongs su bsngo zhe na /
gal te zhes bya ba la sogs pa gsungs te /
gal te 'di ltar byang chub sems dpa' zhes yongs su bsngo ba'i chos nyid rang bzhin gyis 'gags par shes shing nyams pa ni zad pa ste bsags pa nyams pa de lta bur chos rnams shes pas gang du sangs rgyas su yongs su sngo bar byed na yongs su bsngo ba'i yid la byed pa'i chos kyi bsod nams bya ba'i dngos po rang bzhin gyi dngos po'i chos bya ba'i rang bzhin yongs su bsngo ba bsgrub par mi nus te /
sgyu ma'i skyes bu ltar yongs su sngo bar byed na de'i tshe yongs su bsngo bar gyur pa yin no / /
de ltar chos thams cad mi dmigs pa'i phyir ro / /
las dang bya ba la sogs pa shes rab kyis yid la mi byed pa de lta yin na /
kha cig tu ji ltar dmigs pa gtsor gsungs she na /
gal te zhes bya ba la sogs pa gsungs te /
gal te byang chub sems dpa' sgyu ma lta bur rtogs pa nyid bden gyi gzhan ni ma yin no zhes 'dzin par byed na /
de'i tshe phyin ci log gi rang bzhin du yongs su bsngos pa'i phyir de bas na gcig tu mtshan mar mngon par zhen pa mi dmigs pa de lta bu byang chub tu yongs su bsngo ba yin te /
yang dag par zhugs pa'i phyir ro / /
ji ltar dug dang 'dres pa'i kha zas zos na mthar rnam par smin pa sdug bsngal myong na bde ba tsam byed pas bzang ngo zhes brjod do / /
de bzhin du dkar po'i chos rnams la dmigs pas yongs su bsngo ba ni byang chub nyams pa'i rgyu yin mod kyi 'on kyang las dang po pa rnams sems dang bar byed pa tsam la ltos nas bcom ldan 'das kyis mchog tu gsungs pa de bas na 'dir mngon par zhen par mi bya ste /
yongs su bsngo ba'i yid la byed pa bstan pa dang /
rjes su yi rang ba'i yid la byed pa bstan pa'i rigs thams cad gzung bar bya'o / /
de ltar yid la byed pa gnyis rgya cher bstan nas nye bar bsdu ba'i phyir /
de ltas zhes bya ba la sogs pa gsungs te /
de ltas 'di ltar rnam pa gang dang gang gis kyang rung ste /
dmigs pa nges pa yin pas sgyu ma lta bur rtogs pa med kyang ji ltar sangs rgyas bcom ldan 'das de dag gis mkhyen cing bsngags pa'i dbang du mdzad nas rigs pa gang yin pa rnam par dpyad mi bzod pa'i 'bras bu bskyed nus pa gang yin pa dang /
gcig dang du ma'i rang bzhin dang bral ba'i mtshan nyid gang yin pa rab tu mkhyen pa de ltar bdag gis rjes su yi rang bar bya /
de ltar bdag gis yongs su bsngo bar bya'o zhes de bzhin du rjes su yi rang ba dang /
yongs su bsngo ba la bslab par bya'o / /
de lta bu ni phyin ci ma log pa yin pa'i phyir yang dag par zhugs pa yin par dgongs so / /
de las yon tan ci zhig tu 'gyur zhe na /
de ltar zhes bya ba la sogs pa gsungs te /
de ltar de bzhin du bsngo ba la mngon par zhen pa med pa'i sbyor bas bsod nams byang chub tu yongs su sngo bar byed pa ni nye bar mtshon pa nyid de rjes su yi rang ba la yang ngo / /
de nyid kyi phyir phyin ci ma log pa la zhugs pa nyid kyi 'bras bu mthong bas sangs rgyas mi spong ste /
de bas na de nyid kyi phyir des gsungs pa'i rim pa bzhin smra zhing rjes su yi rang bar byed pa ni rgyal ba rnams kyis gsungs pa smra ba yin te /
'gro ba ji snyed pa la dmigs pa can gyi byang chub sems dpa' de dag thams cad zil gyis gnon pa yin te /
bsod nams mang po yongs su 'dzin pa'i phyir ro / /
ji skad bstan pa'i rigs pas yongs su bsngo ba dang /
rjes su yi rang ba ni dmigs pa thams cad kyi bsnyengs pa med pa ni dpa' bo ste byang chub sems dpa' zhes bya ba'i bar du'o / /
yid la byed pa 'di yang snga phyi nges pa ni ma yin te /
stong phrag brgya pa las dang po bsngo ba yid la byed pa bstan nas /
phyis rjes su yi rang ba yid la byed pa bstan to / /
'dir bzlog par shes par byed pa rtogs par bya'o / /
yon tan rin po che sdud pa tshigs su bcad pa las yongs su bsngo ba'i le'u ste drug pa'i bshad pa'o // //
bsgom pa'i lam zag pa dang bcas pa ni rnam pa gsum mo / /
de'i rjes la bsgom pa'i lam zag pa med pa bsgom par bya ba yin te /
de yang rgyu dang 'bras bu'i dbye bas rnam pa gnyis yod pas dang po sgrub pa'i mtshan nyid bsgom pa'i lam bstan par bzhed nas /
dmus long zhes bya ba la sogs pa gsungs te /
dper na dmus long bye ba khrag khrig rnams long khrid dang bral ba'i phyir khrid pa med pa rnams kyis yang lam gyi rang bzhin yongs su mi shes na mi mkhas pas grong khyer du 'jug pa la mkhas par ga la 'gyur te smos kyang ci dgos so / /
de bzhin du sgrub pa'i mtshan nyid kyi shes rab kyi pha rol tu phyin pa dang bral bas sbyin pa la sogs pa'i pha rol tu phyin pa lnga po dmigs bu med pas dmus long lta bur gyur pa yin pa'i phyir dmigs pa dang bral bas sangs rgyas nyid thob par byed pa rab tu dga' ba la sogs pa'i sar 'jug pa la khrid par byed pa'i dmigs bu med pas thob par mi nus pas byang chub reg par nus pa ma yin te /
rnam pa thams cad mkhyen pa'i grong khyer du 'jug par mi nus zhes bya ba'i bar du'o / /
de lta na gang du yang dag pa'i mig 'thob ce na /
gang tshe zhes bya ba la sogs pa gsungs te /
gang gi tshe mthong ba dang shin tu rnam par dag pa'i lam gnyis kyi dbus mtshams zag pa med pa'i rgyu'i gnas bsgoms pa'i stobs su gang gyur pa'i shes rab kyis sbyin pa la sogs pa bzung ba de'i tshe der thams cad phun sum tshogs pa'i rgyu shes rab kyi mig rnyed pa ste /
mig 'thob par 'gyur ro / /
de nyid kyi phyir sangs rgyas su 'gro bas sbyin pa la sogs pas kyang pha rol tu phyin pa'i ming 'thob bo / /
gzhan du na mig med pas dper na ri mo'i las ni yongs zin te thams cad rdzogs kyang ri mo mkhan gyis de'i mig ma bris pa de srid gla rngan mi 'thob pa bzhin te /
mig ma byas pa de bzhin du thams cad phun sum tshogs par mi 'gyur ro zhes dgongs so / /
gal te sgrub pa'i shes rab kyi stobs kyis sbyin pa la sogs pa pha rol tu phyin pa'i rang bzhin yin na yang de'i gang las 'gyur zhe na /
gang tshe zhes bya ba la sogs pa gsungs te /
gang gi tshe 'dod pa'i khams la sogs pa 'dus byas dang /
stong pa nyid la sogs pa'i 'dus ma byas nag po'i chos te /
nyan thos la sogs pa dang 'brel pa dor bar bya ba yin no / /
dkar po ni rdul phra rab tsam yang mi dmigs pa'i shes rab sgrub pa'i bdag nyid kyi byang chub sems dpa' sgyu ma lta bur bsgom pa de'i tshe shes rab rang kho na pha rol tu phyin pa zhes bya ba'i grangs su 'gro bar brjod do / /
'jig rten ji ltar gyur pa zhig ce na / /
nam mkha' gang la'ang cung zad mi gnas te / /
cung zad cig gi rang bzhin de dang 'dra bar yongs su dag pa sangs rgyas dang byang chub sems dpa' la skye bo zhes bya ba'i bar du'o / /
de lta bur gyur pa'i chos kyi dbyings la mngon par zhen pa phyin ci log yin no zhes bstan pa'i phyir /
gal te zhes bya ba la sogs pa gsungs te /
'di snyam du rgyal ba'i shes rab kyi pha rol tu phyin pa sgrub pa'i rang bzhin la gang gi phyir spyad par bya'o snyam nas sems can skye ba'i sdug bsngal la sogs pa reg pa khrag khrig mang po ni nye bar mtshon pa'o / /
dgrol snyam sems pa de'i tshe phyin ci log tu zhugs pa'i phyir sems can 'du shes yongs rtog byang chub sems dpa' gyur pa ma yin zhes bya bar 'og tu sbyar te /
de ni shes rab ji skad bstan pa'i rang bzhin pha rol phyin mchog spyod ma yin zhes bya ba nas sgrub pa ma yin zhes bya ba'i bar du'o / /
de'i rjes la gnyis pa shin tu rnam par dag pa'i mtshan nyid kyi bsgom pa'i lam bsgom par bya ba yin pas de skye ba'i rgyu dang mi skye ba'i rgyu nyid go rims ji lta ba bzhin du blang ba dang dor ba'i phyir re zhig bskyed pa'i rgyu rtogs par bya ba'i ched du byang chub sems dpa' gang zhig ces bya ba la sogs pa gsungs te /
byang chub sems dpa' gang zhig gis de bzhin gshegs pa gnyis pa sngon du 'gro bas shes rab kyi pha rol tu phyin pa la sngon du phyogs pas yun ring por spyad pa ni sngon spyod de /
thabs la mkhas pa'i stobs kyis mkhas pa yang yin te /
thos ma thag tu de ni ston pa'i 'du shes bskyed par 'gyur ro / /
skye ba'i rgyu de nyid dang ldan pas shin tu rnam par dag pa'i mtshan nyid bsgom pa'i lam myur du rtogs par 'gyur ro / /
chos ma lus pa'i chos nyid rtogs pa ni byang chub bo / /
gnod pa thams cad zhi bas na zhi ba'o / /
skyed pa'i rgyu'i rjes la mi bskyed pa'i rgyu bstan pa'i phyir sngon spyod ces bya ba la sogs pa gsungs te /
sngon spyad pa spyod pa'i tshe na sangs rgyas khrag khrig la yang dag par mchod cing 'khor la sogs pa phul yang de ltar shes rab kyi pha rol tu phyin pa ma yin te /
phung por mngon par zhen pa dang /
mi dge ba'i grogs po bsten pa dang /
bdud kyis byin gyis brlabs pa'i rgyus rgyal ba'i yum la ma dad pa ni de mi skye ba'i rgyu'i stobs kyis mngon par 'dod pa'i lam mangs nas skyabs med par 'gyur ro zhes bya bar 'brel to / /
gang gis de bzhin du yum thos kyang chos zab mo mi rtogs pas blo chung ba de yis 'di spong bar byed de /
de spangs nas mnar med pa'i sems can dmyal ba chen por 'gro ste /
shes rab kyi pha rol tu phyin pa spangs pa nyid kyis sangs rgyas dkon mchog la sogs pas 'dzin pa'i skyabs med par 'gyur ba zhes bya'o / /
nye bar bsdu ba'i phyir /
de lta bas na zhes bya ba la sogs pa gsungs te /
gang la ma dad pa nyid nyes pa yin pas de lta bas na byang chub sems dpa' khyod kyis gal te sangs rgyas ye shes mchog reg pa ste mngon sum du thob par 'dod na shes rab kyi pha rol tu phyin pa rgyal ba'i yum 'di la dad par gyis shig /
dper na tshong pa rin chen gling du song nas ni / /
zong zad slar log lta bur gyur na mi rung ngo / /
de bzhin du shes rab kyi pha rol tu phyin pa rin po che'i gling du phyin na sngon nye bar bsags pa'i dge ba'i rtsa ba mi zad pa khyad par du 'gro bar 'gyur ro / /
yon tan rin po che sdud pa tshigs su bcad pa las dmyal ba'i le'u ste bdun pa'i bshad pa'o // //
skye ba dang ni skye ba'i rgyu thob pa dang spang ba'i yul bstan nas de bzhin du skabs la bab pa shin tu rnam par dag pa'i mtshan nyid bsgom pa'i lam gyi rnam par dag pa spyir bstan pa'i phyir /
gzugs kyi dag pa 'bras bu dag par rig par bya zhes bya ba gsungs te /
gzugs ni rang bzhin te phung po lnga la sogs pa'o / /
bdag dang gzhan la sogs pa'i rgyus mngon par zhen pa dang bral te sgyu ma lta bu nyid ni dag pa'o / /
dang po'i 'bras bu zhes bya ba ni tshig lhag ma'o / /
de la sogs pa dag par rig par bya'o / /
gzhan du na 'bras bu dag pa skye mi srid pa de bzhin du 'bras bu rnam par dag pas kyang gzugs rnam par dag par rig par bya ste lhag ma yang ngo / /
rgyu ni 'bras bu'i rjes su 'brang ba'i phyir ro / /
rnam par dag pa spyir bstan nas khyad par du bstan pa ni 'bras bu gzugs dag thams cad mkhyen pa nyid dag par gsungs zhes bya ba la sogs pa gsungs te /
mi lcogs med pa nas brtsams te ci yang med pa'i skye mched kyi bar gyi ni bsgom pa'i lam te /
chos thams cad bdag med do zhes de ltar spyi la yang dang yang du dmigs pas sa re re'i nyon mongs pa chen po la sogs pas dbye ba rnam pa dgu spong zhing chung ngu'i chung ngu la sogs pa rim gyis skyes nas rnam pa thams cad du thabs kyi pha rol tu phyin pa rnams dbang du byed do / /
de'i tshe rtse mo'i gnas skabs su 'bras bu gzugs dag ste /
shin tu rnam par dag pa'i mtshan nyid bsgom pa'i lam thob pas thams cad mkhyen pa nyid gsum spyir yin yang lam shes pa nyid thams cad mkhyen pa yin no zhes sangs rgyas bcom ldan 'das de yis dag par gsungs so / /
de bzhin du thams cad mkhyen pa nyid dag pas 'bras bu gzugs dag par yang bzung ste /
stong phrag brgya pa las de bzhin du bstan pa'i phyir ro / /
de lta yin na dag pa tha dad pas phyin ci log tu 'gyur ro zhe na /
thams cad mkhyen zhes bya ba la sogs pa gsungs te /
kun rdzob tu rnal 'byor pa'i dag pa'i bye brag tha dad du 'dir bstan gyi /
gzhan du na kun rdzob kyi lam rtogs par mi nus so / /
rigs pa thams cad mkhyen pa nyid 'bras bu dag dang gzugs dag pa /
nam mkha'i khams dang mtshungs te /
stong pa nyid kyi rang gi mtshan nyid la dbyer med de tha dad pa med do / /
'dis ni lam shes pa bstan pa yin no / /
de skad du yang /
mog mog por byed la sogs dang /
slob ma bse ru'i lam gang dang / /
'di dang gzhan pa'i yon tan gyis / /
phan yon che ba mthong ba'i lam / /
byed pa dang ni mos pa dang / /
bstod dang bkur dang bsngags pa dang / /
bsngo ba rjes su yi rang dang / /
yid la byed pa bla med dag /
sgrub dang shin tu dag pa zhes / /
bya ba 'di ni bsgom pa'i lam / /
byang chub sems dpa' mkhas rnams kyi / /
lam shes nyid ni de 'drar bshad / /
ces gsungs pa yin no / /
dngos po thams cad yongs su shes pa med par lam yang dag par yongs su shes pa med pas thams cad shes pa nyid bstan pa'i phyir /
dpa' bo gar spyod ces bya ba la sogs pa gsungs te /
ji lta ba bzhin du gyur pa'i shes rab kyis 'khor ba'i nyes pa mthong nas khams gsum ste 'dod pa dang /
gzugs dang gzugs med pa las yang dag par 'das pa dang ldan pa'i byang chub sems dpa' snying rjes sems can gyi don byed pa gzhan gyi dbang la dbang thob pa na nyon mongs pa med pa'i bdag nyid yin pa'i phyir nyon mongs bsal bar gyur kyang 'gro ba bdag tu 'dzin pas 'khor bar skye ba mthong nas mi rtag pas 'dul ba'i sems can rjes su gzung ba'i phyir de dag tu gnas pa'i las dang nyon mongs pa med pas rga dang na dang 'chi ba med kyang rga ba la sogs pa sngon du 'gro ba'i 'chi 'pho ston par byed do / /
gang du shes rab kyi pha rol tu phyin pa la spyod pa na mtshan ma'i rnam par g.yeng bas rab tu mi g.yo ba'i phyir de ni dpa' bo'o / /
rnam pa thams cad du thabs la mkhas pa'i stobs kyis nye bar gyur pa thob pa yin no snyam du dgongs pa yin no / /
de ltar nye bar gyur pa'i rgyal ba'i sras thabs la mkhas pa dang phyin ci ma log pa'i shes rab kyi pha rol tu phyin pas 'khor ba dang mya ngan las 'das pa la mi gnas par bsgrubs pa de las bzlog nas bstan pa ni thams cad shes pa la dbang du byas pa yin te /
thabs la mi mkhas pas yang dag pa'i shes rab kyi pha rol tu phyin pa dang ring bar gyur te /
nyan thos la sogs pa rnams ni rang gi rtog pa tsam gyi shes rab kyi pha rol tu phyin pa snying rje dang shes rab dang bral bas 'khor ba dang mya ngan las 'das pa la ji ltar 'brel pa bzhin du gnas te /
dngos po dang dngos po med pa gnyis la dmigs pa yin par shes par bya'o / /
de bas na nyan thos la sogs pa'i gnyen po ni byang chub sems dpa'i mi mthun pa'i phyogs yin no zhes bstan pa'i phyir /
'gro ba 'di dag ces bya ba la sogs pa gsungs te /
'dod pa ni 'dod pa ste /
mi rtag pa la sogs pa'i rnam pa dang ldan par nyan thos la sogs pa mngon par zhen pa yin pa'i phyir ro / /
gzugs ni 'dir spyi ste rang bzhin yin par brjod do / /
gzugs kyi rang bzhin no / /
'gro ba 'di dag ni bcud dang snod kyi 'jig rten gnyis so / /
'dir byang chub sems dpa' skye bo 'dam la bying ba ni bsdams pa'i gnas te /
chags pa ni mngon par zhen pa'o / /
'gro ba drug po de dag 'khor ba'i 'khor lor ni phyin ci log ma spangs pa'i phyir 'khyams te mi brtan pa'i phyir rlung gi 'khor lo lta bu'o / /
mi shes pa'i phyir 'khrul pas de'i ngo bo ma yin pa las ma grol bas chos dang chos can du 'dzin pa'i phyir ro / /
ri dwags rgyar chud pa dang 'dra bas de'i mi mthun pa'i phyogs yin pa'i phyir 'jug par mi bya bar dgongs so / /
de lta mod kyi rgyal ba'i sras rnams kyi gnyen po ji lta bu yin zhe na /
shes rab ldan pa zhes bya ba la sogs pa gsungs te /
ji ltar nam mkha' la ngang pa la sogs pa'i bya rnams rnam par spyod pa na de la rten med de /
nam mkha' la dngos po'i rang bzhin du gyur pa ma yin pa'i phyir ro / /
de nam mkha'i bya dang 'dra bar shes rab ldan pa'i byang chub sems dpa' gzugs la sogs pa la spyod do / /
de la chos dang chos can gyi dngos por mi rten te /
gzugs la sogs pa med pa'i phyir ro / /
de bas na mi dmigs par bstan pa nyid gnyen po yin no zhes bya ba'i don te /
mi mthun pa dang gnyen po de gnyis dor ba dang blang bar bya ba'i phyir rim pa ji ltar bsgom par bya zhe na /
sbyor ba dang mnyam pa nyid bstan pa'i phyir /
spyod pa zhes bya ba la sogs pa gsungs te /
gzugs la sogs pa'i phung po lnga po byang chub sems dpa' gang zhig gis mnyam par rtogs pa'i stobs kyis yongs su dag par spyod pas bsgom pa la brtson pa na gang la yang mi spyod de /
mngon par zhen pa med pas sbyor ba'i phyir ro / /
de ltar de rim pa bzhin du stong pa nyid la goms par byas pas mi mthun pa'i phyogs spangs nas gnyen po thob pas mi mthun pa'i phyogs kyi 'dam rnams kyi chags pa thams cad yongs su spong zhing rnam par grol te /
bde gshegs rnams kyi shes rab spyod do / /
nyan thos la sogs pa yang gzugs la sogs pa la mi rtag pa la sogs par 'dzin pa'i spyod pa yin te /
ldog pa'i sgo nas bstan par gyur pa yin no / /
yon tan rin po che sdud pa tshigs su bcad pa las rnam par dag pa'i le'u ste brgyad pa'i bshad pa'o // //
mnyam pa nyid du bsgom pa'i sbyor bas mthong ba'i lam bsgom par bya ba yin pas de bstan pa'i phyir /
de ltar zhes bya ba la sogs pa gsungs te /
de ltar sbyor ba'i rim gyis spyod pa'i byang chub sems dpa' mkhas gsal ba gzugs la sogs pa rnams la rtag pa dang mi rtag pa la sogs pa'i mi mthun pa'i phyogs dang gnyen po bkag nas bdag med pa'i rnam par bsgoms nas mthong ba'i lam thob par gyur nas des spang bar bya ba'i nyon mongs pa spangs te /
chags pa bcad nas grol te /
gong nas gong du khyad par du rnal 'byor pa 'gro zhing 'gro ba la chags pa med do / /
de bas na nyi ma sgra gcan gza' bral lhang nger 'dug pa dang / /
me btang rtswa dang shing dang nags tshal bsregs pa bzhin no / /
de bzhin du des bsgom pa dang ldan pas spang bar bya ba'i nyon mongs pa'i tshogs sreg ces bya ba lhag ma'o / /
nyan thos la sogs pas ni rtag pa la sogs pa'i rnam pa bkag nas mi rtag pa la sogs pa'i rnam pas rang gis mthong ba'i lam sgom par byed do zhes don gyis ston par 'gyur ro / /
de dag gis thams cad shes pa nyid bstan to / /
de skad du /
shes pas srid la mi gnas shing / /
snying rjes zhi la mi gnas dang / /
thabs ma yin pas ring ba dang / /
thabs kyis ring ba ma yin nyid / /
mi mthun gnyen po'i phyogs dag dang / /
sbyor dang de yi mnyam nyid dang / /
nyan thos la sogs mthong ba'i lam / /
de 'dra kun shes nyid du 'dod / /
ces gsungs pa yin no / /
thams cad mkhyen pa nyid gsum rtogs nas dbang du bya ba'i phyir khyad par gyi lam de'i de bzhin nyid du yid la byed pa ni rnam pa kun mngon par rdzogs par rtogs pa ste /
de'i rnam pa bstan pa'i phyir /
chos rnams zhes bya ba la sogs pa gsungs te /
rang bzhin de rang gi ngo bo bsgoms pas sgyu ma lta bur rtogs pa'i phyir chos rnams 'di dag thams cad dag cing yongs su dag par ro / /
shes rab kyi pha rol tu phyin pa ni rnam pa kun mngon par rdzogs par rtogs pa'i rang bzhin gyi lta ba ni shin tu pha rol tu phyin pa'o / /
byang chub sems dpa' de ltar byed pa po yang mi dmigs te /
kun tu brtags pa'i bdag dang gzugs la sogs pa'i chos kun dang /
rang gi sde pas gzhan pa de dag med pa'i phyir mi dmigs te thob pa med do / /
de bas na gang zag dang chos bdag med pa rnam pa gnyis rtogs pas rnam pa thams cad rtogs pa'i phyir 'di ni des na ji skad bstan pa'i shes rab mngon par rtogs pa'i rang bzhin yin pa'i phyir shes rab pha rol phyin mchog spyod pa yin par rtogs par bya'o / /
yon tan rin po che sdud pa tshigs su bcad pa las bstod pa'i le'u ste dgu pa'i bshad pa'o // //
khyad par can gyi sbyor bas rnam pa rnams bsgom par bya ba yin pas de yang sbyor ba po khyad par can med par bstan par mi nus pas sbyor ba po bstan par bzhed nas /
rgyal ba zhes bya ba la sogs pa gsungs te /
rgyal ba la ni lha rgyal brgya byin gyis zhus pa /
shes rab kyi pha rol tu phyin pa rnam pa'i bdag nyid 'di la ji ltar brtson par byed cing byang chub sems dpa' sbyor bar byed ces bya ba ni zhu ba'o / /
bcom ldan 'das kyis bka' stsal pa /
phung po khams la rdul tsam brtson par mi byed cing /
rdul tsam mi dmigs pa la sbyor te chos can dang chos mi rtag pa la sogs pa mi brtson te /
de ni byang chub sems dpa' phyin ci ma log pa la zhugs pa'i phyir brtson pa yin no / /
gang gi rgyus de ltar brtson zhe na /
gang zhig ces bya ba la sogs pa gsungs te /
sems can de ni yun ring po nas theg pa chen po 'di la sbyor ba goms pas zhugs par rig par bya ste /
sangs rgyas bye ba khrag khrig mang la gtsug lag khang la sogs pa byas te phul ba ni lhag byas yin no / /
gang zhig chos 'di ni yum ste /
gzugs la sogs pa rang gi rgyu las sgyu ma byed pas sprul pa dang /
sgyu ma 'dra bar thos nas rtogs pas som nyi med cing yang slob pa la phyir zhing sbyor bar byed do / /
gzhan du 'jug par mi 'gyur ro zhes bya ba yin no / /
rgyal ba skyed ma la 'jug pa'i sbyor ba nyan thos la sogs pa'i byed pa'i khyad par can du yid la byed pa'i rang bzhin ni gzhan du rtogs par mi nus pa'i phyir mnyan pa la sogs pa'i bar chad kyi chos las 'da' bar bya ba rtogs par bya ba'i ched du dpe sngon du 'gro bas bstan pa'i phyir /
dgon pa'i zhes bya ba la sogs pa gsungs te /
dper na 'jigs pa du ma phal po che'i dgon pa'i lam dpag tshad mang por zhugs pa'i mis bsnyen pa sngon du phyogs pa na /
gang gi tshe 'bad pa'i stobs kyis gnag rdzi mtshams kyi nags tshal phun sum tshogs pa mthong na de'i tshe dgon pa'i 'jigs pa med de /
dbugs phyin pa thob par gyur cing /
rkun ma'i 'jigs pa med do / /
gang gi phyir goms par byas nas 'di dag grong dang grong khyer gyi sngon gyi mtshan ma la ba lang rdzi la sogs pa mthong ba de bzhin du /
gang gi tshe shes rab kyi pha rol tu phyin pa gang gis mnyan pa ni nye bar mtshon pa ste /
sems dpa' la sogs pa yang ngo / /
byang chub sems dpa' gang zhig byang chub thob par byed pa'i chos yongs su tshol ba'i dus de'i tshe yang dag pa'i lam rnyed pas dbugs phyin par gyur cing theg pa'i bar chad kyi 'jigs pa med do / /
gang gi phyir yum mnyan pa la sogs pa'i sbyor ba phun sum tshogs pa na dgra bcom sa la mi gnas rkyen rtogs kyi sa thob pa yin no / /
da ni yang yum mnyan pa la sogs pas phun sum tshogs pa thams cad ster bar byed pa bstan pa 'dir yang brjod par bya ste /
chos kyi sku thob par byed pa bstan pa'i sgo nas re zhig sbyor ba dpe sngon du 'gro bas rtogs par bya ba'i phyir /
mi zhig ces bya ba la sogs pa gsungs te /
dper na mi zhig rgya mtsho'i chu ni blta phyir 'gro ba yis /
gal te des shing dang nags tshal rir bcas pa mthong na da dung rgya mtsho chen po ni ring ngo zhes rtogs par bya'o / /
yang gang gi tshe ci ste shing la sogs pa'i rtags ma mthong na de'i tshe rgya mtsho chen po ni nye bar gyur te /
shin tu mi ring ngo snyam du de la som nyi med de yid gnyis med par rig par bya'o / /
de ltar de bzhin du thos pa'i bsam pas byang chub dam par zhugs par rig par bya'o / /
rgyal ba'i shes rab kyi pha rol tu phyin pa 'di nyan pa ni nye bar mtshon pa ste /
sems pa dang /
bsgom pa yang yin no / /
rnam par 'dren pa ste bcom ldan 'das kyis so / /
mngon sum du bla na med pa'i byang chub tu lung bstan par ma gyur kyang mnyan pa la sogs pa la nus pa thob pa'i phyir sangs rgyas byang chub ste /
chos kun mngon par rdzogs par rtogs pa zhes bya ba'i bar du'o / /
ring por mi thogs bdag reg 'gyur ro / /
longs spyod rdzogs pa'i sku thob par bya ba bsgrub pa'i sgo nas bstan pa'i phyir /
dpyid dus zhes bya ba la sogs pa gsungs te /
dper na dpyid dus bzang la yal ga dang lo ma rnyings pa rnams lhags gyur na yal gas ring por mi thogs lo 'dab me tog 'bras bu rnams bskrun no / /
de bzhin du shes rab pha rol phyin 'di su'i lag tu thob pa na yun ring por mi thogs par des byang chub mchog tu longs spyod rdzogs pa'i sku 'dir mnyan pa la sogs pa'i sbyor ba'i stobs kyis 'dren pa rnams kyis 'thob po / /
sprul pa'i sku thob par bya ba'i sgo yang bstan pa'i phyir /
dper na zhes bya ba la sogs pa gsungs te /
dper na bud med na chung mngal skye ba ni sbrum ma'o / /
gang gi tshe de ni btsa' ba'i dus la bab ces bya ba ste /
yan lag rnams rgyas pa ni dus la bab bo / /
tshor ba ni nyams su myong ba'i rang bzhin no / /
de btsa' ba'i dus te skye ba yin par shes par bya'o / /
de bzhin du byang chub sems dpa' sngar mnyan nas sems pa na rgyal ba'i shes rab pha rol phyin pa la gong nas gong du dga' ba dang 'dun pa bskyed pa mthong ba de'i tshe 'dir mnyan pa la sogs pa'i sbyor bas myur du byang chub mchog reg ste /
sprul pa'i sku thob po / /
yang mnyan pa la sogs pa'i blang bar bya ba dang dor bar bya ba'i chos ji ltar blang ba dang /
dor ba thob ce na /
shes rab ces bya ba la sogs pa gsungs te /
shes rab pha rol phyin mchog spyod tshe rnal 'byor pa nyan pa la sogs pa ni spyod pa'o / /
rnal 'byor pa gang zhig gzugs la sogs pa chos thams cad de kho na nyid du 'phel ba ste skye ba mi mthong ba'o / /
yongs su 'grib pa med de 'jig pa mi mthong ngo / /
de lta bas na gang zhig chos dang chos min mi mthong zhing /
'di dag so sor snang ba gnas par mthong ba sgyu ma lta bu yin pas chos kyi dbyings te /
stong pa nyid kyi rnam pa'i snying po can ye shes kyi rang bzhin de dag ji lta ba bzhin gnas pa rtogs pa'i stobs kyis mya ngan las 'das pa ste /
nyan thos la sogs pa'i byang chub la mi reg par gnas pa de ni sku gsum thob nas chos kyi dbyings kyi shes rab gnas so / /
de ltar ji skad bstan pa'i phyin ci ma log pa'i lam la goms par byas pas 'bras bu de dag thams cad du 'gyur ro / /
de bas na sbyor ba sgrub bo zhes bya bar dgongs so / /
rnam pa phul du byung ba'i che ba'i bdag nyid bshad nas /
yon tan brjod na de rtogs pa sngon du 'gro bas khyad par du goms par 'gyur bas de'i yon tan bstan par bzhed nas /
gang zhig 'dir zhes bya ba la sogs pa gsungs te /
byang chub sems dpa' chos dang gang zag la bdag med pa bsgom pa ni gang zhig 'dir ro / /
yang sbyor ba la gnas pa ni spyod pa'o / /
spyi'i sangs rgyas kyi chos ni rgyu dang 'bras bu'o / /
khyad par ni dad pa la sogs pa lnga dang /
'dun pa la sogs pa dang lhan cig byed pa rdzu 'phrul gyi rkang pa bzhi nye bar mtshon pa ste /
dran pa nye bar gzhag pa la sogs pa yang rgyur gyur pa rnams la mi gnas te /
mi rtog cing byang chub kyi rnam grangs ma lus pa ni nye bar zhi ba'o / /
'bras bur gyur pa rnams la de sbyor ba'i stobs kyis rnam par mi rtog pa dang /
rnam par rtog pa dang bcas pa'i ye shes kyi yul du gyur pa gnas pa dang mi gnas pa gang yang rung ba sgyu ma lta bur de dag brdzun pa'i rang bzhin du rtogs pa'i phyir mi rtog rtog bral lo / /
bdud kyi mthu bcom pa la sogs pa'i yon tan la sogs pa bskyed pas rang dbang du spyod pa ni byin gyi rlabs kyis spyod pa yin no / /
'di ni shes rab ste spyod pa'i rang bzhin yin pa'i phyir pha rol phyin mchog spyod pa yin te /
gnas pa ma yin no / /
yon tan rin po che sdud pa tshigs su bcad pa las yon tan gzung bar yongs su brjod pa zhes bya ba'i le'u ste bcu pa'i bshad pa'o // //
yon tan gyi rjes la gang yang sbyor ba'i bar chad byed pa'i skyon spangs nas bsgom par bya ba yin pas skyon bstan par bzhed nas /
smra ba'i zla ba zhes bya ba la sogs pa gsungs te /
phyin ci log gi zhen pa sel ba la mkhas pas smra ba'i zla ba'o / /
sangs rgyas la ni rab 'byor zhus pa ni yon tan gyi rgyu yin pa'i phyir yon tan la sbyor ba la dga' ba rnams kyi bar du gcod pa gang lags zhes bya ba ni zhus pa'o / /
ston pas bka' stsal bar du gcod par 'gyur mang ste /
de las cung zad ni nye bar mtshon pa'o / /
de bas na re zhig yongs su brjod par bya'o zhes bya ba ni lan to / /
de nyid ni rgyal ba'i zhes bya ba la sogs pa gsungs te /
rgyal ba'i shes rab pha rol phyin 'di yig 'bri'i tshe ni gzhung gi don bri ba dang /
yid la byed pa'o / /
spobs pa ni yul la khyad par can gyi ye shes kyi rang bzhin tha dad pa rnam pa du ma 'byung 'gyur zhing 'gro ba'i don ma byas par te /
snga ma dang phyi ma dpyad pas mi bstan par gyur pa'i phyir de yang glog bzhin du myur du nyams par 'gyur ba 'di nyid ni re zhig bdud kyi las so / /
'di bshad tshe na kha cig som nyi za 'gyur te zhes bya ba la /
bshad pa ni bshad par gyur pa'o / /
sangs rgyas kyis gsungs pa la the tshom za ba ni som nyir gyur pa'o / /
des yongs su ma shes par 'dren pa bcom ldan 'das kyis 'dir ni bdag gi ming yang ma brjod /
rigs dang sa dang rus kyang yongs su ma brjod ces /
de ni nyan par mi 'gyur la /
'on kyang 'di ni sangs rgyas kyi bka' ma yin zhes spang 'gyur te yang bdud kyi las so / /
de ni ci zhig byed par 'gyur zhe na /
de ltar zhes bya ba la sogs pa gsungs te /
de ltar bdud kyis byin gyis brlabs pa'i gang zag mi shes pa de dag rtsa ba'i rgyu bor nas sangs rgyas don du gnyer ba'i lam ji lta ba bzhin du gyur pa spangs nas rmongs pas yal ga dang 'dab ma nyan thos la sogs pa'i mdo sde tshol bar 'gyur ro / /
glang po rnyed nas dper na 'ga' zhig gi don du glang po'i rjes ni tshol ba ltar /
shes rab pha rol phyin thos mdo gzhan tshol bar byed pa de yang de bzhin no / /
dper na la las ro brgya ldan pa'i zas rnyed la /
zas mchog rnyed nas zhag drug cu pa'i 'bras chan tshol bar byed pa ltar /
de bzhin du byang chub sems dpa' shes rab kyi pha rol tu phyin pa 'di rnyed nas /
dgra bcom pa'i sa yi bla na med pa'i byang chub tshol bar byed de /
yang de la rjes su 'brang zhing blo bskyed par 'gyur ro zhes bya ba ni lhag ma'o / /
bdud kyi las rnam pa gzhan yang bstan pa'i phyir /
bsti stang zhes bya ba la sogs pa gsungs te /
grags pa tsam 'dod pa ni bsti stang 'dod pa'o / /
nor 'dod pa ni rnyed pa 'dod pa'o / /
yo byad la ltos pa ni ltos pa dang bcas pa'i sems kyis so / /
bsod snyoms kyi don du khyim pa dang 'dris pa dang /
khyim pa bsten pa dang ldan par 'gyur zhing ngo / /
chos btang nas ni yum 'di'o / /
des chos cung zad yin pa ni chos min te /
nyan thos la sogs pa'i theg pas bya ba spyod par 'gyur ba'o / /
lam bor lam gol 'gro ba 'di ni bdud kyi las so / /
gang dag de'i tshe ma byon pa'i rgyal ba rnams bskyed ma la 'dud cing dad par gyur nas te /
las dang 'bras bu la yid ches par byed pa ni dad pa'o / /
chos kyi dam pa 'di mnyan par 'dod cing 'dod pa las de dag gis ni chos smra ba ldan rig pa ni bya ba ma yin pa'i bsam pa dang ldan pa rtogs pa'o / /
dad pa dang bral nas dga' ba med cing yid mi bde bar gyur nas gzhan du 'gro ba don du gnyer ba'i don dang bral bas yid mi bde ba yang bdud kyi las so / /
bdud kyi las ji snyed pa rnam pa thams cad mtha' yas pas brjod par mi nus pa'i phyir nye bar bsdus pa'i don du de'i tshe na zhes bya ba la sogs pa gsungs te /
'di zhes bya ba ni rjes thogs la mngon pa'o / /
'byung bar gyur pa ni bdud kyi las so / /
de'i tshe gang dag la ma 'ongs pa'i dus na bar du gcod pa rnams mang ni du ma'o / /
gcod pa ni bgegs byed par 'byung bar 'gyur ro / /
gang zhig nyes pas g.yeng ba'i phyir dge slong mang po dkrugs pas de'i tshe shes rab kyi pha rol tu phyin pa 'di ni gzhung dang don 'dzin par mi 'gyur na /
gzhan dge bsnyen la sogs pa lta ci smos ci'i rgyus rnam pa mang por 'gyur zhe na /
rin chen zhes bya ba la sogs pa gsungs te /
rin chen rin thang med pa rnyed gyur gang dag yin /
chos de dag rang dka' bas thos pa ni dkon pa'o / /
dus rnams rtag tu thams cad 'di 'dod pa'i phyir du don du gnyer ba yin no / /
de bzhin du rgyal ba'i shes rab pha rol phyin pa mchog /
rin chen chos kyang dkon la rtag tu 'tshe ba yang mang ngo / /
ci'i phyir 'di dag thams cad kyi bdud kyi las yin nam zhe na /
theg pa gsar zhes bya ba la sogs pa gsungs te /
mngon par zhugs pa'i phyir theg pa la gsar du zhugs pa ste /
byang chub sems dpa' bsod nams chung ba'i phyir blo chung bar gyur pa gang gi yum dkon pa'i rin chen chos 'di bdud kyi byin gyis brlab pas ma rnyed pa'o / /
de bzhin du las dang po pa ji snyed pa de dag thams cad kyi de ltar rnyed pa mi 'gyur bar bsten pa'i phyir /
de la zhes bya ba la sogs pa gsungs te /
gang gi tshe bdud rnams rgyal ba skyed ma la ji ltar bgegs bya zhes brtson pa dang ldan pas spro bar 'gyur te bar chad la zhugs nas gcod par zhugs so / /
de bzhin du yang phyogs bcu'i bcom ldan 'das bsod nams chen po dang ldan pas yum yongs su 'dzin pa la dgongs shing de dag la mgon mdzad pas sbyor ba dang ldan pas thob par 'gyur zhes bya bar dgongs so / /
yon tan rin po che sdud pa tshigs su bcad pa las /
bdud kyi las kyi le'u ste bcu gcig pa'i bshad pa'o // //
de la bcom ldan 'das ci'i phyir dgongs pa mdzad ce na /
dpe sngon du 'gro bas rtogs par bya ba'i phyir /
ma zhig ces bya ba la sogs pa gsungs te /
ma zhig la bu mang po yod pa na ma na bar gyur pa na /
de kun yid mi bde zhing rim gro la sogs pa'i phyir byas pa gzo bas brtson pa la rab tu sbyor bar byed do / /
de bzhin du phyogs bcu'i 'jig rten gyi khams na bzhugs pa'i sangs rgyas kyang ste /
bcom ldan 'das rnams kyang bdud kyi las bsal bar bya ba'i phyir byas pa gzo bas brtson par mdzad cing yum gyur shes rab dam pa 'di la dgongs pa mdzad do / /
yon tan dang skyon blang ba dang dor ba sngon du 'gro bas mtshan nyid shes pa'i sgo nas nges par bsgom par bya ba yin pas mtshan nyid bstan par bya ba'i phyir /
de la re zhig mtshon par byed pa gang yin pa byed par sgrub par byed pa yongs su 'dzin pa'i shes pa dang /
khyad par dang /
byed pa'i dbye bas mtshan nyid mtshon par byed pa ni gsum mo / /
de'i las su sgrub par byed pa rten gyi mtshan nyid dang bzhir 'gyur ro / /
de la re zhig shes pa'i mtshan nyid ni kun mkhyen gsum gyi dbye bas gsum yod pa las thams cad shes pa'i sgo nas /
de bzhin gshegs pa 'byung ba shes pa zhes bya ba la sogs pa re zhig bstan pa'i phyir /
gang dag ces bya ba la sogs pa gsungs te /
gang dag 'das pa dang da ltar phyogs bcu'i 'jig rten mgon /
gang yin pa ni bcom ldan 'das so / /
de dag shes rab kyi pha rol tu phyin pa yum 'di las byung bar rim pa ji lta ba bzhin du sbyar te /
de dag bskyed pa dang /
skyed pa dang ldan pa dang /
ma 'ongs pa na bskyed par 'gyur ro / /
sangs rgyas de dag gis yang dag pa ji lta ba bzhin du de kho na nyid gzigs pas 'jig rten ston to / /
yum gyis bsgrub cing skyed par mdzad do / /
'gro ba'i spyod pa thugs su chud pas sems can gzhan gyis sems kyi spyod pa yang dag par ston to / /
phyin ci ma log pa'i lam la sbyor ba'i stobs dang ldan pa des de bzhin gshegs pa rnams bskyed nas 'jig rten ston pa la sogs pa mthong bas ji ltar ston ce na /
'jig rten zhes bya ba la sogs pa gsungs so / /
'jig rten gyi sems can gyi khams gang yin pa sgyu ma lta bu'i de bzhin nyid dang /
gang yang dgra bcom pa'i de bzhin gshegs pa'i de bzhin nyid dang /
rang rgyal ba'i de bzhin nyid gang yin pa dang /
rgyal sras rnams kyi phyin ci log pa'i de bzhin nyid gcig pa nyid de dngos bral te /
rang gi ngo bor bye brag med par rtogs pa ni gzhan min te de bzhin nyid de /
shes rab kyi pha rol tu phyin pa'i rgyus rnam par mi rtog pa'i ye shes brnyes nas sangs rgyas te /
gang gi phyir de bzhin gshegs pas chos kyi dbyings rnam par grol ba nyid du 'jig rten mi gzigs par 'gyur ba mi rigs te /
gzhan du na thams cad mkhyen pa nyid rnam par gzhag par mi nus par 'gyur ba'i phyir ro / /
de'i rjes su lam shes pa'i sgo nas stong pa nyid la sogs pa'i mtshan nyid bstan pa'i phyir /
mkhas pa zhes bya ba la sogs pa gsungs te /
gnas pa ni da ltar byung ba nyid do / /
'jig rten mkhas pa ni ma 'ongs pa'o / /
mya ngan las 'das kyang rung ba ni 'das pa'i bcom ldan 'das so / /
gang gi phyir chos nyid skyon med chos rnams stong pa 'di gnas te /
nges par chos nyid kyi rang bzhin yin gyi gzhan gyi tshad mas gnod pa'i phyir ro / /
phyin ci log gi rang bzhin yin pa'i phyir grol bar mi rigs so / /
de lta bas na stong pa nyid kyi don chos nyid 'di la gnas te /
stong pa nyid la sogs par sbyor ba'i shes pa'i rang bzhin byang chub sems dpa' de bzhin nyid gzhan ma yin pa de kho na nyid rtogs pa yin no / /
de lta bas na de yang thams cad kyi de bzhin nyid du thugs su chud pas de bzhin gshegs zhes sangs rgyas dang rgyal ba'i sras zhes bya ba la sogs pa mtshan gsol to / /
gal te de ltar stong pa nyid la sogs pa'i ye shes yin na /
sems can gyi don ji ltar byed pa bstan pa'i phyir /
shes rab pha rol phyin zhes bya ba la sogs pa gsungs te /
de ni thun mong ma yin pa'i chos nyid rtogs pa'i spyod yul du gyur pas sangs rgyas su 'khrungs pa rgyal ba'i sras rnams shes rab kyi pha rol tu phyin pa dga' ba'i ri bo'i tshal la brten te /
shin tu mtho ba'i ri la brten par rig par bya'o / /
stobs bcu rnam 'dren rnams kyi spyod yul 'di yin te /
'di ltar snying rje chen po la mngon du phyogs par gyur pas phyin ci log gi skye ba la sogs pas sdug bsngal bas sems can dmyal ba la sogs pa ngan song gsum du skyed pa la stong pa nyid kyi chos bstan pas btul nas yongs su 'don kyang /
stong pa nyid kyi ye shes phun sum tshogs pas sems can du 'du shes par de dag nam yang mi 'gyur ro / /
dmigs pa la mngon par zhen pa ma yin nam /
stong pa nyid kyi chos bstan pas ji ltar 'dul bar 'gyur zhe na /
dper na zhes bya ba la sogs pa gsungs te /
dper na seng ge ri sul phyogs gcig la brten nas 'jigs pa med par ni rang nyid 'jigs pa dang bral te /
zhum pa med par gnas nas ri dgas phra mo mang skrag byed cing sgra sgrogs ltar /
de bzhin du shes rab pha rol phyin brten nas te /
dmigs pas gnod par 'gyur ba med pa la brten te /
mi'i seng ge byang chub sems dpa' tshad mas gnod pa med pa'i stong pa nyid la sogs pa'i chos bstan pas dmigs pas 'jigs pa'i zhum pa med par mu stegs can mang po bdag tu mngon par zhen pa las ma grol ba rnams skrag par byed cing sgra yang sgrogs shing 'dul ba yin no / /
de'i rjes la rnam pa thams cad mkhyen pa'i sgo nas nyid kyi chos la brten nas zhugs pa la sogs pa'i mkhyen pa'i mtshan nyid bstan pa'i phyir /
dper na zhes bya ba la sogs pa gsungs te /
dper na nam mkhar gnas pa'i nyi ma'i 'od zer ni sa 'di skems par byed cing ste /
chu skams nas mun pa bsal te /
dngos po thams cad kyi gzugs kyang rab tu ston par byed do / /
de bzhin du sbyor ba las goms pas shes rab kyi pha rol tu phyin pa rang gi chos nyid la brten nas bzhugs pa la sogs pa'i ye shes kyi rten lam dam pa las nges par bzhugs pa ni chos rgyal te /
bcom ldan 'das kyis 'dzin pa ma lus pa'i sred pa'i chu klung skems shing nyid kyis nges pa'i chos nyid rab tu ston to / /
ji ltar chos nyid ston ce na /
gzugs zhes bya ba la sogs pa gsungs te /
phung po lngar chos thams cad 'dus pas gzugs kyang gang 'dir sgyu ma lta bu nyid yin pa'i phyir mi mthong zhing ngo / /
de bzhin du tshor ba dang /
sems pa gang yin pa dang /
gang la rnam par shes pa nyid dang /
dge ba la sogs pa'i chos kyi bag chags sems la bsags pa de yis gang yang rjes su mthong ba med de /
'di dag gcig dang du ma'i rang bzhin dang bral ba'i phyir ro / /
de ltar shes rab kyi mig gis mthong ba 'di ni chos mthong yin zhes de bzhin gshegs pas bstan pas des phyin ci log bzlog gi /
mig btsums pa dang /
dmus long la sogs pa ltar spyan ma tshang ba dang /
blta na snyam pa'i yid la byed pas ma mthong ba ni yang dag par mthong ba zhes mi bya ste /
de ni 'di ltar 'du shes med pa'i snyoms par 'jug pa las langs nas /
dngos po dang dngos po med pa la mngon par zhen pa'i rtsa ba rnal 'byor pa de'i nyon mongs pa dang shes bya'i sgrib pa 'byung ba'i phyir ro snyam du dgongs so / /
'dir ci 'dra ba mthong ba yin zhe na /
nam mkha' zhes bya ba la sogs pa gsungs te /
ji ltar nam mkha' la rdzas thams cad kyis dben pa'i phyir mngon sum dang /
rjes su dpag pa'i yul las 'das pas mthong ba med kyang sems can kun rdzob kyi tha snyad du yin gyi /
yang dag pa de kho na nyid du ni nam mkha' med pa'i phyir gcig tu gzugs ji ltar mthong ste mthong ba nyid kyang med do / /
de bas na don 'di brtags par gyis te rnam par dpyad pas so / /
de bas na nam mkha' zhes bya ba ni tha snyad do / /
mthong ba med pa nyid mthong ba yin no zhes bya ba lhag ma ma yin par rtogs par bya'o / /
de ltar chos mthong ba yang de bzhin gshegs pas bstan to / /
gang gi phyir mthong ba med pa ni gcig tu nges pa'i rang bzhin mthong bar mi nus te /
dngos po thams cad sgyu ma lta bu yin pa'i phyir ro / /
yon tan rin po che sdud pa tshigs su bcad pa las 'jig rten bstan pa'i le'u ste bcu gnyis pa'i bshad pa'o // //
shes pa'i rnam pa spyi'i rang bzhin yongs su shes pas khyad par du shes par bya dgos pas /
khyad par gyi mtshan nyid brjod par bya ste /
de yang nyan thos la sogs pa'i lam rnams kyi khyad par gyi lam gyi bdag nyid bsam gyis mi khyab pa la sogs pa'i khyad par gyis khyad par du 'phags pa sdug bsngal la sogs pa'i bden pa'i yul la sdug bsngal la chos shes pa'i bzod pa la sogs pa'i mtshan nyid rtogs par bya ba'i phyir /
mthong ba zhes bya ba la sogs pa gsungs te /
byang chub sems dpa' gang zhig bsam gyis mi khyab pa dang /
mi mnyam pa nyid la sogs pa nyid kyi rnam pa rnams yid la byed pas yum mthong ba yin pas de mthong ba thob pa yang 'dir sbyor ba'i stobs kyis chos thams cad kyi khyad par gyi mtshan nyid kyi rang bzhin du sdug bsngal la chos shes pa'i bzod pa la sogs pa dang 'dir rab tu 'brel pa'i bya ba thams cad des yin te /
rgyal po btang snyoms 'dug cing blon po kun byed ltar / /
de bzhin du ji snyed pa dang /
sangs rgyas kyi sgra gang yin pa kun la sbyar te /
yang dag par rdzogs pa'i sangs rgyas rnams dang /
rang sangs rgyas kyis mdzad pa'i chos rnams dang /
de bzhin du nyan thos rnams kyi bya ba ji snyed pa de dag shes rab kyi pha rol tu phyin pas byed do / /
de nyid gsal bar bstan pa'i phyir /
rgyal po zhes bya ba la sogs pa gsungs te /
rgyal po'i grong ni lus 'phags la sogs pa'o / /
yul ni ma ga d+hA la sogs pa'o / /
'khor ni rgyal po'i khab la sogs pa ste /
der mi 'gro bar rgyal po de'i rang bzhin yul mis 'bru thams cad kyang sdud pa ste /
bskyel ba ltar de bzhin du byang chub sems dpa' chos nyid gang du yang mi 'gro la ste /
sdug bsngal la chos shes pa'i bzod pa la sogs pa khyad par gyi lam gyi rang bzhin gyi sangs rgyas kyi sa'i yon tan thams cad sdud do / /
yon tan rin po che sdud pa tshigs su bcad pa las bsam gyis mi khyab pa'i le'u ste bcu gsum pa'i bshad pa'o // //
yang gang gi tshe sangs rgyas kyi yon tan khyad par can rnams thob ce na /
gang la zhes bya ba la sogs pa gsungs te /
gang gis sangs rgyas su byed pa'i chos sangs rgyas zhes bya ba yin pa'i phyir /
bde gshegs ni sangs rgyas kyi chos rnams te /
mi mthun pa'i phyogs kyi zil gyis mi non pa'i byang chub sems dpa' la dad pa brtan po yod na /
shes rab kyi pha rol tu phyin pa mchog la bsam sbyor ba ste /
mchog ni chen po yin pa'i phyir ro / /
yang dag pa'i sbyor ba la rjes su gnas pa yod na /
de'i tshe bden pa gnyis kyi rim pas zhugs pa yin pa'i phyir /
nyan thos rang rgyal sa gnyis shin tu 'das byas nas bdud dang mu stegs la sogs pas zil gyis mi gnon pa'i rgyal ba rnams kyi byang chub kyi rgyu khyad par gyi mtshan nyid myur du 'thob bo / /
dad pa dang shes rab yul la drag tu sgrub pa ni bya ba yin no zhes bstan par 'gyur ro / /
chos thams cad kyi sngon du dad pa 'gro ba ma yin nam /
ji ltar shes rab kyi bya ba yin zhe na /
lan du rjes su 'gro ba dang ldog pa'i dpe sngon du 'gro ba'i sgo nas bstan pa'i phyir /
dper na zhes bya ba la sogs pa gsungs te /
dper na rgya mtshor 'jug pa'i gru ni chag gyur pa / /
mi gang ro'am rtswa'am shing ni mi 'dzin pa / /
chu dbus 'jig par 'gyur te ngogs su phyin mi 'gyur / /
yang gang zhig ro la sogs pa la 'dzin pa de ni bde bar pha rol tu phyin par 'gyur te /
de thang la gnas par de ltar dad ldan dang ba tsam thob pa gang zhig gis ni shes rab pha rol tu phyin yum rjes su mi 'jug ste /
dmigs pa la sogs pa ma spangs pas 'dod chags la sogs pa'i sdug bsngal brgal dka' ba'i phyir 'khor ba'i rgya mtsho ste /
'khor ba des dus thams cad du gnas te /
dad pa tsam gyis phyin ci log mi spong ba'i phyir ro / /
skye ba ni 'byung ba'o / /
rga ba ni rnyings pa'o / /
rang gi rigs mthun pa'i rgyun chad pas na 'chi ba'o / /
bu dang bu mo la sogs pa dang bral bas yid mi bde ba ni mya ngan no / /
de dag nyid rlabs te gang gi phyir de dag gi rim pa ni 'khor ba'i rgya mtsho'o / /
de la de skad ces brjod de /
de bas na sbyor zhes bya ba'o / /
gang zhig de yang dad pa stobs su gyur pas shes rab pha rol phyin mchog gis zin pa ste /
dngos po rnams sgyu ma lta bur rtogs pa'i phyir dngos po'i rang bzhin la mkhas pa'o / /
rten cing 'brel par 'byung ba'i chos nyid kyi stobs kyis mya ngan las 'das pa yang mthong ba'i phyir don dam pa mthong ba'o / /
de bas na dad pa dang shes rab kyi stobs la sogs pas rim pa ji lta ba bzhin du bsod nams dang ye shes kyi nor kun rdzob tu yongs su rdzogs pa ni gru ste /
rab tu dga' ba la sogs pa'i sa rang bzhin de dag dang ldan pa la de skad brjod do / /
nyan thos la sogs pa'i yul ma yin pas mchog tu rmad byung bde gshegs byang chub myur du reg /
khyad par gyi mtshan nyid don du gnyer bas gnyis po rgyun mi 'chad par dmigs par bya'o zhes bstan par rig par bya'o / /
dmigs pa dang dmigs pa med pa'i dpes rim pa ji lta ba bzhin du res 'ga' byed pa dang /
rgyun mi 'chad par byed pa mi mthun pa'i phyogs dang gnyen po bsal bar bya ba'i phyir de gnyis nyid thob pa ni khyad par can gyi gzhir gyur pa sngon du 'gro ba yin par bstan pa'i phyir /
dper na zhes bya ba la sogs pa gsungs te /
dper na la las rdza so ma btang chu bskyed na / /
nyam chung phyir na myur du 'jig par rig par bya ste /
chu bcu bar mi nus pa'o / /
so btang bum par chu bskyed lam du 'jig pa yi / /
'jigs pa med cing phyi ma la yang sbyar ro / /
phyin par gyur pa ni bar chad kyi gnod pa med par gyur pas khyim du bde bar ro / /
de bzhin du byang chub sems dpa' dad pa mang gyur kyang /
shes rab rnam par nyams nas gnyis su ltung bas myur du ma rung 'gyur ro / /
dad pa de nyid kyis shes rab kyi don ni chos rnam par 'byed pa'i mtshan nyid yongs su zin gyur na nyan thos la sogs pa'i sa gnyis las shin tu 'das te byang chub mchog thob 'gyur /
bum pa so ma btang ba dang btang bas mi thob pa dang /
thob pa'i chos kyi rten ma yin pa dang rten du gyur pa bstan par 'gyur ro / /
rten gzhan yang dad pa la sogs pa ma yin nam /
ci'i phyir de gnyis kho na gtsor bstan ce na /
lan 'di dper na zhes bya ba la sogs pa gsungs te /
dper na shing rnying pa dbyung ba la sogs pa'i bcos legs ma byas pa'i gru rgya mtsho chen por nor dang bcas par 'jig par 'gyur ro / /
yang gru legs par bcos legs par byas pa dang /
mthun pa'i rlung dang ldan par byas na mi 'jig nor dang bcas pa dogs su phyin par 'gyur ro / /
de ltar byang chub sems dpa' dad pas yongs bzung yang / /
shes rab med na bla na med pa'i byang chub thob par 'gyur ba las nyams par 'gyur ro / /
byang chub sems dpa' dad pa de nyid yongs bsgoms pas shes rab pha rol phyin pa mchog ldan pa ni bzang po dang ldan pa'o / /
de nyams shing gzhan du ltung bar mi 'gyur te /
ma rmas ma nyams par de yang rang gi theg pa la yang dag par zhugs pa'i phyir de bzhin nyid rgyal ba rnams kyi byang chub mchog la reg par 'gyur te /
gnyis po kho nas grub pas ma tshang ba med pa yin pa shes par bya'o / /
zag lhan byas pa dang ma byas pa'i grus 'grub pa dang mi 'grub pa dang /
tshang ba dang ma tshang ba shes par bya ba'i phyir /
de gnyis kho na yongs su gzung bar bya'o zhes bstan pa'i phyir /
lo brgya zhes bya ba la sogs gsungs te /
dper na skyes bu gang zhig rgas shing gnyer ma dang ldan pas 'khogs pa zas la sogs pa dang mi ldan pas sdug bsngal ba lo brgya dang nyi shu lon pas gang gi yang ji srid na stan las langs kyang /
de bzhin du yang rang gis rgyang grags phyed dam /
rgyang grags su grogs med par nus pa med pa'i phyir 'gro bar nus pa ma yin te /
de ni g.yas g.yon gnyis kyi lag pa gnyis mi dag gis brten byas par gyur na de'i tshe 'gyel ba'i 'jigs pa med cing ji srid du 'gro bar bya ba'i gnas su bde blag tu phyin par 'gyur /
de bzhin byang chub sems dpa' shes rab la 'di ltar rmongs pas stobs chung ba gang gi tshe yang dad pa tsam gyis zhugs par gyur kyang /
'di ltar yang chos nyid kyis ma bzung zhing bral na nyan thos la sogs pa'i sar ltung ba'i bar thob pas nyams par 'gyur te 'jig par 'gyur ro / /
de nyid thabs dang shes rab mchog gis yong zin na / /
mi nyams te de bzhin gshegs kyi ste /
khyad par gyi mtshan nyid rtogs nas mi'i drang srong bcom ldan 'das kyi byang chub la reg par 'gyur ro / /
des na skyes bu rgas pa brten pa dang ma brten pa'i dpes shes rab dang thabs la mkhas pas yongs su bzung ba dang /
ma bzung ba dag ci rigs par 'khor ba dang mya ngan las 'das par ltung ba dang /
mi ltung ba dag bsal bar byas pas bstan pa'i don rtogs par bya'o / /
yon tan rin po che sdud pa tshigs su bcad pa las dpe'i le'u ste bcu bzhi pa'i bshad pa'o // //
ji skad bstan pa'i rim pas khyad par gyi lam thob nas dmigs pa'i ro myang ba med par dge ba'i bshes gnyen gyi stobs kyis bya ba ma yin pa mi byed do zhes bstan pa'i phyir /
byang chub sems dpa' zhes bya ba la sogs pa gsungs te /
byang chub sems dpa' dang po'i las can ni khyad par gyi mtshan nyid la zhugs pa'i phyir dang po'i las te sar gnas pa gang yin pa'o / /
dge ba 'dod pa'i phyir lhag pa'i bsam pa'o / /
sangs rgyas byang chub mchog zhugs pa bla ma'i skyon mi 'dzin pa'i phyir slob ma bzang po de cher gus pas bla ma la gus ldan no / /
dge ba'i bshes gnyen la dus thams cad du bsnyen bkur la sogs pa byas pa yin par rig par bya'o / /
sems srung ba shes pa ni mkhas pa'o / /
ci'i phyir dge ba'i bshes gnyen la brten par bya zhe na /
lan du mkhas pa zhes bya ba la sogs pa gsungs te /
gang gi phyir dge ba'i bshes gnyen de rnams las khyad par gyi mtshan nyid kyi yon tan 'byung bar 'gyur ro / /
des gdams ngag dang rjes su bstan pas slob ma dmigs pa'i ro myang ba med pas mkhas pa'o / /
dge ba'i bshes gnyen de dag gis shes rab kyi pha rol tu phyin pa rjes su ston /
de bas na sangs rgyas chos rnams ni khyad par gyi mtshan nyid kyi rang bzhin no / /
sgrib pa thams cad spang ba'i phyir yon tan gyi mchog dge ba'i bshes gnyen la brten to zhes rgyal ba de skad gsung ngo / /
de bas na de bsnyen bkur bya ba yin par dgongs so / /
de dag gi gdams ngag dang rjes su bstan pa'i 'dra ba zhig ce na /
sbyin dang zhes bya ba la sogs pa gsungs te /
sbyin pa la sogs pa'i chos thams cad bsdus pa'i rang bzhin mi dmigs pa la zhugs te /
pha rol tu phyin pa drug po rnams las byed pa po dang bya ba mi dmigs pas yin te /
rang bzhin gzhan du 'gyur ba'i phyir sa dang po la sogs pa la dmigs pa'i ro myang ba spangs nas byang chub kyi rgyur yongs su bsngo bar gyis shig pa'o / /
byang chub phung po ni zag pa med pa'i 'bras bur gyur pa tshul khrims kyi phung po la sogs pa'i rigs pas rnam par gzhag pa dpyad nas phyis rnam par dpyad pas nges pa na 'dzin par ma byed ce na /
dang po'i las can de dag la rig pas nges par sgyu ma lta bur rtogs pa'i phyir dang po rab tu sbyor ba bstan pa de skad bstan par bya ba nyid do / /
gzhan du na dad pa tsam yang med par 'gyur ro / /
rang dang gzhan gyi don phun sum tshogs pa shes pa khyad par gyi mtshan nyid bstan nas /
mjug thogs su gzhan gyi don phun sum tshogs pa la sbyor ba rnams kyi phan pa la sogs pa byed pa'i mtshan nyid bstan pa'i phyir /
de ltar zhes bya ba la sogs pa gsungs te /
de ltar shes pa'i mtshan nyid yongs su shes nas sbyor ba rnams bsgoms pa'i stobs kyis byang chub sems dpa'i spyod pa'i chos bstan pas ma 'ongs pa'i bden pa thob pa ni yon tan no / /
yon tan gyi tshogs rtogs par dka' ba'i phyir rgya mtsho'o / /
da ltar byung ba'i bde ba thob pas dga' ba'i phyir smra ba'i zla ba'o / /
yang dag par smin par mi 'gyur ba'i chos nyid la 'jog par byed pa'i phyir don byed pas na sems can gyi 'jig rten gyi skyabs so / /
de bzhin du shin tu phan pa kun nas 'byung ba'i rten yin pa'i phyir dpung gnyen no / /
sdug bsngal gyi rgyu sel ba'i don gyi rten du 'jug pa'i phyir gnas so / /
'khor ba dang mya ngan las 'das pa mnyam par rtogs par khyad par du 'gro bas sangs rgyas kyi rgyu yin pa'i phyir rten dang blo'o / /
chu spangs nas dam pa'i chos kyi skam sa mtha' gnyis spangs pa bdag dang gzhan gyi don thob pa'i rten du gyur pa ster bas gling ngo / /
sna 'dren par gyur pas gzhan gyi don rab tu bskyed pa'i phyir yongs su 'dren pa'o / /
sems can gyi don la mtshan ma med par lhun gyis grub par 'jug pa nye bar sdud pa'i phyir don 'dod pa'o / /
theg pa thams cad kyi nges par 'byung ba yang mngon sum du mi byed cing byang chub kyi lam gsal bar byed pas na gsal byed sgron ma'o / /
chos thams cad kyi de kho na nyid gtam gyi gzhi dang sgo yin pa'i phyir chos mchog smra ba'o / /
de nyid kyi phyir bdud dang mu stegs la sogs pas 'khrugs par mi nus pas na mi 'khrugs pa'o / /
bdag dang gzhan gyi don phun sum tshogs par byed pa ni bya ba yin pas gang gis de lta bu'i rang bzhin yongs su shes pas ci 'dra ba'i bdag nyid sgrub par byed pa'i rang bzhin bstan pa sngon du 'gro ba rang gi mtshan nyid bstan pa'i phyir /
grags chen zhes bya ba la sogs pa gsungs te /
bdag nyid che ba thob pa'i phyir grags chen ldan pa ni byang chub sems dpa'o / /
sdug bsngal dang du len pa'i phyir bya dga' ba la rab tu sbyor ba'i rang bzhin can no / /
'bad pas bsgrubs pa'i phyir go cha'o / /
gang bsgom par brtson pa ni go cha gyon byed do / /
mi mthun pa'i phyogs dmigs pa med pas phung po lnga dang /
skye mched bcu gnyis dang /
khams bco brgyad rnams kyi go cha yin te /
gnyen por mngon par zhen pa dang bral bas nyan thos la sogs pa theg pa gsum 'du shes bral lo / /
yang de lta bas na dor bar bya ba dang blang bar bya ba'i chos yongs su 'dzin pa dang bral ba'i phyir yongs su gzung ba med do / /
rang gi don phun sum [(]chags [,]tshogs[)] pa las ldog pa med pa'i phyir mi ldog pa'o / /
gzhan gyi don phun sum tshogs pa las mi g.yo ba'i phyir g.yo ba med cing ngo / /
gnyi ga'i don phun sum tshogs pa ji lta ba byed pa dang mi 'bral ba'i phyir mi 'khrugs chos can no / /
rang bzhin ji lta bu la sbyor zhe na /
de dag ces bya ba la sogs pa gsungs te /
de dag 'di 'dra ni ston par 'gyur ba'o / /
sbyor ba bsgoms pa'i stobs kyis nyon mongs pa la sogs pa spangs pa'i rang gi mtshan nyid ni chos nyid ldan no / /
rnam par mi rtogs pa'i ye shes thob pas na spros pa med pa'o / /
the tshom dang /
brdzun dang /
phyin ci log spangs pas the tshom yid gnyis bral lo / /
yang dag pa'i shes pa ldan pa'i phyir don ldan no / /
shes rab pha rol phyin pa thos nas te /
rtogs pa thob pa nas mi nur ba'o / /
de nyid kyi phyir gzhan gyi dring mi 'jog cing rang gi sa las ldog pa med pas ni phyir mi ldog par rig par bya'o / /
de lta bur gyur pa ni bde bar gshegs pa'i gnas par gyur pa spangs nas rnam pa thams cad kyi rang bzhin cung zad kyang mngon sum du mi byed do zhes bstan pa'i phyir /
'dren pa zhes bya ba la sogs pa gsungs te /
chos 'di dag gi rang bzhin sgyu ma lta bu yin pa'i phyir zab ste rtogs par dka' ba nyid kyis mthong bar dka' ba bcom ldan 'das kyis zhes bya bar 'brel to / /
gzhan sus kyang ste nyan thos la sogs pas rnam pa thams cad rtogs pa med pas cung zad thob pa yang med cing /
'thob par 'gyur ba yang med pa'i phyir ro / /
de'i phyir 'di ltar sems can gyi don gtsor mdzad pas de bzhin gshegs pa nyid zhar la brnyes pas na byang chub brnyes kyang sems can thams cad rjes su 'dzin pas na phan mdzad brtser ldan te bcom ldan 'das so / /
sbyor ba'i ngo bo rang gi mtshan nyid las ma gtogs pa'i grol ba mi rigs pa'i phyir ro / /
sems can gyi tshogs sus kyang rang gi mtshan nyid kyis chos bstan pa 'di mi shes te /
'on kyang 'di dag ni dmigs pa la mngon par zhen pa'i phyir ro snyam du sems can gyi don la nye bar sbyor ba la thugs khral chung bar mdzad de /
de bas na chos bstan pa'i thugs ma 'khrungs pa de lta bu yang tshangs pas chos kyi 'khor lo bskor bar gsol ba btab pa yin no / /
de lta mod kyi sems can gyi chos ji lta bu dang ldan zhe na /
sems can rnams ni zhes bya ba la sogs pa gsungs te /
gang gi tshe yang sems can rnams 'dod chags la sogs pa'i gzhi la mngon par zhen pa ste nyes par mi lta bas na dga' zhing ngo / /
yul rnams 'dod pa ni de la yon tan du lta ba'i phyir yid la byed pa mi spong bas 'dzin pa la gnas pa'o / /
mi shes pa dang ldan pas na mi mkhas pa'o / /
the tshom gyi shes pa yod pas na blun rmongs pa'o / /
log pa'i shes pa dang ldan pa'i phyir mun pa bzhin no / /
'di ltar yang ngo bo nyid kyi chos rtogs pa ni 'dod chags la sogs pa'i gnyen po yin pa'i phyir gnas med cing /
shes bya'i sgrib pa rtsa ba nas med pa'i phyir 'dzin med de /
de thob par bya ba'i phyir sangs rgyas la sogs pa dang /
'jig rten pa dag cig 'di las bzlog pa mtshan nyid mi mthun pa tshad mas gnod pa med pa'i phung po lnga po bdag med pa cig car bstan na rtsod pa 'byung bas /
rgyal po'i btsun mo yid du 'ong ba shi ba brda sprod pa'i tshul gyis so / /
yon tan rin po che sdud pa tshigs su bcad pa las lha'i le'u ste bcwa lnga pa'i bshad pa'o // //
'di ltar gang gi tshe sems can tha dad par shes pas tha dad par rtogs pa'i phyir spyod pa'i rang bzhin bye brag tu 'gyur zhe na /
nam mkha'i zhes bya ba la sogs pa gsungs te /
dper na nam mkha'i khams ni shar gyi phyogs dang /
de bzhin du lho'i phyogs dang /
nub kyi phyogs dang /
byang gi phyogs dang /
steng dang 'og dang mtshams bzhi dang bcu'i rang bzhin dang /
mthar thug pa'i mthar byed pas na mtha' yas pa'o / /
de bzhin du phyogs bcu rnams na yang nam mkha' yod pa de'i spyi'i mtshan nyid dang bral ba'i phyir tha dad par gyur pa med cing ngo / /
rang gi mtshan nyid dang bral ba sa yang bye brag tu gyur pa med do / /
'jig rten pa la grags pa'i dpes bstan nas /
'jig rten las 'das pa'i dpes shes par bya ba'i phyir /
'das pa'i zhes bya ba la sogs pa gsungs te /
'das pa dang /
'das pa'i dngos po'i de bzhin nyid gang yin pa dang /
ma 'ongs pa ste /
ma thob pa'i de bzhin nyid gang yin pa dang /
da ltar byung ba'i de bzhin nyid gang yin pa dang /
dgra bcom pa ste /
zag pa zad pa'i de bzhin nyid gang yin pa dang /
de dag las bzlog pa'i chos kun gyi de bzhin nyid gang yin pa dang /
gang yang rgyal ba'i de bzhin nyid gang yin pa dang /
bstan ma thag pa'i chos thams cad kyi bdag nyid rnam par grol ba tha dad pa med de /
bye brag tu grub pa'i tshad ma dang ma bral ba'i phyir bye brag tu mi 'grub bo / /
de bzhin du sbyor ba'i rang bzhin mngon sum du byas pa mang yang gcig kho na yin par dgongs so / /
ji skad bstan pa'i mtshan nyid yongs su shes pa ni thar pa'i cha dang mthun pa'i dge ba'i rtsa ba dang ldan pas thar pa'i cha dang mthun pa'i rtsa ba bstan par bzhed nas /
bde gshegs zhes bya ba la sogs pa gsungs te /
byang chub sems dpa' gang zhig rang gi mtshan nyid yongs su shes pa las mngon sum du thob par 'dod pa thams cad mi dmigs pa 'di ni bde gshegs byang chub tha dad chos dang bral bas gyur pa des mtshan ma med pa'i ye shes dmigs pa med pa'i rnam pa can gyi sbyin pa la sogs pa sangs rgyas kyi chos rnams thob par bya ba'i phyir dad pa rab la sogs pa'i chos dang ldan pa ni thabs dang ldan pa'o / /
dngos po ma lus pa'i rnam pa thams cad yongs su shes pa ni shes rab pha rol phyin la sbyor ro / /
gang gi phyir shes rab med pa ni nye bar mtshon pa ste /
dad pa rab la sogs pa med pa na yang mi'i 'dren pa thob par 'gyur ba ma yin no / /
sangs rgyas thob par byed pa gzhan yang yod pa ma yin nam /
ci'i phyir thabs dang shes rab kho na bstan ce na /
lan dpe sngon du 'gro bas bstan pa'i phyir /
bya zhig ces bya ba la sogs pa gsungs te /
dper na bya zhig dpag tshad brgya la sogs pa'i lus che ba ni dpag tshad brgya rtsa lnga bcu thob par gyur pa'o / /
'dab gshog ma skyes shing nyam chung ba ni 'dab gshog zad de nyams rtsal yod min na'o / /
de yis sum cu rtsa gsum pa'i gnas la sogs pa nas 'dzam bu'i gling 'dir gnas par bya'o snyam nas /
gang gi tshe bdag nyid mchongs nas lhung ba de'i tshe de'i 'dab gshog ma tshang bas nyams nyes 'gyur ba yin /
de bzhin du gang gi tshe yang sbyin pa la sogs pa pha rol tu phyin pa lnga po 'di rgyal ba rnams kyis bskal pa bye ba khrag khrig mang po yongs su rdzogs par bsgrub par byas shing smon lam rnam pa du ma'i phyir mtha' yas pa'o / /
shin tu rgya che ba'i chos la dmigs pa'i phyir rgya chen no / /
goms par byas pas na rtag rten no / /
de bzhin du sngar yang bstan pa'i thabs dang bral bas na thabs med do / /
ji skad bstan pa'i shes rab spangs pas shes rab bral lo / /
gshog pa gnyis po de ma tshang bas nyan thos nyid du ltung ngo / /
de bas na bla na med pa'i sa las nyams par 'gyur ro / /
de'i phyir shes rab dang thabs gnyis kho na gtso bo yin par gsal bar mdzad do / /
thar pa'i cha dang mthun pa thob nas brtson pa gang yin pa la nges par 'byed pa'i cha dang mthun pa skye ba nges par 'byed pa'i yan lag bstan pa bzhed nas /
sangs rgyas zhes bya ba la sogs pa gsungs te /
dro ba la sogs pa ni nges par 'byung ngo / /
yang byang chub sems dpa' gang zhig yang dag par sangs rgyas kyi ye shes 'dod pa des thog mar dro ba bskyed pa'i phyir rjes su chags pas zhen pa med par sems snyoms pa'o / /
'dir 'gro ba thams cad la dmigs pa'i rang bzhin yin pas pha rol gnon pa'o / /
phar 'du shes pa'i phyir phar 'du shes pa'o / /
mar 'du shes pa'i phyir mar 'du shes pa'o / /
ma 'ongs pa'i don shes pa'i phyir phan pa'i sems so / /
da ltar byung ba'i don la yid mngon du phyogs pa'i phyir byams pa'i sems kyi pha rol gnon pa'o / /
zhe sdang dang 'tshe ba med pas tha ba ma lus par byed pa'o / /
spun dang sring mo la sogs par 'du shes pa'i phyir drang bas pha rol gnon pa'o zhes snga ma dang 'brel to / /
rtse mo la sogs pa thob par bya ba'i phyir bdag nyid sgrub cing gzhan dag kyang dge ba la sbyor zhing rtag tu 'jam pos 'bod pas 'jam por smra ba'o / /
'dir khyad par gyi rang bzhin ma yin nam /
nges par 'byed pa'i cha la sogs pa bstan par ji ltar rigs she na /
sa brgyad pa la mtshan ma med par lhun gyis grub pa thob pas re zhig gi dus su sems can gyi don rgyun chad pa spangs pa'i phyir gang sems mnyam pa la sogs pa'i rnam pa sgyu ma lta bu des sems can la dmigs pa la sogs pa khyad par gyi lam nyid rtul po la sogs pa'i rim gyis skye ba yin gyi cig car ma yin no zhes bstan pa'i phyir nges par 'byed pa'i cha la sogs par btags nas 'dir bstan pa yin par gzung bar bya'o / /
phyi ma rnams la yang ji ltar srid pa bzhin rigs par bya'o zhes bya bar dgongs so / /
yon tan rin po che sdud pa tshigs su bcad pa las de bzhin nyid kyi le'u ste bcu drug pa'i bshad pa'o // //
phyir mi ldog pa byang chub sems dpa'i dge 'dun ji skad bstan pa'i nges par 'byed pa'i cha la sogs pa dang /
mthong ba'i lam la sogs pa la gnas pa ni phyir mi ldog pa'i byang chub sems dpa'i dge 'dun yin par bstan to / /
de yang sbyor ba'i lam ni nges par 'byed pa'i cha la gnas pa'o / /
de bzhin du mthong ba'i lam la gnas pa de ni chos shes pa'i bzod pa la sogs pa'o / /
rgyun gzhan ni bsgom pa'i lam la gnas pa yin no zhes gnas skabs du mar rnam par gzhag go / /
de la phyir mi ldog pa'i spyi'i mtshan nyid zhus pa ni 'jig rten zhes bya ba la sogs pa gsungs te /
'jig rten mgon la gnas brtan rab 'byor yongs zhus pa / /
ci bdag dang gzhan gyi the tshom bsal nas ma 'khrul par grub pa'i rgyu mtshan nyon mongs pa med pa'i rtags te lus kyi rtags so / /
de ni 'dir nye bar mtshon pa yin te /
rnam pa ni gnyen po yin par gzung ngo / /
mtshan ma ni dgos pa gnas pa'o / /
yon tan dpag tu med pa'i rang bzhin gyi sku mnga' ba'i phyir yon tan phyogs tsam mo / /
dus gcig la bcom ldan 'das khyod kyis bstan du gsol /
bdag dang gzhan gyi don phun sum tshogs pa la sbyor ba'i phyir mthu che ba dag go / /
byang chub sems dpa' rtags la sogs pa dang ji ltar ldan par 'gyur zhes so / /
rgyal ba'i sras rnams bla na med pa'i byang chub las ldog pa med par 'gyur ba ni slar ldog par mi 'gyur ro / /
de ltar na rtags la sogs pa'o / /
gnyen po'i mi mthun pa'i phyogs yin pa'i phyir gzugs la sogs pa rnams las log pa ni yon tan phyogs tsam mo / /
gsal bar rtogs pa'i ched du kye bcom ldan 'das kyis lung bstan du gsol zhes pa'o / /
de la re zhig nges par 'byed pa'i cha la gnas pa'i phyir mi ldog pa'i mtshan nyid bstan par bzhed nas tha dad 'du shes bya ba la sogs pa gsungs te /
gzugs la sogs par 'dzin pa las log pa'i phyir sna tshogs su 'du shes bral lo / /
sgyu ma lta bur don gsal ba'i phyir don dang ldan pa'i ngag byung bas the tshom sel bas na /
ci rigs par ldan tshig smra'o / /
byang chub sems dpa' de dge sbyong skye bo la sogs pa dge sbyong dang bram ze la skyabs su 'gro ba dang /
nyan thos la sogs pa la rten par mi byed do / /
log par lta ba la sogs pa spangs te dor bar bya ba dang /
blang bar bya ba'i de kho na nyid yongs su shes pas na mkhas pa'o / /
ngan song gsum ni nye bar mtshon pa ste /
mi khom pa brgyad spangs te'o / /
rtag tu ni 'jig rten 'dir ro / /
de dag bdag dang gzhan gnyi ga gcig tu srog gcod pa spong ba la sogs pa bcu po rnams la 'god cing rgyal ba'i sras dge ba bcu'i las kyi lam dang ldan pas bcom pa'o / /
sems can thams cad kyi yul la sbyin pa la sogs pa yongs su bsngo zhing 'bras bu la sogs pa la ltos pa med pa'i sems kyis te /
zang zing med par 'gro ba la chos kyi sbyin pa rjes su ston to / /
yang chos zab mo la the tshom med par gcig tu sgyu ma lta bu'i chos nges pas na dga' zhing ngo / /
byams pa'i lus dang ngag dang yid kyi las dang ldan pas snyan par smra bas tshig 'jam ldan no / /
'gro 'chag nyal dang 'dug par shes bzhin rab tu ldan te /
rab ni yang dag pa ste /
de ni gsal ba'i rab kyi mthar thug par 'gro bas shes pa'o / /
shes bzhin gyi srog chags la sogs pa mthong nas gsal ba'i phyir /
gnya' shing gang tsam lta zhing 'gro ba'o / /
spyod lam tha dad pa'i g.yeng ba med pa'i phyir sems 'khrul med do / /
mi dge ba bcu'i las spangs pas na gtsang byas so / /
sna tshogs pa'i gos bzang po 'byor pas na gtsang ma'i gos 'chang ngo / /
mtshan la sogs pas brgyan pa'i lus dang ngag dang yid rnam par dag pa thob pas na gsum po dben zhing dag pa'o / /
ser sna la sogs pa'i sems mi bskyed pas na rnyed 'dod ma yin pa'o / /
thams cad du chos nyid dang 'gal ba'i sbyor ba mi byed pas na khyu mchog go / /
'gro ba la rjes su brtse ba'i phyir dmyal ba la sogs par skye bar 'dod pas na rtag tu chos 'dod pa'o / /
rtogs pas chos nyid la yid ches pa'i phyir bdud kyi yul las 'das pa'o / /
bdud bcom pa'i gzugs nges par shes pas na gzhan gyi dring mi 'jog pa dang /
sangs rgyas kyi snang ba'i bsam gtan bzhi la bsam gtan de la mi gnas so / /
nges par 'byed pa'i cha la gnas pa'i phyir mi ldog pa'i mtshan nyid kyi rjes la chos nyid goms par byas pas mthong ba'i lam la gnas pa'i phyir mi ldog pa'i mtshan nyid de rtogs pa yang lus dang ngag dang yid kyi bya bar brjod pa las yin par bstan par bzhed nas /
grags pa zhes bya ba la sogs pa gsungs te /
gzugs la sogs pa'i 'du shes las log pas na grags pa 'dod pa ma yin no / /
theg pa chen po la zhugs pa nyid kyis nyes pa thams cad med pa'i phyir khro bas sems dkrugs med do / /
bdag med pa rtogs pa dang sems can gyi don la thabs la mkhas pa'i stobs kyis khyim par gyur na yang mngon par zhen pa med par longs spyod par byed de /
dus thams cad du yul gyi nyes pa mthong bas tshangs par spyod pa yin pa'i phyir zhen pa med pas dngos po kun ma chags so / /
skyes bu dam pa'i chos nyid kyis 'tsho ba'i phyir yang bas nyo tshong la sogs pa longs spyod 'tsho bar mi byed do / /
de bzhin du sems can la gnod pa'i don du tsa mun+Ti la sogs pa'i mngon spyod kyi sngags dang sman pa'i phyir 'dod pa'i lha la sogs pa'i sngags bud med skyes bus dbang du sdud pa'i sbyor sngags tshol mi byed ces bya bar sbyar ro / /
'dod pa'i las can de byas par gyur pas skyes pa'am bud med du nges par 'gyur ro zhes bya ba la sogs pa lung ston par mi byed do / /
bden pa gnyis la brten pa'i phyir rab tu dben pa'i shes rab pha rol phyin mchog brtson /
lus dang ngag gi khro ba dang bral ba'i phyir 'thab dang rtsod dang bral lo / /
sems can thams cad la bde ba phul du byung ba bskyed pa'i sems dang ldan pa'i phyir byams pa'i sems kyang bstan to / /
stong pa nyid la gnas pa'i phyir kun mkhyen 'dod do / /
chos cung zad kyang dmigs pa med pas rtag tu bstan pa la gzhol sems ldan no / /
rang 'dod pa'i skye ba der skye ba thob pas mtha' 'khob kla klo'i skye bo'i yul mtha' rnam par spangs /
rnam par spangs kyi sgra phyi ma dang yang 'brel pa'i phyir yul mtha' rnam par spangs te yul mtha'o / /
mngon par yid ches pas nges pa skyed pa'i phyir kun mkhyen gsum gyi bdag nyid ni rang gi sa la the tshom med pas na dogs med de /
nges pa'i rang bzhin la gnas pas rtag tu ri rab 'dra'o / /
mchog tu gzhol ba nyid rnam pa thams cad mkhyen pa la sogs pa'i chos kyi phyir bsams nas gtong ba ni srog kyang 'dor zhing ngo / /
tshad ma dang ldan pa'i yid la byed pa'i phyir rnal 'byor pa rab tu brtson no / /
'dir phyir mi ldog pa'i phyogs tsam zhig brjod do / /
de yang rgyu tshogs pa yis 'bras skye bar / /
rjes su dpogs pa gang yin pa / /
don gzhan la ni mi ltos phyir / /
de ni rang bzhin yin par brjod / /
ces bya ba'i rigs pas 'dir bstan pa'i rtags kyang shes par bya'o / /
yon tan rin po che sdud pa tshigs su bcad pa las phyir mi ldog pa'i rnam pa'i le'u ste bcu bdun pa'i bshad pa'o // //
de ltar bsgom pa'i lam la gnas pa'i phyir mi ldog pa'i mtshan nyid ston pa na khyad par ma rtogs khyad par gzhan rtogs par mi 'gyur bas na rigs pa 'dis bsgom pa'i lam las re zhig khyad par bstan pa'i phyir gzugs dang zhes bya ba la sogs pa gsungs te /
ji ltar de bzhin nyid zab pa de bzhin du de kho na nyid du gzugs ma skyes pas zab bo / /
de bzhin du tshor ba dang /
'du shes dang /
sems pa dang /
rnam par shes pa rnams kyang de bzhin nyid 'dis zab pa yin te /
gzugs la sogs pa rnams gzugs la sogs par med de /
sgro btags pa'i phyir med do / /
de bzhin du kun rdzob pa'i gzugs la sogs pa de dag kyang tha mal pa'i rang bzhin rigs pas mtshan ma ma lus pa spangs pas mtshan ma med pa'o / /
bslab pa thams cad zhi bas na rab zhi ba'o / /
'dis ni yang gzugs la sogs pa de bzhin nyid las gzhan ma yin pas skur pa 'debs pa dgag pa yin no / /
dper na 'ba' zhig tshad ma rtogs pa mda' 'phangs pa rgya mtsho'i gting la thug pa'i tshad tshol ba ltar /
de bzhin du shes rab kyis ni sgro 'dogs pa dang /
skur pa 'debs pa'i mtha' dang bral ba nges par brtags na gang gi phyir brtags pas gting yod pa mi rnyed pas zab mo dang ldan pa ni zab pa ste /
bsgom pa'i lam yin zhes bstan par 'gyur ro / /
khyad par bstan pa 'di nyid rjes su bstan pa dang bcas pa khyad par can bsgom pa'i lam yin par ston pa na de'i byed pa'i sgo nas dris pa ni /
byang chub sems dpa' zhes bya ba la sogs pa gsungs te /
gang gi phyir bsgom pa'i lam gyi de kho na nyid du phung po dang /
khams dang /
skye mched yod pa yin par yang dang yang du goms par byas pa'i byang chub sems dpa' gang zhig gi gzugs la sogs pa'i chos thams cad kyi chos dang gang zag gi bdag med pa mngon sum du byas pas de ltar zab par gyur pa ni theg pa chen por don dam par dmigs pas gos pa med pa'o / /
gang zag de'i bsod nams kyi tshogs de ji snyed skye ba ni ye shes kyi tshogs rab tu thob pa na yang dag par 'grub pa de las ci zhig yod par 'gyur zhes bya bar tshigs su bcad pa'i don sbyar ro / /
'bras bu gsal bar rtogs par bya ba'i phyir dper na zhes bya ba la sogs pa gsungs te /
dper na yul dman pa la lhag par chags pa'i phyir 'dod chags chos la spyod pa'i skyes bu zhig /
bud med dang lhan cig tu khyod che ge mor shog shig ces smras nas dus btab de dang ma phrad de /
'dir 'ong ngam mi 'ong snyam pa la sogs pa'i rnam par rtog pa de lta bu'i rim pas rnam par rtog pa du ma ni sems kyi rnam rtog spyod pa ji snyed pa ste /
dmigs pa la bsgribs nas nyin zhag thams cad du byung ba'i skyes bu'i rnam par rtog pa'i grangs de snyed kyi bskal par rgyun mi 'chad par 'gro ba 'khor bar 'gyur ba dor nas ji snyed kyi bsod nams dang ye shes kyi tshogs kyis byang chub 'thob pa de snyed kyi bsod nams dang ye shes kyi tshogs bsgom pa'i lam gyi mthus byang chub sems dpa' thob par 'gyur ro / /
rnam par rtog pa chung ngu dang /
'bring dang /
chen po yangs pa'i rnam pa'i dbye bas bsgom pa'i lam rnam pa gsum du 'gyur te /
'dir bsdus nas brjod par 'dod pa'i phyir bsdus nas bstan par bya ste /
de la yang lam chung ngus ni rnam par rtog pa chen po spong la /
chen pos ni rnam par rtog pa chung ngu spong ngo zhes bya bar gzung ste /
de lta bu lam chen po la mi srid de /
yang lam chen po skyes pa na nyon mongs pa chen po med pa'i phyir ro / /
gzhan dag na re phyi ma phyi ma la bsod nams lhag par sgrub pa ni gnyen po'i dbye ba yin la /
bsod nams zil gyis gnon par bstan pa ni mi mthun pa'i phyogs kyi dbye ba bstan pa yin no zhes zer ro / /
lam chung ngu bstan pa'i phyir /
byang chub sems dpa' zhes bya ba la sogs pa gsungs te /
byang chub sems dpa' gang zhig bskal mang bye stong du dmigs pa dang ldan pas sangs rgyas la sogs pa la sbyin pa byed cing zhes bya bar 'brel to / /
dgra bcom rang rgyal sbyin byed tshul khrims srung byed kyang rgyal ba'i sras po gzhan zhig gis shes rab pha rol phyin mchog ste /
lam chung ngu'i rang bzhin bsgom pa dang ldan zhing /
de las langs nas yum 'di nyid ni chos so / /
ji lta ba bzhin du sems can la ston cing de sems can khyad par can sngon du 'gro bas chos kyi sbyin pa'i rang bzhin gyi bsod nams la ltos nas phra ba'i char yang mi phod pa ni bsod nams kyi char phod par mi 'gyur ro / /
sbyin pa byed tshul khrims bsrung ba yang snga ma bzhin du blta bar bya ste /
gnas skabs de bzhin no / /
lam 'bring gi don bstan pa'i phyir /
byang chub ces bya ba la sogs pa gsungs te /
byang chub sems dpa' gang zhig shes rab mchog ste /
lam 'bring gi rang bzhin bsgom pa ste /
de las langs nas gos pa med pa'i chos brjod cing ngo / /
chos de yang 'gro ba mngon par mtho ba dang nges par legs par 'thob pa'i mtshan nyid kyi don te /
rgyu'i gtso bo gter du gyur pa byang chub tu yongs su bsngo na'o / /
de bzhin du chos kyi sbyin pa byin nas yongs su bsngo ba las byung ba'i dge ba gang yin pa dang ldan pa dang mnyam par gyur pas 'jig rten gsum na med ces bya bar sbyar ro / /
lam chen po bstan pa'i phyir /
bsod nams zhes bya ba la sogs pa gsungs te /
ji skad bstan pa'i lam bsgom pa'i stobs kyis bsod nams de dag thams cad kyang gsog dang ste /
de bzhin du brtags pa'i rang bzhin dang bral ba'i phyir ro / /
brtags pa'i chos kyis dben pas na gsob dang /
de bzhin nyid kyi chos nyid kyi rang bzhin ma yin pas ya ma brla dang /
yang dag pa'i kun rdzob 'brel pa las skyes pa'i phyir yang ya ma brla'o / /
de bzhin du rtogs pa'i chos kyis dben pas na stong pa'o / /
de bzhin nyid kyi rang bzhin ma yin pas na gsob pa'o / /
yang dag pa'i kun rdzob tu rgyu dang 'brel pa la skye ba'i phyir ya ma brla'o / /
sgyu ma'i rang bzhin yin pa'i phyir snying po med par shes pa'o / /
de ltar bde gshegs rnams kyi shes rab spyad spyod pa de ni lam chen po'i rang bzhin yin te /
phyin ci ma log pa yin pa'i phyir spyod tshe bsod nams dpag tu med pa yongs su 'dzin to / /
de kho na nyid bsgom pa'i lam ma yin nam de'i stobs kyis mi mthun pa'i phyogs dang gnyen po rim pa ji lta bzhin du spong ba dang /
thob pa mi rigs pas de'i phyir ji ltar rgyal ba'i sras rnams kyi rim pa yin zhe na /
sangs rgyas zhes bya ba la sogs pa gsungs te /
brtags pa tsam gyi rang bzhin yin pa'i phyir 'di ni ste /
chung ngu dang /
'bring dang /
chen po'i rab tu dbye ba'o / /
chos thams cad ni rang dang gzhan dang gnyi ga'i don phun sum tshogs pa byed par 'dod pa'o / /
mngon sum dang rjes su dpag pa dang /
lung gi tshad mas nges pa'i phyir sangs rgyas kyis bshad pa dang /
rab tu sbyar ba dang /
rab tu bstan pa rnams rim pa bzhin no / /
byang chub sems dpa' gang gi thos pa la sogs pa'i shes pa bskyed pas bsgom pa'i lam goms pa'i shes pa la bskal pa bye ba khrag khrig mang por brjod byas kyang de bzhin nyid du ro gcig pa'i phyir chos kyi dbyings la rgyal ba'i sras de dag gis mi mthun pa'i phyogs spangs pa med pas zad pa nyid med cing /
gnyen po bskyed pa med pas de kho na nyid du 'phel ba med do / /
zhes bya ba ni grub pa sgrub pa yin no / /
de dag bcom ldan 'das kyis kun rdzob tu yin par dgongs so / /
bsgom pa'i lam gyi rang bzhin yin pa'i phyir de bas na pha rol tu phyin pa'i ming yang de kho na nyid du nyams pa dang /
'phel ba med do zhes bstan pa'i phyir /
rgyal ba zhes bya ba la sogs pa gsungs te /
shes rab 'ba' zhig la pha rol tu phyin pa brjod mod kyi /
kyang gi sgras sbyin pa la sogs pa yang pha rol tu phyin pa ste /
rgyal ba'i yum yin pas lnga po yang khyad par du 'phags pa'i chos kyi rang bzhin pha rol tu phyin par grags so / /
sgyu ma lta bu yin pa'i phyir ming tsam mo / /
kun rdzob tu rdzas su gnas pas bla na med pa'i byang chub tu yongs su sngo bar byed do / /
yongs su dag pa'o / /
bdag la bstod pa dang /
rlom sems med pa'i byang chub sems dpa' gang yin pa de ni rtogs pa las nyams pa med pas de nyid kyi phyir sangs rgyas byang chub mchog reg 'gyur te /
khyad par 'phags pa'i don nyid gsal bar byed pa ni sems bskyed pa yin no / /
yon tan rin po che sdud pa tshigs su bcad pa las stong pa nyid kyi le'u ste bcwa brgyad pa'i bshad pa'o // //
rim pa bzhin sems kyi skad cig ma snga ma ni rjes su 'gro ba med par zhig nas phyi ma skye bas phan tshun 'brel pa med pa'i phyir kun rdzob tu yang khyad par du 'phags pa'i don gsal bar byed pa ji ltar sems bskyed pa yin zhe na /
don byed par dpe sngon du 'gro bas bstan pa'i phyir /
'bru mar zhes bya ba la sogs pa gsungs te /
'bru mar snying po 'bar ba phrad pa dang po yis / /
snying po tshig min la ste /
skad cig ma gnyis pa la sogs pas bar du chod pa'i phyir ro / /
dus mnyam pa yang lhan cig skyes pas khyad par med pa'i phyir bya ba dang byed pa'i ngo bo'i mtshan nyid bsreg par bya ba dang sreg par byed pa'i ngo bor mi rigs pas tshig pa ma yin no / /
me lce phyi ma'i skad cig mas kyang dang po de med par skad cig ma phyi ma ma skyes pa'i phyir med pas de'i snying po mi tshig go / /
me lce phrad pa thams cad kyang snying po de tshig min te /
dngos po med pa'i phyir ro / /
yod na ni rtag tu yod par thal bar 'gyur bas kun rdzob tu yang skye ba med pa'i phyir rgyu dang 'bras bu'i ngo bo'i mtshan nyid bsreg par bya ba dang /
sreg par byed pa'i ngo bor yod par mi rigs pas phyi ma dang phrad pas kyang ma yin no / /
me lce tha ma'i skad cig ma med par yang dang po'i skad cig mas tshig min te /
nus pa med pa'i phyir ro / /
dang po'i skad cig ma med par me lce tha mas snying po tshig pa ma yin no / /
de bzhin du re re la nus pa med kyang rten cing 'brel par 'byung ba'i chos nyid kyis me lce dang po dang lhan cig tu 'byung ba'i snying po'i skad cig ma la ltos nas kun rdzob tu rgyu dang 'bras bur 'brel pa'i phyir nus pa phul du byung ba nyid khyad par can me lce'i skad cig ma gnyis par gyur pa de'i tshe rgyu med pa yang ma yin te /
rgyu dang 'bras bu'i ngo bo mtshan nyid bsreg par bya ba dang /
sreg par byed pa'i ngo bor yod pas snga ma dang phyi ma'i skad cig mas snying po tshig go zhes don gyis bstan par 'gyur ro / /
dpe bstan nas skabs la bab pa'i don dang sbyar bar bya ba'i phyir /
dang po'i zhes bya ba la sogs pa gsungs te /
de bzhin du dang po'i sems kyis sangs rgyas kyi byang chub thob par byed pa don ma lus pa so sor snang ba ma yin pas byang chub mchog reg pa ni 'dir gsungs so / /
de yang dang po'i sems kyis byang chub la reg pa'i rang bzhin du rnam pa tha ma med pa'i phyir med pas kyang nus pa ma yin la sems gnyis pa gang yin pa khyad par du phul du byung bar ma bskyed pa'i phyir thams cad tha ma'i sems bzhin du gnod pa thams cad nye bar zhi ba 'thob min te /
sems gnyis pa de yis kyang byang chub la reg pa'i rang bzhin du rnam pa thams cad du med pa'i phyir ro / /
dang po'i sems kyang med pas na 'thob par nus pa ma yin te /
khyad par phul du byung ba ma bskyed pa'i phyir ro / /
de bas na snying po tshig pa bzhin du snga ma dang phyi ma'i sems kyi skad cig ma dag gis byang chub thob bo zhes bstan par 'gyur ro / /
snga ma dang phyi ma gnyis kyi sems kyi skad cig rnams spyir byang chub thob pa'i rgyu yin par bstan nas /
da ni dang po'i skad cig ma nye bar len pa'i rgyu nyid rjes su 'gro ba dang ldog pa'i sgo nas dpe sngon du 'gro bas bstan pa'i phyir /
sa bon zhes bya ba la sogs pa gsungs te /
rtag par ni rim dang cig car gyi don byed pa 'gal ba'i phyir skad cig mas byang chub kyi shing la sogs pa'i sa bon las phyi ma phyi ma'i skad cig ma yongs su 'gyur ba las sdong bu la sogs pa rgya cher bskyed nas rang gi ngo bo nges pa 'thob pa 'byung ngo / /
sa bon de yang sdong bu skyes pa na 'gag go / /
dang po de med na byang chub kyi shing la sogs pa med par 'gyur ro / /
de bzhin du dang po'i sems gtso bo'i rgyu yin pa'i phyir /
byang chub kyi gzhi dang po'i rgyu de nyid yongs su 'gyur ba'i phyir phyi ma sbyor ba las sangs rgyas kyi phun sum tshogs pa de dag sangs rgyas nyid de thob nas 'gag go / /
yang dang po de med na byang chub med par 'gyur ro / /
sems kyi skad cig ma gnyis pa yang rgyu yin par gsal bar bstan pa'i phyir /
sa bon zhes bya ba la sogs pa gsungs te /
skad cig ma gnyis pa'i ngo bo nas dang sA lu'i sa bon la rten cing 'brel par 'byung ba'i chos nyid kyi stobs kyis 'byung ste /
'bras bur gyur pa rnams dang sA lu la sogs pa de dang de dag ste /
sa bon de dag 'bras bu skye ba'i dus na med de /
dmigs pa'i reg byar gyur pa las mi dmigs pa'i phyir ro / /
rnam pa thams cad du skad cig ma'i rgyun yang med do zhes nges par mi nus te /
rgyu de dag dang mthun par 'bras bu skyes pa'i phyir ro / /
de bzhin du dang po'i sems skad cig ma'i stobs kyis skad cig ma gnyis pa'i sems bskyed de rgyal ba rnams kyi byang chub skye bar 'gyur ro / /
de kho na nyid du rgyu dang 'bras bu rtogs par mi nus te /
rang bzhin med pa'i phyir te /
'dir 'gro ba sgyu ma lta bur rtogs par bya'o / /
rgya cher bstan nas nye bar bsdu ba'i phyir /
chu'i zhes bya ba la sogs pa gsungs te /
chu'i thigs pas bum pa dang po tha ma'i bar gyis nyung ngu nyung ngus kyi bar te /
dang po'i chu thigs pa rim pa phyi ma phyi ma dang bcas pas de yongs su 'gengs pa ltar /
de bzhin du dang po'i sems kyang bla na med pa byang chub kyi rgyu yin te /
rim gyis sems kyi skad cig ma gnyis pa la sogs pa dang bcas pa sbyor ba'i lam la sogs pa'i rang bzhin yin pa'i phyir dkar po'i yon tan gyi tshogs yongs su rdzogs pa thob pa'i phyir rdzogs pa'i sangs rgyas su 'gyur ro / /
zhar la byung ba rgya cher bstan nas /
skabs la bab pa'i bsgom pa'i lam la gnas pa'i byang chub sems dpa' phyir mi ldog pa'i mtshan nyid ston par bzhed nas /
stong pa zhes bya ba la sogs pa gsungs te /
zab mo bskyed pa'i sbyor ba'i 'dzin pa yang ba'i phyir 'bras bu dang /
rgyu dang rang bzhin dang bral bas rim pa ji lta ba bzhin du stong pa nyid dang /
mtshan ma med pa dang /
smon pa med par chos thams cad rtogs pa'i byang chub sems dpa' mya ngan las 'das pa la mi reg ste /
snying rje dang ldan pa'i phyir ro / /
'jigs pa dang bcas pa'i phyir mtshan mar mi spyod pa'o / /
dper na skyes bu mnyan pa shin tu bslabs pa'i phyir mkhas par gyur pa gnod pa med par phar 'gro tshur 'gro yang ste /
zong thogs nas phar 'gro zhing tshur 'ong bar byed kyang mtha' gnyis kar mi gnas shing ltung ba'i gnas ma yin pa'i phyir ro / /
rgya mtsho der yang gnas pa med pa bzhin no zhes tshigs su bcad pa'i don sbyar ro / /
phyir mi ldog pa'i mtshan nyid brjod pa las slob pa'i byang chub sems dpa'i dge 'dun bstan nas /
de'i rjes la kun nas nyon mongs pa dang /
rnam par byang ba'i rtog pa spangs pa'i phyir gnyi ga mnyam par rtogs pa ni mi slob par 'gyur ba yin te /
bslab par bya ba gzhan med pa'i phyir ro / /
de lta bu'i mi slob pa'i dge 'dun gsal bar bya ba'i phyir 'khor ba dang mya ngan las 'das pa mnyam par bstan pa ni de ltar zhes bya ba la sogs pa gsungs te /
bstan ma thag pa'i phyir mi ldog pa'i mtshan nyid rtogs pa'i 'khor ba dang mya ngan las 'das pa mnyam par bsgom pa la spyod pa'i byang chub sems dpa' rnam par byang ba'i rtogs pa spangs pa nyid kyis 'di snyam du bdag stobs bcus lung bstan byang chub reg 'gyur rlom sems med do / /
byang chub kyi rgyu mtshan gyis skrag pa med de /
kun nas nyon mongs pa'i rnam par rtog pa spangs pa'i phyir de bas na chos thams cad ma skyes te /
'di dag sgyu ma lta bu nyid yin pa'i phyir dngos po yod par cung zad kyang ma skyes so zhes de ltar spyad pa spyod pa ni bde gshegs shes rab ste /
gnyi ga mnyam par rtogs pa ni spyod pa yin no / /
gnyi ga mnyam par bsgoms pas sangs rgyas su gyur nas de ma thag tu rang gi sangs rgyas kyi zhing sems can dang snod kyi dbye bas sangs rgyas kyi zhing rnam pa gnyis rnam par dag par bstan pa'i phyir /
'jig rten zhes bya ba la sogs pa gsungs te /
chu'i dgon pa dang /
mu ge'i dgon pa dang /
nad dang bcas pa'i 'jig rten ni nye bar mtshon pa nyid yin te /
gzhan yang sems can dang snod du gyur pa'i log par rtogs pa'i gnas mthong nas ji ltar bdag gis sangs rgyas kyi zhing rnam pa gnyis sbyang bar bya'o snyam pa de lta bu'i rnam par rtog pa med de /
sring mo gang gA'i lha mo bzhin du skrag pa med par byang chub sems dpa' bzlog pas na /
yang sangs rgyas kyi zhing rnam pa gnyis yongs su sbyang ba'i phyir go gyon te /
phyi ma'i mu'i mtha' rtag tu yul la brtson zhing de'i thabs yongs su shes pa'i phyir rab tu shes nas so / /
yongs su skyo ba'i blo ni rdul tsam skyed mi byed do / /
yon tan rin po che sdud pa tshigs su bcad pa las gang gA'i lha mo'i le'u ste bcu dgu pa'i bshad pa'o // //
sangs rgyas kyi zhing yongs su dag par byas nas thabs la mkhas pas 'khor ba ji srid kyi bar du sangs rgyas kyi mdzad pa'i rang gi sangs rgyas kyi zhing gi bya ba'i thabs la mkhas pa bstan nas de'i yul re zhig bstan pa'i phyir /
byang chub ces bya ba la sogs pa gsungs te /
byang chub sems dpa' rgyal ba'i shes rab spyod byed cing / /
phung po 'di dag gzugs la sogs pa ste /
bsgoms pa'i stobs kyis shes shing gdod nas stong pas khyad par du 'gro ba med do zhes bya bar dgongs so / /
de lta bas na sgyu ma lta bur stong pa nyid thabs la mkhas pa'i yul yin no zhes bshad par 'gyur ro / /
yang ci'i phyir goms par byas pas khyad par du 'gro bar 'gyur zhe na /
de'i lan du thabs la mkhas pa'i sbyor ba bstan pa'i phyir mnyam par ma bzhag ces bya ba la sogs pa gsungs te /
ji skad bstan pa'i chos nyid bsgoms pas yang 'gro ba'i don byed cing ye shes mnyam par bzhag pas skyed pa ni /
mnyam par snying rje sdug bsngal bsal ba'i phyir /
sems can gyi khams la bltas nas de ltar snying rje dang shes rab gnyis kyi dbus na gnas pa'i bar skabs der ro / /
mngon sum bya ba'i dus dang dus ma yin pa la sbyor ba'i stobs kyis yongs su ma nyams par sangs rgyas kyi chos ma 'dres pa bco brgyad la sogs pa thob pa ni sbyor ba yin no zhes bstan to / /
de la re zhig bar chad byed pa'i chos las 'da' ba'i thabs dpe sngon du 'gro bas bstan pa'i phyir dper na zhes bya ba la sogs pa gsungs te /
dper na skyes bu 'ga' zhig 'jig rten gyi tha snyad la bzo bas na mkhas pa'o / /
dpa' ba la sogs pa'i yon tan gyis brgyan pas na yon tan kun ldan zhing ngo / /
lus kyi stobs phun sum tshogs pa'i phyir stobs ldan no / /
gzhan gyis zil gyis mi non pa'i phyir mi thub pa'o / /
'di dag thams cad kyi mtshan nyid yongs su shes pa'i phyir brtson byas so / /
gzhan 'dun par byed pa'i thabs lus la sogs pa'i rnam par 'gyur bar byed pa la goms pa'i phyir sgyu rtsal chog shes pa'o / /
'phong legs par bslab pa'i phyir 'phong gi pha rol tu phyin pa'o / /
ri mo la sogs pa'i las kyi gnas kyi bya ba la mkhas pa'i phyir bzo gnas mang ba'o / /
ma rungs pa'i skye bo mang po slu ba la gcig tu mkhas pa'i phyir sgyu ma sgrub pa'i cho ga shes pa'o / /
skye bo dam pa yongs su bskyang ba gtsor byed pas na 'gro don rab tu 'dod pa'o / /
de lta bu de yang dgra'i gnod pa yod pa 'ga' zhig tu pha dang ma dang chung mar bcas te /
bu dang bu mo yongs su bsdus nas /
dgra byed mang pos 'jigs pa dang bcas pa'i dgon pa'i lam du zhugs pa ste /
phyin pa na dgra mang po 'ongs pa la de'i sgyu ma'i sgrub pa shes pas srog la ltos pa med pas na dpa' bo'o / /
gzhan gyis zil gyis mi non pa'i ngang tshul can yin pas na rtul phod pa'o / /
skyes bu mang po mngon par sprul te /
bar chad byed pa mang po las 'das nas dgon pa las brgal te /
bde bar phyin cing gnyug ma'i khyim du phyir 'ong ba ltar /
de bzhin de tshe ni gang gi tshe ste /
byang chub sems dpa' mkhas pa yang dmigs pa med pa'i byams pa mngon sum du thob pas byams pas bde ba la sbyor bar 'dod pa'i sems kyi rkyen gyis sems can gyi khams kun la mngon du phyogs pa dang 'brel pa de'i tshe 'di ltar lha'i bu la sogs pa'i bdud bzhi las 'das shing nyan thos dang rang rgyal gyis gnyis las kyang rab 'das nas sangs rgyas thob par byed pa'i ting nge 'dzin mchog la gnas shing /
byang chub reg par mi byed de /
bya ba yongs su ma rdzogs pa'i phyir ro / /
mi gnas pas gnas pa'i thabs dang dpe sngon du 'gro bas bstan pa'i phyir mkha' la zhes bya ba la sogs pa gsungs te /
dper na 'jig rten chags pa na rim pa bzhin du brten te /
mkha' la rlung brten /
rlung dang bcas pa la chu'i phung po'o / /
de la yang gser gyi sa gzhi'o / /
de la yang sa chen po /
de la gling bzhi pa'i 'jig rten gyi khams brten to / /
de nas sems can gyi longs spyod chags te /
de 'dra ste rtsa ba'i rgyu las yin par blta bar bya'o / /
gzhan du na dngos po thams cad kyis dben pa'i mtshan nyid nam mkha' ji ltar gnas su 'gyur /
rlung gi dkyil 'khor gang la gnas yin te /
smos kyang mi dgos so / /
'on kyang de gnas yin par grags te /
rab tu grags pa'i phyir ji skad bstan pa'i rgyu'i stobs kyis nges pa 'byung ba 'di yid la byed pas nam mkha'i khams kyi don 'di bsam par gyis shig /
'di ltar de bzhin du byang chub sems dpa' stong pa nyid la gnas pa'i sbyor bas /
'gro la sems can gyi skal ba ji lta ba bzhin snang ba dang /
rang gi smon nas shes pa'i rgyu de gnyis tsam gyi byin gyi rlabs can ni rten can no / /
bya ba rnam pa sna tshogs ni bya ba du ma byed cing sprul pa'i sku ni rnam pa sna tshogs pa'i bya ba du ma ston par byed cing ngo / /
ji skad bstan pa'i thabs la mkhas pa'i stobs kyis mya ngan las 'das la mi reg par dngos po'i mtshan nyid las 'das pas stong pa nyid la gnas pa med de /
de bas na de nyid gnas par gyur pa yin zhes bya'o / /
sngon gyi smon lam yang mi 'dor ba'i thabs bstan pa'i phyir /
gang gi tshe zhes bya ba la sogs pa gsungs te /
gang gi tshe na byang chub sems dpa' mkhas gsal ba /
chos thams cad mi dmigs pas stong pa nyid kyi mchog de nyid dang /
rnam par g.yeng ba ma lus pa nye bar zhi bas na zhi ba'o / /
dpa' bar 'gro ba la sogs pa'i ting nge 'dzin bsgom pa ni 'di spyod pa'o / /
de ltar ting nge 'dzin dang stong pa nyid kyi rang bzhin gnyis kyi bar skabs der byang chub sems dpa' gnas te /
stong pa nyid kyi stobs kyi mtshan ma rab tu sgom mi byed /
'di la mtshan ma med de ting nge 'dzin gyi stobs kyis gnas par gyur pa'o / /
ji skad bstan pa'i thabs la mkhas pa'i stobs kyis gang 'dod pa bzhin du mtha' gnyis su mi ltung ngo / /
rim pa ji lta ba bzhin du mya ngan las 'das pa thob par byed pa'i 'dzin pa med pas na zhi ba'o / /
'khor ba la mngon par zhen pa spangs pas na rab zhi ba'o / /
spyod pa ni mtshan ma med pa la spyod par 'gyur ba'o / /
thun mong ma yin pa'i thabs la mkhas pa bstan pa'i phyir /
bar snang zhes bya ba la sogs pa gsungs te /
dper na bar snang 'phur ba'i bya la gnas ni gzhi'i rang bzhin rab tu mi gnas pa'i phyir med de /
rnam par dpyad na de nam mkha' la gnas pa med do / /
gshog pa gnyis kyi stobs kyis sa la yang mi ltung ngo / /
de ltar byang chub sems dpa' stong pa nyid la sogs pa rnam par thar pa'i sgor spyod pa'i sems can gyi don byed pa'i sas bskyed pa'i phyir mya ngan 'das la mi reg go / /
dmigs pa spangs pa'i phyir mtshan mar spyod pa ma yin te /
de ni byang chub sems dpa'i nyan thos la sogs pa dang /
thun mong ma yin pa'i thabs la mkhas pa yin no zhes bstan par 'gyur ro / /
chags pa med pa'i thabs la mkhas pa dpe sngon du 'gro bas bstan pa'i phyir /
dper na zhes bya ba la sogs pa gsungs te /
dper na 'phong legs par lobs pa'i skyes bu 'ga' zhig gis legs par gnam du mda' 'phangs te /
mda' gzhan dag ni phyi bzhin rgyud mar longs btags nas /
de'i snga ma'i mda' de sa la ltung ba'i skabs mi 'byed de /
mi de 'dod na mda' de sa la ltung bar 'gyur /
de ltar shes rab pha rol phyin pa mchog dang /
thabs la mkhas pa chen po'i rang bzhin la spyod pa'i rgyal ba'i sras shes rab dang snying rje la sogs pa bsgom pa dang /
rnam par dpyod pa'i ma chags pa'i stobs kyis de srid stong nyid dam pa de ni thob mi byed /
gang ji srid dge ba'i rtsa ba yongs su ma rdzogs kyi bar du'o / /
stong pa nyid dang thabs la mkhas pa snga ma bzhin du bstan pa'i phyir /
dper na zhes bya ba la sogs pa gsungs te /
nyon mongs pa dang bral bas na dge slong ngo / /
dper na khyad par gyi lam gyi stobs kyis rdzu 'phrul gyi stobs chen po dang ldan pa zhig nam mkhar gnas te /
'gro ba 'dul ba'i phyir /
cig car ngo mtshar gnyis kyis zung byed pas rnam par 'phrul te /
'di lta ste /
'gro dang 'chag pa dang ni nyal dang 'dug pa ston / /
stong pa nyid bsgom pa'i rnam par thar pa'i sgo nas skyo ba med cing legs par goms pas de la dub pa med de /
ji srid 'dod pa de srid gnas zhes bya ba ni lhag ma'o / /
de bzhin du byang chub sems dpa' mkhas pa stong gnas shing /
ye shes phul du byung ba thob pa'i rdzu 'phrul shes pas pha rol son no / /
gnas nges par 'dzin pa spangs pa'i phyir gnas pa med do / /
rnam pa du ma'i bya ba byed pas na 'gro ba dag la bya ba rnam pa sna tshogs snying rjes sprul pa'i sprin ston to / /
re re'i rnam pa mang bas mtha' yas so / /
bskal pa bye bar stong pa nyid dang thabs la mkhas pa'i stobs kyis skyo ba med do / /
sprul pa legs par goms pa'i stobs kyis dub pa med do / /
mtshan ma med pa'i thabs la mkhas pa de bzhin du rig par bya ba'i phyir /
dper na zhes bya ba la sogs pa gsungs te /
dper na mi 'ga' g.yang sa chen por 'jug byed cing / /
lag pa gnyi gas gdugs gnyis 'dzin pa na dus ma yin par 'khrugs pa'i phyir dus ma yin pa'i rlung byung ba'i tshe bdag nyid g.yang sa chen por mchong bar byed cing /
mi bzad par lus bor yang sdug bsngal bar ltung bar mi 'gyur te /
ji srid der ni 'dod pa'i gnas su 'gro bar 'gyur ba /
de bzhin du byang chub sems dpa' mkhas pa snying rjer gnas / /
thabs dang shes rab gnyis kyi gdugs ni yongs bzung ste / /
chos rnams stong pa mtshan med smon pa med spyod pa / /
nges par yid ches par byed cing mtshan ma med pa'i thabs kyi stobs kyis mya ngan las 'das la reg pa med la chos kyang mthong /
de bzhin du gzhan la yang ston par byed do / /
smon pa med pa'i thabs dpe sngon du 'gro bas rtogs par bya ba'i phyir /
dper na zhes bya ba la sogs pa gsungs te /
dper na rin chen 'dod pa rin chen gling du 'gro'o / /
bai DUr+ya la sogs pa'i rin po che'i 'byung gnas ni gling ngo / /
gang gi tshe yang der ni ded dpon 'ba' zhig bde bar 'tsho byed cing /
de'i tshe yang rin chen rnyed nas phyir yang khyim du 'ong ba ltar /
gnyen bshes tshogs la ci nas brtse ba dang ma bral ba'i phyir dbul ba'i sdug bsngal gyis yid mi bde bar mi 'jog pa ltar zhes rim pa bzhin du sbyar ro / /
de bzhin du byang chub sems dpa' stong pa nyid ni yon tan rin po che 'byung ba'i phyir rin chen gyi gling ngo / /
byang chub sems dpa' song ste phyin nas bsam gtan dbang po stobs thob pa /
gang gi tshe mya ngan las 'das pa la reg pa 'ba' zhig mngon dga' ba de lta yin na yang sngon gyi smon lam gyi stobs kyis sems can sdug bsngal ni skye ba la sogs pa'o / /
yid la 'jog pa ma yin te /
smon pa med pa'i thabs kyi stobs kyis mya ngan las 'das pa mngon du byed par mi 'gyur ro / /
de bzhin du phyir mi ldog pa'i rtags kyi thabs ldan pa'i phyir /
dper na zhes bya ba la sogs pa gsungs te /
dper na tshong pa mngon par 'dod pa'i don gnyer ba brgyus te /
'tshong ba dang nyo ba'i zong gi rin thang shes par bya ba'i phyir /
bar gyi grong khyer grong rdal grong gang yin par 'gro / /
der yang ni grong khyer la sogs par ro / /
rin chen gling du'ang mi gnas la / /
rig pa khyim du'ang mi gnas so / /
'on kyang de nyid kyis rkun ma la sogs pa thag bsring ba'i thabs shes pa'i bdag nyid yin pa'i phyir lam la mkhas pa'o / /
nor sogs par byed pas na rnam par rig par byed pa'i phyir rang gi khyim du bskyab par bya ba'i sems can la rjes su brtse bas 'ong bar 'gyur ro / /
de bzhin du byang chub sems dpa' dad pa'am /
snying rje dang shes rab kyi sbyor ba shes pas na mkhas pa blo ldan no / /
nyan thos dang rang sangs rgyas rnams kyi lam shes pas rnam par grol ba kun la mkhas te /
de dag gis 'dul ba'i sems can gyi don rab tu goms pas na mkhas pa'o / /
sems can gyi don yongs su mi gtong bas na de dag mngon du mi byed pas de la yang mi gnas so / /
bya ba ma byas pas ni de bzhin du de bzhin gshegs pa'i ye shes la mi gnas so / /
'dus byas kyi nyes pa rtogs pa'i phyir 'dus byas la yang mi gnas so / /
de nyid kyi phyir thams cad du 'gro ba'i lam yin no / /
yon tan dang skyon rim pa ji lta ba bzhin du yongs su shes pa la mkhas pa ni tshul shes pa yin te /
de lta bu ni phyir mi ldog pa zhes bya ste /
thun mong ma yin pa'i chos yin no zhes bstan par 'gyur ro / /
tshad med pa'i thabs la mkhas pa bstan pa'i phyir /
gang tshe zhes bya ba la sogs pa gsungs te /
gang gi tshe bde ba la sbyor bar byed cing 'gro la byams pa rjes su 'brel byas nas /
ting 'dzin stong pa mtshan med smon pa med spyod pa de'i tshe sems can tshad med pa la stong pa nyid la sogs pa'i dmigs pa stobs kyis rim pa ji lta ba bzhin du de ni mya ngan 'das pa thob par 'gyur zhe na /
rgyal ba'i sras des de bzhin du yang 'dus byas yin par gdags nus de ni gnas med do / /
zhes bya ba ni tshigs su bcad pa'i don to / /
de nyid kyi don dpes gsal bar bstan pa'i phyir /
dper na sprul pa'i mi ni sngags la sogs pas mig bslad pas mthong ba'i lam du mi'i las su mi snang ba ma yin zhing /
rig pas dpyad na stong pa'i phyir /
de ni gang gis kyang ni gdags par nus pa yin zhes bya bar 'brel to / /
de bzhin du byang chub sems dpa' sems can la dmigs pa med pa stong pa nyid la sogs pa'i rnam par thar pa'i sgor spyod pas de'i 'dus byas dang 'dus ma byas kyi khams zhes ming gis kyang ni gdags par nus pa yin zhes bya ba snga ma dang 'brel to / /
de lta bas na thabs snga ma snga ma ni thabs phyi ma phyi ma'i rgyu'i gtso bo yin te /
stong phrag brgya pa las thabs kyi dbye ba rnam pa bcu gsungs pa bzhin blta'o / /
thabs mtha' yas pa thams cad 'dir 'dus pa yin no / /
rgyu gzhan brjod par bya ba med do zhes nye bar sbyar ba'i phyir /
gal te zhes bya ba la sogs pa gsungs te /
gal te rgyal ba'i sras kyi gnas par bya ba spyod pa dang ni dbang po zab mo'i chos dris la rgyas par bstan pa gsal bar byed pa ji skad bstan pa'i thabs shes par mi byed de /
byang chub sems dpa' stong pa mtshan ma med pa dang /
smon pa med pa'i rnam par thar pa'i sgo dang /
phyir mi ldog pa'i sa'i chos te /
sems can thams cad la yongs su btang ba'i sems bskyed pa'o / /
bsdus nas bstan pa rgyas par mi 'chad pa de ni lung ma bstan pa yin par rig par bya'o zhes bstan to / /
de dag gis ni rnam pa kun mngon par rdzogs pa bstan pa yin te /
de skad du yang /
rnam pa sbyor dang bcas rnams dang / /
yon tan skyon ni mtshan nyid bcas / /
thar dang nges 'byed cha mthun dang / /
slob pa phyir mi ldog pa'i tshogs / /
srid dang zhi ba mnyam nyid dang / /
zhing dag bla na med pa ni / /
rnam kun mngon rdzogs rtogs pa ste / /
'di ni thabs mkhas bcas pa yin / /
zhes gsungs so / /
rnam pa kun mngon par rdzogs par rtogs pa thob pa ni de ma thag tu rab kyi mthar thug pa rtse mo'i mngon par rtogs pa yin pas re zhig de'i rtags bstan pa'i phyir /
dgra bcom zhes bya ba la sogs pa gsungs te /
dgra bcom pa dang rkyen gyi sangs rgyas ye shes dang /
khams gsum dag kyang mi 'dod de / /
shin tu goms par byas pa'i phyir ro / /
rmi lam na yang sangs rgyas rnams mthong 'gro la chos kyang ston byed pa de lta bu ni rtse mo'i mngon par rtogs pa ste /
de ni mi ldog lung bstan yin par rig par bya / /
de bzhin du /
rmi lam na ni sems can ngan song gsum gnas mthong / /
rmi lam du rtogs pa'i phyir /
skad cig de la ngan song rgyun gcod smon lam 'debs /
de bzhin du bden pa'i byin gyi brlabs kyis rmi lam gyi gnas skabs na yang grong khyer la sogs pa tshig pa'i me'i phung po zhi ba de lta bu ni de ni mi ldog lung bstan yin par rig par bya /
de bzhin du mi'i 'jig rten 'byung po'i gdon dang nad mang ba /
bden pa'i byin gyi rlabs kyis me'i phung po zhi ba dang /
'gro ba rjes su gzung ba'i blos phan dang snying brtser ldan pas 'byung pos zin pa bsal nas bdag bstod cing nga rgyal skye bar mi byed pa dang /
yang gzhan dag la smod par mi byed pa de lta bu ni snga ma bzhin du /
de ni mi ldog lung bstan yin par rig par bya / /
yon tan rin po che sdud pa tshigs su bcad pa las thabs la mkhas pa'i le'u ste nyi shu pa'i bshad pa'o // //
bdud kyi byin gyi rlabs kyis song ba ni rtags ma yin pa'i phyir /
ci ste zhes bya ba la sogs pa gsungs te /
gzhan yang byang chub sems dpa' de ni bden pa'i byin rlabs sna tshogs dag /
'byor pas bdag lung bstan snyam rlom sems 'byung ba'am / /
de bzhin du gal te byang chub sems dpa' gzhan gyis lung bstan pas byang chub sems dpa' gzhan la smod pa de'i tshe rlom sems gnas pa de ni bdud kyi byin gyis brlabs pa yin te /
de ma thag tu che bas che ba'i nga rgyal 'byung bas blo chung ba dang /
sems chung ba'i zhes bya ba'i bar du shes par bya'o / /
zhar las 'byung ba'i bdud kyi las kyi bye brag bstan pa las ming gi gzhi las 'byung ba'i bdud kyi las bstan pa'i phyir ro / /
ming gi zhes bya ba la sogs pa gsungs te /
ma la sogs pa'i ming brjod cing byin gyis rlob pa bdud kyi las te /
nye bar 'ongs gyur nas /
'di skad smra ste /
'di ni khyod dang pha dang ma dang /
khyod kyi gzhan yang brgyud pa bdun mes brgyud kyi bar gyi ming 'di yin zhing /
gang zag 'byung ba'i rigs dang ming 'di zhes bya'o zhes smra zhing /
de bzhin du gang tshe khyod ni sangs rgyas 'gyur ba'i ming 'di yin no zhes bya bas de'i tshe yang gang de nyid kyis bsam pa'i ming ltar ming de nyid du 'gyur bas smra bar 'gyur te /
de thos pas mngon pa'i nga rgyal skyes nas bdud nye bar 'ongs pas 'di ni blo chung ngu yin no zhes 'chad par 'gyur ba dang 'brel to / /
sbyangs pa'i yon tan gyi gzhi las byung ba'i bdud kyi las bstan pa'i phyir /
sbyangs sdom zhes bya ba la sogs pa gsungs te /
sbyangs pa'i yon tan gang ci 'dra ba bsod snyoms pa nyid la sogs pa dang ldan pa dang /
rnal 'byor dang ldan pa la khyod sngon yang yon tan tshul yang 'di 'dra zhes brjod de /
de skad gang thos rlom sems te mngon pa'i nga rgyal skyes na byang chub sems dpa' de ni bdud kyis yongs su bslangs te bdud 'ongs pa de ni blo chung ba bsam pa dman pa'o zhes bya ba'i bar du shes par bya'o / /
yang dben pa'i gzhi las byung ba'i bdud kyi las bstan pa'i phyir /
rab tu dben pa'i zhes bya ba la sogs pa gsungs te /
ljon shing gi skye ba 'jig pa'i phyir /
rab tu dben pa'i grong dang grong khyer ro / /
chu 'bab pa dang ldan pa'i phyir ri sul lo / /
grong las rgyang grags kyi tshad tsam na gnas pa ni dgon pa'o / /
'brog dgon pa la sogs par stag la sogs pa dang bral ba'i phyir rab tu dben pa'o / /
nags kyi khyad par ni nags khrod de rab tu sten byed cing gal te bdag la bstod la yon tan la sogs pa mngon pa'i nga rgyal gyis gzhan la smod cing ngan par spyod na byang chub sems dpa' de ni bdud kyi las kyis yongs su bslang zhing de ni blo chung gi bsam pa bzang po ma yin no zhes bya ba'i bar du'o / /
'o na dben pa'i gnas ji lta bu yin zhe na /
rtag tu zhes bya ba la sogs pa gsungs te /
lus 'phags la sogs pa ni grong ngo / /
tsam pa ka la sogs pa ni yul lo / /
pa tra li pu tra la sogs pa ni yul 'khor te /
rtag tu gnas byed cing gzhan du na nyan thos la sogs pa'i gdul bya'i sems can yongs su smin par bya ba'i phyir bla na med pa'i byang chub tu yang dag par bsam pa dag par zhugs pas byang chub la brtson pas gnas pa'o / /
de ni dgra bcom pa dang rang rgyal ni rang rgyal lo / /
'dod pa gzhan yang skyed mi byed de /
bstan ma thag pa de dag dang /
mi dge ba'i chos thams cad las dben pa ni dben par bstan te /
de bzhin gshegs pa zhes bya bar 'brel to / /
'di ni chos kyi dbyings las byung ba'i phyir ro / /
bde bar gshegs pa'i sras kyis dben par gsungs so / /
gzhan ni dben pa ma yin no zhes bstan pa'i phyir /
gang zhig ces bya ba la sogs pa gsungs te /
gang zhig dpag tshad lnga brgya yod pa'i ri sul te /
sbrul ni sbrul gdug pa'o / /
gang gi phyir lo mang bye bar gnas byed kyang gnas ni khyim mo / /
dben pa 'di ni bstan ma thag pa yin par mi shes pa'i byang chub sems dpa' nyan thos la sogs pa'i yid la byed pa dang ldan pa'i phyir byang chub sems dpa' de snyam du rlom na lhag pa'i nga rgyal rnyed nas 'dre bar gnas pa yin te /
byang chub sems dpa' nyid thob pa ma yin no / /
nga rgyal gyi yul de nyid bdud kyi spyod yul las ma 'das par bstan pa'i phyir /
byang chub sems dpa' zhes bya ba la sogs pa gsungs te /
gal te byang chub sems dpa' 'gro ba'i don la mngon du phyogs pa na brtson pa'o / /
bzod pa nas chos kyi mchog gi bar gyi dad pa la sogs pa ni stobs so / /
bsam gtan ni bzhi ste mnyam par sgrub pa'o / /
drod dang rtse mo'i rang bzhin dad pa la sogs pa ni dbang po'o / /
stong pa nyid la sogs pa ni rnam par thar pa'o / /
dpa' bar 'gro ba la sogs pa ni ting nge 'dzin to / /
thob pa de la 'di ni dgon dben spyod pa min snyam byang chub sems dpa' brnyas byed na / /
de ni bdud kyi spyod yul gnas zhes rgyal bas gsungs / /
rgya cher bstan pa nyid nye bar bsdu ba'i phyir /
gang zhig ces bya ba la sogs pa gsungs te /
gang zhig grong ngam 'on te dgon par gnas kyang rung /
rnam pa thams cad du nyan thos la sogs pa'i yid la byed pas dben pa ni theg pa gnyis kyi sems bral lo / /
bla na med pa'i byang chub tu nges pas na byang chub mchog nges so / /
byang chub sems dpa'i dben pa de las gzhan ni nyan thos la sogs pa dang 'brel pa yon tan chung ngu thob par byed pa de nyid kyi phyir zad par byed cing 'dor ro / /
gang gi phyir bstan ma thag pa'i nyes pas dben zhing 'gro don zhugs pa rnams kyi ste /
rgyal ba'i sras rnams yin no / /
yon tan rin po che sdud pa tshigs su bcad pa las bdud kyi las kyi le'u ste nyi shu rtsa gcig pa'i bshad pa'o // //
gang gis yongs su ma shes pa de nyid nyes pa ste /
mi mthun pa'i phyogs de dag dgag pa'i phyir /
de lta bas na zhes bya ba la sogs pa gsungs te /
gang gi phyir bstan ma thag pa'i nga rgyal nyes pa yin pa de lta bas na nges par bcom ste /
de lta bu ni 'khor bar ltung ba'i thabs spong bas na mkhas pa'o / /
mngon par yid ches pa mang ba'i phyir bsam pa drag ldan no / /
byang chub dam pa tshol ba des na nad pa'i tshogs kyis sman pa bsten pa ltar /
'dod chags la sogs pa rang gi nad gso ba'i phyir g.yel ba med par dge ba'i bshes gnyen bsten par bya'o zhes bstan to / /
dge ba'i bshes gnyen yang gang zhig yin zhe na /
sangs rgyas zhes bya ba la sogs pa gsungs te /
sangs rgyas ni bcom ldan 'das so / /
byang chub mchog zhugs byang chub sems dpa' dag gis dge ba'i bshes gnyen dag pha rol tu phyin pa drug rab tu ston pa nyid do / /
de sman pa la sangs rgyas la sogs pa ni phan pa dang phan pa ma yin pa thob pa dang spong ba rjes su ston pa yin no / /
sbyin pa la sogs pa pha rol tu phyin pa rnams ni rjes su gnas par bya ba yin pa'i phyir sgrub pa'i sa nyid yin no / /
de ltar rgyu rnam pa gnyis kyis sangs rgyas byang chub myur du rtogs te /
de las ma gtogs pa'i dge ba'i bshes gnyen gzhan ni med do / /
sangs rgyas dang byang chub sems dpa' thams cad kyi pha rol tu phyin pa kho na sgrub pa'i sa ma yin nam /
ji ltar de nyid kho na yin par ston ces dogs pa la /
rgyal ba zhes bya ba la sogs pa gsungs te /
'gags pas na 'das pa'o /
'byung bar 'gyur ba'i dus yin pa'i phyir ma byon pa'o / /
de ltar nyid yin pa'i phyir bzhugs pa'o / /
phyogs bcu dag gi sangs rgyas bcom ldan 'das de dag kun te /
sangs rgyas ji snyed pa'i lam pha rol tu phyin pa'i mtshan nyid 'di yin te /
gnyis pa med pa'i phyir gzhan ma yin te /
gzhan gyis phyin ci log spong ba med pa'i phyir ro / /
gang gi tshe nyon mongs pa'i sgrib pa'i mun pa bsal bas na bsal ba'o / /
shes bya'i sgrib pa'i mun pa bsal bas na sgron ma'o / /
de bzhin du yang byang chub mchog la zhugs pa'i byang chub sems dpa' rnams mthong ba'i lam gyis snang bar byed pas na snang ba'o / /
yang bsgom pa'i lam bskyed pa rjes su ston pas ston par 'gyur ba'o / /
yang dag par pha rol tu phyin pa 'di dag ston pa'i phyir 'di dag nyid kho na sgrub pa'i sa yin par dgongs so / /
zhar la byung ba bstan nas da ni skabs la bab pa nyid kyis ji skad bstan pa'i rtags la mngon par zhen pa ma grub par bstan pa'i phyir ro / /
ji ltar zhes bya ba la sogs pa gsungs te /
ji ltar shes rab kyi pha rol tu phyin pa sgyu ma lta bur gcig dang du ma'i rang bzhin dang bral ba'i phyir stong pa nyid kyi mtshan nyid yin pa de bzhin du gzugs la sogs pa'i chos 'di dag thams cad kyang stong pa nyid kyi mtshan nyid du de dang 'drar shes shing /
de bas na chos rnams stong zhing mtshan ma med par rab shes na /
gang gi tshe ji skad bstan pa'i rtags la spyod pa de'i tshe de ltar spyod pa bde gshegs shes rab spyod pa yin /
ji skad bstan pa'i rtags kyi rang bzhin rnams dang /
chos rnams thams cad stong pa nyid yin na ji ltar kun nas nyon mongs pa dang rnam par byang bar gzhag ce na /
sems can zhes bya ba la sogs pa gsungs te /
bdag dang bdag gir zhen pas kham gyi zas la sogs pa 'dod byed cing /
'dod pa dang gzugs la sogs pa'i sems can du yongs su rdog pas 'khor ba sgrub pa dang /
srung ba mi zad pa'i skye bo phyin ci log la chags pa'i yid la byed pa dang ldan pas des skye bo srung ba rtag tu 'khor ro / /
yang de kho na nyid du bdag dang bdag gi la sogs pa'i chos nyid gnyis ma skyes pa'i phyir yang dag min te stong pa'o / /
phyin ci log gi stobs kyis nam mkha' la mdud pa bor ro / /
de bzhin du skye bo rnams rang nyid bcings pa ste grol bar dka' zhes bya ba'i bar du'o / /
ci'i phyir zhe na /
tha snyad la mi mkhas pa'i phyir byis pa ste /
byis pa bzhin grol bar mi nus zhes bya ba'i bar du'o / /
des ni kun nas nyon mongs pa'i dngos por rnam par gzhag go / /
ci 'di dag phyin ci log gi stobs kyis kun du ston par rnam par gzhag ce na /
dper na zhes bya ba la sogs pa gsungs te /
dper na dug med pa la phyin ci log gi stobs kyis dug tu shes pa nyid kyis dug langs te mi la khyab pa'o / /
dug de khong du song ba med kyang brgyal bar 'gyur /
de bzhin du 'phags pa'i lam ma skyes pa'i phyir yang byis pa'o / /
phyin ci log gi stobs kyis legs par sbyar te /
'di ni bdag go / /
'di ni bdag gi chos so snyam mo / /
de skad du yang /
bdag yod pa ni gzhan du shes / /
bdag gzhan cha las 'dzin dang sdang / /
de gnyis dang ni 'brel pa las / /
nyes pa ma lus 'byung bar 'gyur / /
zhes gsungs pa yin no / /
de ltar bdag tu 'du shes pa skyes pa des kyang de dag nyid du dben zhing stong pa'i phyir yang dag pa ma yin pa la byis pas sgro btags so / /
ji skad bstan pa'i nus pa las bzlog pa ni rnam par byang ba'i dngos por rnam par gzhag go / /
bden pa gnyis la yang dag par brten nas gnyi ga rnam par gzhag pa nye bar bsdu ba'i phyir /
ji ltar zhes bya ba la sogs pa gsungs te /
ji ltar 'dzin pa ste mngon par zhen pa ni kun rdzob bo / /
de ltar kun nas nyon mongs pa bstan nas ji skad bstan pa'i mngon par zhen pa bdag dang bdag gi chos so / /
ji ltar mi dmigs pa de ltar rnam par byang bar gsungs /
de kho na nyid du 'di la gang yang ste /
sgyu ma lta bu yin pa'i phyir phyin ci log med pas gang zhig nyon mongs rnam dag 'gyur med pa / /
byang chub sems dpas shes rab pha rol phyin pa rtogs / /
chos nyid ces bya ba'i tshig gi lhag ma'o / /
de ltar de'i rtags shes par byas nas rtse mo'i mngon par rtogs pa'i rnam par 'phel ba bstan pa'i phyir 'dzam bu'i zhes bya ba la sogs pa gsungs te /
'dzam bu'i gling na sems can ji snyed gnas pa ma lus pa / /
de dag thams cad byang chub mchog tu sems bskyed nas / /
sangs rgyas dang byang chub sems dpa' rnams la lo stong bye ba mang por sbyin pa byin byas la /
de dag kun ni gzhan yang ngo / /
'gro ba'i don mngon par 'dod pa ni don te ched du byang chub rgyur yongs bsngo yang /
gang zag gzhan gang zhig gis rtse mo mngon par rtogs pa'i rang bzhin ni shes rab kyi pha rol tu phyin pa'o / /
de la brtson pa tha na nyi ma gcig cig yang dag par rjes su mthun byed na /
'dir shes rab kyi pha rol tu phyin pa la mngon par brtson pa rnam pa thams cad 'phel ba dang ldan pa'i phyir gang zag snga ma'i bsod nams la ltos nas sngar bstan pa'i sems can de dag gi sbyin pa'i phung pos bsod nams kyi rgyu'i char yang phod par mi 'gyur ro / /
de'i phyir g.yel ba med par rtag tu shes rab 'jug par bya ste /
bsgom par bya zhes lhag ma'o / /
yul 'di 'ba' zhig la goms par bya ba ma yin la /
'on kyang snying rje yang goms par bya'o zhes bstan pa'i phyir shes rab ces bya ba la sogs pa gsungs te /
shes rab pha rol phyin mchog spyod pa ji ltar bstan pa'i rang bzhin la mnyam par 'jog pa'i tshe rgyal ba'i sras de ni rnal 'byor pa'o / /
snying rje chen po bskyed kyang sems can 'du shes med de /
mngon par zhen pas sems can du 'du shes par mi bya'o / /
de'i tshe rtags sngon du 'gro ba nyid kyis na mkhas pa'o / /
'gro ba kun gyi bsod nams kyi zhing yin pa'i phyir sbyin gnas 'gyur ro / /
dus rtag tu gdon mi za bar thob pa'i 'bras bu ster ba'i nus pa dang ldan pa'i phyir yul 'khor bsod snyoms don yod yongs su spyod do / /
de bas na sems can gyi don gyi rab snying rje dang shes rab gnyis kyi rnal 'byor sgrub bo zhes bstan pa'i phyir /
byang chub sems dpa' zhes bya ba la sogs pa gsungs te /
byang chub sems dpa' gang zhig 'dir rang gi phyin ci log gi stobs kyis dus yun ring por bcing ba'i lha mi ngan song gsum ni sems can dmyal ba la sogs pa'o / /
dgrol bar yang dag par 'dod pas lam yangs ni theg pa chen po'o / /
'khor ba'i rgya mtsho'i pha rol gyi 'gram sems can gyi khams la ston par 'dod pas zhes snga ma dang 'brel to / /
de bas na nyin mtshan du shes rab kyi pha rol tu phyin pa snying rje dang bcas pa 'di la brtson par bya'o / /
don de nyid kho na zhes dpes gsal bar bya ba'i phyir /
mi zhig ces bya ba la sogs pa gsungs te /
dper na mi zhig sngon chad ma rnyed pa'i rin chen mchog ste /
khyad par du 'phags pa'i dus gzhan zhig rnyed par gyur te dga' ba las /
de ma thag tu yang rnam par g.yeng ba la sogs pa'i spyod pas bag med par gyur te /
rnyed pa stor na ni de la stor bar mi 'dod pa dang mngon par 'dod pa'i dngos po dang bral ba'i yid la byed pas rin chen 'dod pas rtag tu sdug bsngal lo / /
de ltar de bzhin du byang chub mchog zhugs rnyed par dka' ba'i phyir rin po che dang 'dra ba'i snying rje dang bcas pa'i shes rab kyi pha rol tu phyin pa yid la byed pa dor bar mi bya'o / /
rin chen dor ba rnyed pa ltar / /
'di ltar gos la sogs pa la gtums nas rab tu brtson pas sems can 'dzin to / /
gang gi tshe shes rab kyi pha rol tu phyin pa dus yun ring por goms pa dang rjes su 'brel pa de'i tshe byang chub sems dpa' myur ba nyid du yang dag pa'i lam du zhugs pa'i phyir mya ngan las 'das pa thob par 'gyur ro / /
yon tan rin po che sdud pa tshigs su bcad pa las dge ba'i bshes gnyen gyi le'u ste nyi shu rtsa gnyis pa'i bshad pa'o // //
snying rje dang shes rab dag gis rnam par 'phel ba thun mong gi 'bras bu bstan nas /
khyad par gyi mi mthun pa'i phyogs zil gyis gnon pa rtogs par bya ba'i phyir /
dpe sngon du 'gro bas /
nyi ma zhes bya ba la sogs pa gsungs te /
dper na nyi ma sprin dang bral bas gsal bar 'char ba'i 'od zer dra ba can / /
mun nag thibs po'i mun pa thams cad 'joms 'char ba / /
rang gi 'od kyis 'phro ba srin bu me khyer srog chags 'byung po thams cad dang /
pa ba sangs dang /
phur bu la sogs pa'i skar ma'i tshogs dang zla ba'i 'od kun zil gyis gnon pa de bzhin du ji skad bshad pa'i shes rab kyis rang bzhin shes rab pha rol phyin mchog spyod /
mkhas pa byang chub sems dpa' 'jig tshogs la lta ba'i thibs po thams cad don med pa'i rgyu yin pa'i phyir bcom nas 'gro ba kun dang /
dgra bcom rang rgyal byang chub sems mang zil gyis gnon te /
ji skad bstan pa'i snying rje dang shes rab shin tu rnam par 'phel te /
stong pa nyid dang mtshan ma med pa la rnam par spyod pas spangs pa che bas byang chub sems dpa' chen por gyur pa yin zhes bya'o / /
mi mthun pa'i phyogs zil gyis gnon pa bstan nas /
da ni de bzhin du gnyen po thob pa yang bstan par bzhed nas /
dper na zhes bya ba la sogs pa gsungs te /
dper na rgyal po'i bu zhig bran rnams la bgo bsha' byed pa'i ngang tshul can yin pa'i phyir nor gtong ngo / /
lugs kyi bstan bcos kyi lam gyi rjes su zhugs pas don sgrub pa la mkhas pa'i phyir don 'dod pa'i rgyal po'i sras kun las de nyid gtsor phul du byung bar 'gyur ba'i phyir gtso bor gyur pa'o / /
'jig rten gyis bsten par bya ba'i phyir mngon par 'gro bya 'os /
'di ni da ltar na yang ste dbul po'i gnas skabs na sems can mang po'i phyir bkur sti la sogs pas dga' bar byed do / /
de bas na dbang bskur ba thob pa cod pan bcings par gyur pa rgyal po khyad par can du gnas pas sems can mang po dga' bar 'gyur ba lta ci smos /
de bzhin du shes rab dang snying brtser bcas par spyod mkhas byang chub sems dpa' yang gnyen po thob pa'i stobs kyis chos ston pa na nyams pa med par chos ston pa'i phyir mthong ba'i lam la sogs pa'i bdud rtsi sbyin par byed pas lha dang mi rnams dga' bar byed par 'gyur ro / /
'di ni da lta na yang ste chung ngu thob pa'i gnas skabs na yang sems can mang po la phan pa bde ba la brtson te /
mthong ba'i lam la sogs pa ston pa'i phyir ro / /
bag chags kyi sgrib pa thams cad spangs pa'i phul du byung ba'i chos kyi rgyal por gnas par gyur na de'i tshe sems can bde ba la brtson pa lta ci smos zhes snga ma dang sbyar ro / /
yon tan rin po che sdud pa tshigs su bcad pa las /
brgya byin gyi le'u ste nyi shu rtsa gsum pa'i bshad pa'o // //
de ltar gnyen po shin tu 'phel bas rang gi spyod yul las 'das pas bdud brtson pa chen po byed par bstan pa'i phyir /
de'i tshe zhes bya ba la sogs pa gsungs te /
gang gi tshe gnyen po skyes pa de'i tshe bdud ni zug rngu ldan par 'gyur te /
chung ngu dang /
'bring dang /
chen po ste /
yid mi bde ba thob pa dang /
zug rngu dang mya ngan gyi don gyis sdug bsngal te /
de nyid kyi phyir yid mi bde nyam chung bar 'gyur / /
ji ltar byang chub sems dpa' gnyen po sgom pa las 'di yid nur 'gyur zhing /
'jigs pa bstan phyir phyogs dang phyogs mtshams rnams sreg cing skar mda' gtong mod kyi /
de lta na yang bar chad byed mi nus so / /
gang zhig la mi nus she na /
lan du gang tshe zhes bya ba la sogs pa gsungs te /
gang gi tshe mkhas par gyur pa'i snying rje phun sum tshogs pa yang dag pa'i bsam pa dang yang dag par rab tu ldan pas nyin mtshan shes rab pha rol phyin pa mchog bsgom pa'i stobs kyis don la lta ba de'i tshe shes rab dang snying rje goms pas lus sems ni nye bar mtshan pa'i phyir dag kyang ngo / /
mkha' la 'gro ba'i bya dang mtshungs pa nyid kyis mnyam pa gang cung zad la yang mi gnas par gyur pa la nag po'i las kyi grogs byed pa'i phyir nag po'i rtsa lag rnams kyis glags rnyed ga la 'gyur te /
yang dag par zhugs pa'i phyir mi 'gyur ro / /
lam la yang dag par ma zhugs pa la ni nus so zhes bstan pa'i phyir /
gang tshe zhes bya ba la sogs pa gsungs te /
gang tshe byang chub sems dpa' rang gi gnas su ngag gi rtsod pa ni 'thab pa'o / /
rgyal po'i pho brang la sogs par song nas 'thab pa ni rtsod pa'o / /
phan tshun sdang bar nye bar gnas pa ni 'gal ba'o / /
khro bas skyed pa'i sems ma rungs par spyod pa dang ldan par gyur pa'o / /
des 'jug pa thob pas bdud ni dga' 'gyur zhing /
de nyid mchog tu nyams bder 'gyur ro / /
yang de gnyis 'thab mo la sogs pa byed pas de'i byin gyi rlabs kyis rgyal ba'i shes rab las ni ring 'gyur snyam /
de bzhin du de gnyis phan pa dang phan pa ma yin pa thob pa dang /
spong ba'i thabs dang bral ba'i phyir sangs rgyas kyi chos rnams las ring du 'gyur zhing sha za 'dra bar 'gyur ro / /
de bas na yang de gnyi ga bkag pa'i 'thab mo la sogs pa byed cing bdag nyid bstod pas dam bcas pa nyams pa byed par 'gyur /
gang gi tshe zhe sdang shas che bas mi bzad pas gzhan gnod pa byed pa mi bzod cing bzod dang bral la byang chub ga la yod /
de tshe bdud rnams phyogs dang bcas te mang po dga' bar 'gyur te /
bdud kyi phyogs ni bdud kyi sde tshos ma yin pa 'thab mo la sogs pa byed pa yin no / /
'o na ji lta bus byang chub thob ce na /
lung bstan ma thob byang chub sems dpa' gang zhig gis / /
lung ma bstan pa de ni nye bar mtshon pa'i phyir ro / /
lung bstan thob pa la yang sems khros pa la sogs pas bskyed cing sun dbyung ba'i sems kyis rtsod pa rtsom byed cing bshags pa la sogs pa mi byed na /
dge ba'i bsod nams mi skye bas na tha ba skyon ldan no / /
sems kyi skad cig ji snyed pa dang ldan pa de snyed kyi bskal par 'thab mo la sogs pa'i sdig pa bsal ba'i phyir dang /
gnyen po thob par bya ba'i phyir yang ngo / /
sangs rgyas nyid mi gtong bar 'gyur bas gzhi nas go cha bgo dgos so / /
'di lta bus byang chub 'thob pa zhes bya bar dgongs so / /
thabs gzhan bstan pa'i phyir /
sangs rgyas zhes bya ba la sogs pa gsungs te /
sangs rgyas bzod pa'i pha rol phyin pas byang chub reg /
de snyam du bsams nas 'thab mo la sogs pa byed pa ni byang chub kyi bgegs yin pa'i phyir ro / /
sems 'di bzang ba min snyam dran pa skyed byed cing / /
sdig pa bshags pa'i tshigs su bcad pa las so sor bshags par byed cing gang su yang rung ba las phyis kyang mi byed pa'i sdom pa nod par byed pa ste /
nges par byas nas thabs kyis sam /
gang zag de nyid la mgu bar byed pas sangs rgyas chos 'dir slob ste /
yang dag pa'i byang chub kyi lam la mkhas zhes bya ba'i bar du'o / /
yon tan rin po che sdud pa tshigs su bcad pa las mngon pa'i nga rgyal gyi le'u ste nyi shu rtsa bzhi pa'i bshad pa'o // //
nga rgyal dang mngon pa'i nga rgyal sngar dgag pa byas nas /
de bzhin du bslab pa yongs su sbyang ba yongs su bsgrub pa bstan pa'i phyir /
gang zhig ces bya ba la sogs pa gsungs te /
byang chub sems dpa' gang zhig sangs rgyas nyid la sogs pa'i bslab pa la slob pa'i tshe don dam par gang yang bslab par bya ba'i rang bzhin nam /
slob pa po'i bdag nyid de byed pa po'i rang bzhin nam /
bslab par bya ba'i las kyi rang bzhin rnams mi dmigs pa ni nye bar mtshon pa nyid de /
ma bslabs pa'am /
mi slob pa'am /
bslab par mi bya ba'i chos su mi rtog cing /
de bzhin du bslab pa dang /
bslab pa ma yin pa 'di gnyis 'khor gsum du rnam par dag pa ste mi rtog pas kun rdzob tu slob ste /
phan pa dang phan pa ma yin pa thob pa dang spang ba'i phyir de ltar gang slob de ni sangs rgyas thob par byed pa dge ba bcu la sogs pa ni chos 'dir slob pa ni phul du byung bar gyur pa'o / /
de nyid tshul khrims 'chal ba dang bral ba ni sangs rgyas mnyes par byed pa'i chos sgrub par byed pa yin no zhes bstan pa'i phyir /
byang chub ces bya ba la sogs pa gsungs te /
byang chub sems dpa' gang zhig de lta bu'i bden pa gnyis kyi rim pa las ma 'das par bstan ma thag pa'i bslab pa 'di shes pa de ni gzhan yang sgrub pa phun sum tshogs pa ma tshang ba med pas bslab nyams tshul khrims 'chal mi 'gyur /
de ni sangs rgyas chos mnyes bya phyir 'di ni 'di la slob bo / /
bden pa gnyis la brten nas rim pa ji lta ba bzhin du slob pa ni bslab lhag bslab la mkhas te dngos por dmigs pa dang bral ba'i phyir dmigs pa med pa'o / /
de nyid gang yin zhe na /
mkhas pa 'od byed ces bya ba la sogs pa gsungs te /
mkhas pa ni shes rab can te /
bden pa gnyis la brten nas ye shes kyi 'od mnga' ba'i phyir 'od byed do / /
dge ba ma yin sems gcig tsam yang skyed mi byed /
nyi ma mkha' la 'gro ba'i ste /
bar snang la 'od zer brgya phrag bkye bas /
mdun gyi bar snang la ni mun pa mi gnas bzhin /
de bzhin du ji skad bstan pa'i bslab pa la slob pas yon tan skyed do zhes bya bar dgongs so / /
sbyin pa la sogs pa'i bslab par bya ba gzhan dag yod pa ma yin nam /
ji ltar shes rab kyi pha rol tu phyin pa kho na la slob par bstan zhe na /
shes rab ces bya ba la sogs pa gsungs te /
shes rab kyi pha rol tu phyin pa kho na la bslab par byas pa rnams kyi chos thams cad khong du chud pa'i rnal 'byor legs par sbyangs pas rgyal ba'i sras rnams kyis 'khor dang bcas pa la bslabs pa yin pa'i phyir pha rol tu phyin pa lhag ma thams cad 'dir ni 'dus par 'gyur te /
tshangs pa'i dra bas zhus pa'i mdo las /
ji ltar 'jig tshogs la lta bar lta ba drug cu gnyis 'dus par bstan te /
des bskyed pa'i phyir ro / /
de bzhin du sbyin pa'i pha rol tu phyin pa la sogs pa 'di dag 'khor gsum rnam par dag pa la goms par byas pas shes rab kyi pha rol tu phyin par 'dus par 'gyur ro / /
rjes su 'gro ba'i sgo nas bstan nas ldog pa'i sgo nas bstan pa'i phyir /
dper na zhes bya ba la sogs pa gsungs te /
dper na skye ba snga mas 'phangs pa'i tshe 'gag pa ni srog gi dbang po 'gag pa'o / /
dbang po ji snyed yod pa dmigs pa dbang po'i grong gi tshogs de dag 'gag par 'gyur te /
rten med pa'i phyir ro / /
de ltar shes rab spyod pa mkhas pa byang chub sems dpa' mchog rnams kyi sbyin pa la sogs pa ji skad bstan pa'i pha rol tu phyin pa thams cad ni de'i stobs kyis gzung ba yin pa'i phyir shes rab kyi pha rol tu phyin pa med na thams cad med par 'gyur ro / /
de bas na shes rab kyi pha rol tu phyin pa kho na la bslab par ston to zhes bya bar dgongs so / /
shes rab kyi pha rol tu phyin pa la bslabs pas thams cad bslabs pa yin na /
nyan thos nyid la sogs pa'i yon tan yang 'byung bas de dag skyon nyid ma yin nam zhe na /
byang chub sems dpa' zhes bya ba la sogs pa gsungs te /
nyan thos kyi yon tan thob pa'i lam la sogs pa gang dag yin pa dang /
de bzhin du rang rgyal rnams kyi yon tan kun la byang chub sems dpa' mkhas pa des 'dul ba'i sems can rjes su gzung ba'i phyir gzhan gyi don du slob par byed pa nyid yin gyi /
yang de la mi gnas te /
de bzhin du 'dod pa yang mi skyed de /
nyan thos la sogs pa'i yon tan 'di ni gzhan gyi don du bslab bya yin snyam nas de'i phyir slob kyi /
don de nyid mngon du byed pas skyon ma yin no / /
yon tan rin po che sdud pa tshigs su bcad pa las bslab pa'i le'u ste nyi shu rtsa lnga pa'i bshad pa'o // //
rnam par 'phel ba de lta bu'i 'phel ba'i brtan pa bstan pa'i phyir /
mi ldog ces bya ba la sogs pa gsungs te /
gang gi tshe phyir mi ldog pa'i khyad par byang chub mchog la rab tu zhugs pa'i byang chub sems dpa' gang zhig snying rje chen po sems can gyi don du sems bskyed pa la sogs pa la bsam pa thag pas yi rang ba de'i tshe stong gsum gyi stong chen po'i ri rab srang la gzhal bas tshad gzung bar rung gi /
rgyal ba'i sras kyi dge ba la rjes su yi rang ba'i brtan pa'i tshad ni gzung bar mi nus te de lta yin no / /
nye bar mtshon pa yin pa'i phyir chos gzhan dag la yang bstan pa'i tshad nye bar gzung bar mi nus so / /
bstan pa de lta bus brtan pa'i sems gnas pa brjod par brtan pa'i phyir /
dge ba zhes bya ba la sogs pa gsungs te /
tshogs kyi lam la sogs pa ni dge ba'i don gnyer ro / /
rab tu dga' ba la sogs pa ni phan par 'dod pa'o / /
sems can ji snyed pa kun gyi bsod nams phung po ji snyed pa la'ang yi rang 'gyur /
de'i phyir de dag bsod nams lhag pa'i rang bzhin sems brtan pa thob pas sems can gyi don du byang chub sems dpa' rim gyis rgyal ba'i yon tan rjes su thob par gyur nas /
phyin ci log ma lus pa'i sdug bsngal zad par bya ba'i phyir 'jig rten te 'gro la chos sbyin byed /
'dir yang rtags la sogs pa rim pa ji lta ba bzhin du rtse mo'i mngon par rtogs pa'i dro ba la sogs pa nges par 'byed pa'i cha bzhi'i rang bzhin yin no / /
nges par 'byed pa'i cha'i rjes la mthong ba'i lam yin te /
de la yang mi mthun pa'i phyogs rnam pa bzhi ste /
gzung ba dang 'dzin pas rnam par rtog pa'o / /
yang 'di spong bar byed pa'i gnyen po dang blang bar bya ba yin pa la thams cad 'jug pa'i phyogs kyi rten can gzung ba'i rnam par rtog pa dang po spang bar bya ba bstan par bzhed nas /
byang chub ces bya ba la sogs pa gsungs te /
byang chub sems dpa' gang zhig mthong ba'i lam la sbyor ba'i gnas skabs na ji skad bstan pa'i rnam par rtog pa spangs pas mi rtog pa'o / /
rgyu dang 'bras bu dang bral ba'i phyir chos rnams kun stong pa dang mtshan ma med pa yongs su shes pa dang /
sgro btags pas chos thams cad dben pa'i phyir spros pa med pa de nyid yongs su shes pa de ni shes rab ji skad bstan pas rnam par rtog pa gnyis kyi rnam pas byang chub tshol bar mi byed do / /
rgyu dang 'bras bur 'brel ba gang yin pa de ni rjes su 'gro ba dang ldan pa'o / /
mthong ba'i lam yid la byed pa dang ldan pa'i phyir rnal 'byor pa'o / /
mthong ba'i lam gyi bdag nyid ni shes rab pha rol phyin mchog go / /
thams cad zlog pa'i phyogs kyi rten can bzung ba'i rnam par rtog pa gnyis pa spangs pa'i phyir /
nam mkha'i zhes bya ba la sogs pa gsungs te /
dper na nam mkha'i khams dang nam mkha' lhan cig tu phan tshun spangs pa la sogs pa'i mtshan nyid kyis 'gal ba med do / /
gang gi nam mkha'i khams de dang ni nam mkha' der yul 'ga' zhig tu rnam pa 'gas 'gal ba thob pa lta ci smos /
gang gi sgras 'phangs pa'i brjod par bya ba ni rang la rang byed pa 'gal bas mi srid do zhes bya ba yin no / /
de bzhin du mthong ba'i lam gyi rang bzhin shes rab spyod mkhas byang chub sems dpa' yang rnam par mi rtog pa'i ye shes thob pa'i phyir nam mkha' lta bu yin te /
mthong ba'i lam gyi sems dang sems las byung ba 'jug pa'i gnas skabs na ji skad bstan pa'i rnam par rtog pa spangs nas nye bar zhi ba spyod par 'gyur te /
de bas na de nyid kyis gang dang yang lhan cig tu cung zad kyang 'gal ba med do / /
gzung ba'i rnam par rtog pa gnyis pa bstan nas /
de bzhin du 'dzin pa'i rnam par rtog pa brjod par bya ba yin pas skyes bu rdzas su yod pa'i rten can 'dzin pa'i rnam par rtog pa dang po spang bar bya ba nyid du rig par bya ba'i phyir /
skye bo'i dbus na zhes bya ba la sogs pa gsungs te /
dper na sgyu ma byed pas sprul pa'i skyes bu 'di snyam du nye bar gnas pa'i skyes bu ltad mo pa'i tshogs 'di dag mgu bar bya'o snyam du mi sems te /
rnam par mi rtog pa'i phyir ro / /
de yang sprul pa de nyid skyes bu'i khyad par gyi don snang ba'i shes pa bskyed nas mngon pa'i nga rgyal gyis de nyid bya ba byed par lta ba pos mthong ba ni rang gi nga rgyal gyi stobs kyis bya ba sna tshogs ston par byed pa mthong yang /
gcig dang du ma'i rang bzhin dang bral ba'i phyir /
yang sprul pa'i skyes bu de la lus med sems med ngag gi rang bzhin yang med ming yang yod pa ma yin no / /
de bzhin du mthong ba'i lam gyi sbyor ba'i gnas skabs ni shes rab spyod pa'i byang chub sems dpa' nam yang byang chub rtogs nas 'gro ba la chos ston pa la sogs pas yongs su dgrol mi sems /
de lta bas na yang lha la sogs pa'i 'gro bar skye ba sna tshogs ni rnam pa du ma sna tshogs pa'o / /
sems can gyi don byed pa la sogs pa'i bya ba sna tshogs pa'i bya ba mang po dang ldan par ston te /
kun rdzob tsam yin pa'i phyir sgyu ma lta bur ston kyang ji skad bstan pa'i rnam par rtog pa spangs nas rnam par mi rtog spyod do / /
yang gang zhig skyes bu btags par yod pa'i rten can 'dzin pa'i rnam par rtog pa gnyis pa spang bar bya ba nyid snga ma bzhin du bstan pa'i phyir /
dper na zhes bya ba la sogs pa gsungs te /
dper na sangs rgyas kyi sprul pa nyid ni khyad par can gyi sprul pa'i rang bzhin yin pa'i phyir sangs rgyas mdzad pa byed kyang byed pa de la nga rgyal mang po dang dregs pa cung zad skye mi 'gyur /
de bzhin du mthong ba'i lam gyi sems dang sems las byung ba 'jug pa'i rang bzhin shes rab kyis ji skad bshad pa'i rnam par rtog pa spangs pa las spyod pa mkhas pa'i byang chub sems dpa' yang rgyu dang 'bras bu dang bral ba'i phyir rim pa ji lta ba bzhin du sprul pa sgyu ma bzhin du bya ba thams cad ston /
de nyid kyi phyir rnam par rtog pa rnam pa bzhi spangs pas mngon par zhen pa med pa'i sbyor bas don bya ba thams cad byed par 'gyur ro / /
snga ma bzhin du nye bar bsdu ba'i phyir /
shing mkhan zhes bya ba la sogs pa gsungs te /
dper na shing mkhan ni shing 'jog pa'o / /
ji ltar bslab pa'i man ngag lobs pas na bzo ba'o / /
rig pa dang ldan pa'i phyir mkhas pa'o / /
skyes pa bud med dang 'dra ba shing las 'khrul 'khor gyi bzo byas pa de yang bya ba thams cad byed par snang ba'i shes pa skye'o / /
de ltar bstan ma thag pa'i rang bzhin rnam par rtog pa bzhi spangs pa'i shes rab la spyod pa mkhas pa'i byang chub sems dpa' yang gzung ba dang 'dzin pa'i mngon par zhen pa med pa'i ye shes kyi 'gro ba 'di dag thams cad kyi bya ba byed kyang rnam par mi rtog ste /
yid bzhin gyi nor bu bzhin no / /
yon tan rin po che sdud pa tshigs su bcad pa las sgyu ma lta bu'i le'u ste nyi shu rtsa drug pa'i bshad pa'o // //
ji skad bstan pa'i rnam par rtog pa bzhi spangs pa ma tshang ba med par sems can gyi don 'ba' zhig byed par ma zad kyi /
sangs rgyas la sogs pas bsngags par 'gyur ro zhes bstan pa'i phyir de ltar zhes bya ba la sogs pa gsungs te /
de ltar ji skad bstan pa'i rnam par rtog pa bzhi spangs pa la spyod pa mkhas pa'i byang chub sems dpa' rnams la brgya byin la sogs pa'i lha'i tshogs gtso bo mang po dag thal mo sbyar ba btud nas yang dang yang du lus dang ngag dang yid kyis phyag kyang 'tshal bar byed do / /
phyogs bcu'i 'jig rten gyi khams kyi sangs rgyas bcom ldan 'das ji snyed bzhugs pa yang yon tan bsngags pa'i phreng ba yongs su brjod par mdzad do / /
de bas na de bdud kyi yul las 'das so zhes bstan pa'i phyir /
gang gA'i zhes bya ba la sogs pa gsungs te /
gang gA'i klung gi bye ma dang mnyam pa'i sangs rgyas kyi zhing rnams na sems can ji snyed yod pa de kun yongs su bsngags pa bzung ste bdud du gyur la /
ba spu nyag re las kyang bdud kyi tshogs de snyed sprul byas kyang /
de dag kun gyis mkhas la bar chad bya mi nus / /
de ltar lha'i bu'i bdud las 'das par lan mang du bstan nas phyir bdud bzhi las 'das par bstan pa'i phyir /
rgyu rnams zhes bya ba la sogs pa gsungs te /
ji skad bstan pa'i rnam par rtog pa bzhi spangs pa nyid kyi shes rab kyi stobs kyis stong pa nyid la gnas par gyur pa dang /
snying rje chen po'i stobs kyis sems can gyi don mi gtong ba dang /
lhag par dam bcas pa'i don du phun sum tshogs pas ji skad smras pa bzhin du bden par byed pa dang /
bsod nams dang ye shes kyi tshogs phun sum tshogs pas na bde gshegs byin rlabs can te /
de rnams ni rgyu rnam pa bzhi'o / /
tshig nyams pa med pas na mkhas pa'o / /
lus kyi stobs phun sum tshogs pas na stobs ldan no / /
sems gzhan du 'gyur bar mi nus pas na thub par dka' ba'o / /
de bas na phung po la sogs pa'i bdud bzhis rab tu bskyod par mi nus so / /
zhes tshigs su bcad pa'i don sbyar ro / /
da ni rgyu gang dang bcas pas mthong ba'i lam byang chub chen po thob par byed pa'i yum de bstan pa'i phyir /
de bzhin gshegs yum zhes bya ba la sogs pa gsungs te /
byang chub sems dpa' gang zhig byang chub chen po la rab tu gnas pa'i ched du mthong ba'i lam la sogs pa gzhan la yang dag par ston cing /
byang chub kyi rgyu mtshan nyid kyi don du de ltar yang dag pa'i gzhung gi don gyi sgo nas bstod cing sems mos pa ni mos byed cing /
shes rab kyi pha rol tu phyin pa de bzhin gshegs pa'i yum 'di 'chad cing byang chub thob pa'i ched du bdag nyid kyis yi ger bris pa la sogs pa byas nas byin te bsam pa thag pas sgrub par mngon par brtson byed na /
des pa thams cad mkhyen pa'i thabs nyid la zhugs pa de dag ni rab tu gnas pa yin par rig par bya'o / /
dpes rgyu dang bcas par bstan pa mthong ba'i lam de nyid la rnam par rtog pa sel ba'i nus pa yod par dpe sngon du 'gro bas rtogs par bya ba'i phyir /
chos dbyings zhes bya ba la sogs pa gsungs te /
dper na chos kyi dbyings nyid nam mkha'i khams kyi de bzhin nyid la rang bzhin med pa'i phyir gnas par mi 'gyur ba nyid ni gnas med do / /
dngos po thams cad kyi nus pa dang bral ba'i mtshan nyid bar snang ni nam mkha'o / /
sprin ni sems can gyi las kyi dbang gis gnas par gyur pa'o / /
dper na rig sngags 'chang gis rlung gi dkyil 'khor la gnas pa'i sbyor ba sngags mthus me tog ldan zhing byin gyis rlob ste /
rten cing 'brel par 'byung ba'i chos nyid kyi stobs yin no / /
bstan ma thag pa'i rgyu dang bcas pa'i mthong ba'i lam rtogs pa'i phyir /
byang chub sems dpa' mkhas gsal bas / /
rtogs par byed pa 'jug pa'i phyogs kyi rten can gzung bar sgro btags par dmigs par mi 'gyur ro / /
chos thams cad las ldog pa'i phyogs kyi rten can gzung bar rtog pa rnam par gzhag pa yang dmigs pa med do / /
'chad par byed pa skyes bu rdzas su yod pa'i rten 'dzin pa'i rnam par rtog pa sgro btags pa yang mi dmigs so / /
lta bar byed pa skyes bu btags pa'i rten can 'dzin pa'i rnam par rtog par gzhag pa la yang mi dmigs so / /
mthong ba'i lam gyis ji skad bstan pa'i rnam par rtog pa bzhi spangs pas de'i phyir rten cing 'brel par 'byung ba'i chos nyid yin pas mi gnas pa'i mya ngan las 'das pa la dga' bas 'di gnas so / /
ji skad bstan pa'i mthong ba'i lam rgyu dang bcas pas stobs bcu la sogs pa'i mngon par dga' ba'i yon tan gyis rgyal ba'i sras rnams de dag gnas so zhes bya bar dgongs so / /
byang chub sems dpa'i lam dang mtshungs pa nyid kyis nyan thos la sogs pa 'di dag gnas sam zhe na /
lan du dgra bcom zhes bya ba la sogs pa gsungs te /
dgra bcom rnam thar de bzhin gshegs kyi ma gtogs par / /
re zhig nyan thos rnams dang /
rang sangs rgyas dang bcas pa'i mthong ba'i lam la sogs pa'i mtshan nyid kyis gnas pa'o / /
nyon mongs pa'i sgrib pa spangs pa'i byed pa nyid ni zhi ba'o / /
sems rtse gcig pas nye bar zhi bas rab zhi'o / /
mthong ba'i chos la bde bar gnas par byed pa'i phyir bde ldan no / /
ji snyed de dag gi mchog tu 'di gnas pa yin te /
khyad par du shes bya'i sgrib pa spangs pa'i phyir rgyal ba'i sras rnams thun mong ma yin pa'i chos rtogs pa yin pas rnal 'byor gyi gong na med pa yin no / /
thams cad rab tu khyad par du 'phags pa yin na mya ngan las 'das pa ji ltar ma rtogs she na /
lan du 'dab chags zhes bya ba la sogs pa gsungs te /
dper na 'dab chags mkha' la gnas kyang ltung ba'i gegs med par gyur kyang ltung bar 'gyur ba ma yin te /
rang gi las las skyes pa'i gshog pa gnyis la nus pa yod pa'i phyir ro / /
nya ni chu la gnas kyang 'tshubs te 'chi ba med de /
rang gi las kyi dbang gis so / /
de ltar byang chub sems dpa' thabs la mkhas pa thob pa'ang de bzhin du bsam gtan gyi stobs dang pha rol son pa sgyu ma lta bu mthong ba'i lam la mngon du phyogs pa stong pa nyid la gnas nas mya ngan las 'das pa thob par mi byed do / /
sngon gyi smon lam gyis bskyed pa dang snying rje chen po'i stobs kyis yin no zhes bya bar dgongs so / /
de bas na don thams cad thob par 'dod pa nyid kyis gnas pa 'di la brten par bya'o zhes bsdu ba'i phyir ro / /
sems can zhes bya ba la sogs pa gsungs te /
gang zhig sems can kun gyi yon tan mchog ni chos kyi skur 'gro bar 'dod pa zhes bya ste /
longs spyod rdzogs pa'i sku mchog thob par 'dod pa ni sangs rgyas ye shes mchog tu rmad byung 'dod pa'o / /
sprul pa'i sku chos kyi mchog sbyin par 'dod pa ni rim pa ji lta ba bzhin du rang dang gzhan gyi don phun sum tshogs pa dang 'brel pa chos kyi sbyin pa rab mchog dam pa sbyin 'dod gang byang chub sems dpa' phan mdzad rnams kyi gnas mchog dam pa 'di la brten par gyis /
yon tan rin po che sdud pa tshigs su bcad pa las snying po'i le'u ste nyi shu rtsa bdun pa'i bshad pa'o // //
yang byang chub chen po gang zhig yin zhe na /
don gang zhig ji skad bstan pa'i rgyu dang bcas pa'i mthong ba'i lam gyi 'dod pa'i yul byang chub chen po'i rang gi ngo bo bstan pa'i phyir bslab pa zhes bya ba la sogs pa gsungs te /
bslab pa gang ji snyed pa sems bskyed pa la sogs pa'i rim par 'gro ba'i ded dpon du gyur pa 'dren pas bslab pa brjod pa ji snyed pa de dag kun gyi nang na zad pa dang mi skye ba nyid du gyur pa'i zad pa dang mi skye ba shes pa'i ye shes kyi bdag nyid gang yin pa de ni byang chub chen po'i bslab pa khyad par du 'phags pa yod pa dang ldan bzhin rim pa ji lta ba bzhin du mchog dang gong na med par 'gyur ro / /
mkhas pa gang zhig bslab kun pha rol 'gro 'dod pas te /
sangs rgyas kyi bslab pa la slob par 'dod pas ji skad bstan pa'i lam gyi rang bzhin shes rab pha rol phyin 'dir slob ste /
bsgom par bya zhes bya ba'i bar du'o / /
zhar la byung ba rdzogs nas da ni skabs nyid kyi mthong ba'i lam bstan par bzhed nas /
'di ni zhes bya ba la sogs pa gsungs te /
mi dmigs pas phyin ci ma log pa nyid du thob pas dge ba'i chos thams cad 'dus pa'i phyir chos kyi gter gyi mchog go / /
'dis ni rtse mo'i mngon par rtogs pa'i sdug bsngal la chos shes pa'i bzod pa yin par gzung ngo / /
sbyin pa la sogs pa 'khor gsum rnam par dag pa mchog tu gyur pa rnam pa sum cu rtsa drug bskyed pas mthong ba'i lam /
sngon med pa'i chos nye bar skyes pa ni chos kyi mdzod dam pa'o / /
sangs rgyas nyid 'byung ba rtogs pa dang mthun pa nyid skyes pa'i phyir sangs rgyas kyi rigs su skyes pa ste rab tu dga' ba la sogs pa sa bcu yongs su rdzogs pa ni bde dang skyid pa'i mdzod do / /
de lta bu nyid nye bar gzigs nas mya ngan las 'das pa'i phyir 'das pa'o / /
sangs rgyas nyid du 'gyur ba'i rgyu yin pa'i phyir ma byon pa'o / /
phyogs bcu'i 'jig rten na da ltar nyid 'gro ba'i don mdzad pas na 'jig rten mgon po ste /
sangs rgyas bcom ldan 'das rnams so rab kyi mthar thug par 'gro ba'i rang bzhin nyid sa bcu dang 'brel pa rtse mo'i mngon par rtogs pa gzung ba dang 'dzin pa'i rnam par rtog pa bzhi nges par spangs pa'i phyir de dag mthong ba'i lam las rim pa ji lta ba bzhin thams cad 'khrungs so / /
'khrungs par 'gyur ro / /
'khrungs so / /
de bzhin gshegs pa thams cad rtogs pa brnyes pas kyang stong pa nyid kyi rang bzhin chos kyi dbyings mthong ba'i lam zad par mi 'gyur ro zhes bya ba'i bar du'o / /
de nyid kyi phyir 'dis phyin ci log thams cad spangs pas yon tan thams cad kyi rgyu yin par dpe sngon du 'gro bas bstan pa'i phyir /
shing dang zhes bya ba la sogs pa gsungs te /
dper na 'jig rten na shing dang 'bras bu me tog nags tshal ji snyed pa / /
de dag thams cad sa las sngon med pa yang dag par 'byung zhing 'thon te /
gong nas gong du 'phel ba dang ldan pas 'byung ba'o / /
'on kyang sa'i tshad ji skad bstan pa khur gyis mnan pas zad par 'gyur ba med la /
shing la sogs pas 'phel ba yang med do / /
skyo ba yang med do / /
ngal ba yang med pa'i phyir ro / /
dub pa yang med de /
mi snang bar gyur pa med pa'i phyir ro / /
rtog pa dang rnam par rtog pa thams cad med pa'i phyir rnam par mi rtog pa'o / /
de bzhin du sangs rgyas bcom ldan 'das dang /
rgyal ba'i sras dang /
nyan thos ni dgra bcom pa'o / /
rang rgyal te rang sangs rgyas dang /
lha rnams dang /
'gro ba kun gyi bde skyid chos rnams ji snyed pa ste /
zag pa dang bcas pa dang / /
zag pa med pa de dag kun shes rab kyi pha rol tu phyin pa mthong ba'i lam ji skad bstan pa byang chub sems dpa'i bsgoms pa las byung ngo / /
de bzhin du rtog pa dang rnam par rtog pa med pas zad pa med cing ngo / /
shes rab kyis yang dag pa'i chos nyid mthong ba'i lam rtogs pas cung zad 'phel ba med do zhes bya ba'i bar du'o / /
de ltar mthong ba'i lam bstan nas / /
mi mthun pa'i phyogs spangs pa la sogs pa'i gzhi sngon du 'gro bas go sla ba'i phyir gzhi legs par rtogs pa bsgom pa yin te /
re zhig yon tan phun sum tshogs pa thams cad kyi rgyu yin par dpe sngon du 'gro bas bstan pa'i phyir /
sems can zhes bya ba la sogs pa gsungs te /
dper na sems can yon tan chung ngu la sogs pa dang ldan pa ni tha ma'o / /
rdzas la sogs pa 'bring dang ldan pa ni 'bring ngo / /
bya ba la sogs pa dam pa dang ldan pa ni mchog yin par 'jig rten la grags pa rtag pa nyid la sogs pa de dag thams cad bkag pa'i phyir sngon gyi las dge ba dang mi dge ba rgyu yin pa'i phyir kun rdzob tu de kun ma rig las byung ba bde bar gshegs pas gsungs /
de bzhin du 'phen pa'i las kyi tshogs pa'i rkyen gyis dus ji snyed kun du 'phangs par 'jug pa nye bar len pa'i phung po lnga'i 'khrul 'khor rab tu 'byung ba ni /
ma rig 'khrul 'khor de ni zad med 'phel ba med / /
sngon ma byung ba'i sems can rab tu 'byung bar 'gyur ba ni kun rdzob tu yang 'byung ba med do zhes bya bar dgongs so / /
'di ltar theg pa gsum gyi ye shes kyi khyad par nyid ni ye shes tshul lo / /
rim pa ji lta ba bzhin du chung ngu dang /
'bring dang /
chen po'i 'bras bu gong nas gong du thob par byed pa'i phyir thabs kyi sgo'o / /
rtsa ba'o / /
de kun shes rab kyi pha rol tu phyin pa mchog ni bsgom pa'i lam ste /
de sgom par byed pa'i byang chub sems dpa' las kun rdzob tu 'byung ngo / /
de bzhin du 'phel ba las rkyen rnams tshogs nas rab tu 'byung ngo / /
ji srid mi 'khor ba'i phan tshun lhan cig byed pa nyid kyis ye shes kyi 'khrul 'khor te /
sgyu ma lta bu'i de kho na nyid shes rab kyi pha rol tu phyin pa goms par byas pa'i lam la zad med 'phel ba med do / /
rnam pa gang zhig mngon sum du byas pas yon tan ji skad bstan pa de thob par byed ce na /
byang chub ces bya ba la sogs pa gsungs te /
byang chub sems dpa' gang zhig rten cing 'brel par 'byung ba nyid kyis sgyu ma lta bu nyid yin pas na skye med zad pa med de mi zad pa'i phyir ro / /
shes rab kyi pha rol tu phyin pa ni thod rgal gyi snyoms par 'jug pa'i mtshan nyid bsgom pa'i lam zag pa med pa nyid du shes pas nyi ma sprin gyis sgrib pa med pa'i 'od zer 'phro bas mun pa bsal ba'i nus pa rang la yod pa ltar /
de bzhin du ma rig thibs po bcom nas rang byung ni bcom ldan 'das thob par 'gyur te /
de bzhin gshegs pa me tog bkram pa zhes bya bar 'gyur ba bzhin no / /
yon tan rin po che sdud pa tshigs su bcad pa las me tog bkram pa'i le'u ste nyi shu rtsa brgyad pa'i bshad pa'o // //
bsgom pa'i lam 'dir brjod par bya ba yin la /
de la spang bar bya ba gzung ba dang 'dzin pa'i rnam par rtog pa bzhi las spang bar bya ba gnyis bstan par bya bar bzhed nas /
bsam gtan zhes bya ba la sogs pa gsungs te /
bdag dang gzhan gyi don phun sum tshogs pas dbye ba dang /
de bzhin du kun rdzob dang don dam pa'i dbye ba ni bsam gtan bzhi zhes bya ste /
rnam pa bzhi las sems rtse gcig pa yin no / /
mthar gyis gnas pa'i snyoms par 'jug pa'i mtshan nyid kyi bsgom pa'i lam gyi lugs las bzlog pa la sogs pa'i rim pa dmigs pa ni gnas med do / /
gzung ba ni rnam par rtog pa gnyis spangs pas thob pa la sogs pa che ba'i phyir mthu chen ldan pa'o / /
rten par byed pa ma yin pa nyid ni gzung bar mngon par zhen pa med pa'i rnal 'byor pas gzung ba'i rnam par rtog pa gnyis spangs pa'i phyir /
gnas skabs de la gnas pa med pas gnas par byed pa med do / /
'on kyang rten du 'gyur te /
tshogs gnyis kyi rgyu yin pa'i phyir 'di bsgom pa'i lam gyi dmigs pa'i mchog yin te /
rnam pa bzhi la sems rtse gcig pa mngon par zhen pa med par gyur pa khyad par gyi ye shes dang spangs pa phun sum tshogs pa la sbyor ba ni dam pa ste /
nyan thos la sogs pa'i byang chub las 'phags pas na mchog go / /
thob pa'i ched du bya bar gnas so zhes bya bar dgongs so / /
de'i rjes la 'dzin pa'i rnam par rtog pa gnyis spang bar bya ba bstan pa'i phyir /
shes rab mchog ces bya ba la sogs pa gsungs te /
bstan ma thag pa'i bsam gtan mchog la gnas par gyur pa'i byang chub sems dpa' gang yin pas 'dzin pa'i rnam par rtog pa gnyis spangs te /
bsgom pa'i lam thob pa ni shes rab mchog thob pa'o / /
gang gis gzugs med pa'i snyoms par 'jug pa bzhi dang /
gzugs can gyi bsam gtan yin pa'i phyir gzugs kyi khams kyi bsam gtan bzhi dang /
yang gi sgras 'gog pa'i snyoms par 'jug pa gcig kyang ngo / /
de dag thams cad thabs dang shes rab tu ldan par bsgom pa'i phyir ting nge 'dzin dam pa'o / /
yang dag pa de dag yang dang yang du goms par bya ba'i phyir /
bsam gtan gyi rang bzhin 'di dag byang chub dam pa mchog la 'jug ste /
de dang mthun par gyur pa'i phyir phan par gyur pa'o / /
de lta yin yang bya ba lhag ma nyid sangs rgyas kyi sa'i sgrib pa spang ba'i 'bad pa mi byed pas na /
zag pa zad pa'i phyir byang chub sems dpa' slob pa yin no / /
rnam par rtog pa spangs pa'i phyir de lta bu'i yon tan phun sum tshogs pa'i rgyu yin no zhes bstan pa'i phyir /
'di ni zhes bya ba la sogs pa gsungs te /
rgyu'i bdag nyid che ba'i phyir ngo mtshar ro / /
'bras bu che ba'i phyir rmad byung ngo / /
'di lta ste /
de la spyod pas yon tan phun sum tshogs pa thams cad kyi gzhir gyur pa'i phyir yon tan la sogs pa ni byang chub sems dpa'o / /
'di ltar ji skad bstan pa'i bsam gtan bzhi thob nas ting nge 'dzin bsgom pa'i lam la gnas pa ste /
dmigs kyang mngon par zhen pa'i rgyu'i mtshan ma nyid med do / /
bsgom pa'i lam de la gnas kyang sgrib pa lhag ma sbyang ba'i phyir gal te rang gi lus bdag nyid zhig par gyur kyang de rnam pa thams cad du ston par 'gyur ba gzugs med pa'i khams su skye ba spangs nas 'dod pa yin pa'i phyir 'dod pa dang gzugs kyi khams gang yang rung bar 'dod par snying rje'i dbang gis ji ltar 'dod pa bzhin rgyal rigs la sogs par skye'o / /
bsgom pa'i lam gyi rjes la bar chad med pa'i ting nge 'dzin gyi don dpe sngon du 'gro bas bstan pa'i phyir /
dper na zhes bya ba la sogs pa gsungs te /
dper na 'dzam bu gling mi zhig sngon chad lha yul de nam yang lha'i yul gzhan 'phrul dbang byed la sogs pa dang /
byang gi sgra mi snyan du ma phyin pa ni ma thob pa'o / /
phyis rdzu 'phrul la sogs pas song ste /
rjes su thob nas de la yongs su gzung ba dang ldan pa'i yul de rnams mthong nas sems can gyi don byed pa'i rten yin pa'i phyir phyir 'dir 'ongs par gyur na chags par mi byed ltar te /
snga na med pa'i bde ba'i rgyu la'o / /
de bzhin du byang chub sems dpa' bsgom pa'i lam thob pa'i yon tan gyi gzhi de nyid khyad par du 'phags pa'i phyir mchog go / /
bsam gtan dmigs pa med pa dang /
dge ba'i chos rnams dran yang rkyen gyi dbang gis gnas te bar chad med pa'i ting nge 'dzin zhi bar byed pa la rnal 'byor brtson te /
phyir yang 'dod pa'i khams su gzugs med pa spangs te /
'dir 'dod pa'i sgra ni 'dir brjod par 'dod pa gzung ste /
khams gar 'dod par snying rje ba sems can gyi don byed par gnas par 'gyur ro / /
de dag gi nyes pas kyang rjes su gos pa med pa'i phyir chu'i pad+ma bzhin du de lta bu la gnas pa nyid kyis byis pa'i chos sbyin pa la sogs pa dmigs pa'i chos mi gnas so / /
'dir yang gnas par rtogs par dka' ba'i phyir byang chub sems dpa'i thabs la mkhas pa ma gtogs pa rtsod pa gzhan dang gzhan rgyud pas rab tu rgyas pa'i log par bsgrub pa bsal bar bya ste /
de la re zhig gal te rten med na dmigs pa la sogs pa ji ltar zhe na /
bdag nyid ces bya ba la sogs pa gsungs te /
chos bstan pa la sogs pas sems can yongs su smin par bya ba dang /
rang gi sems yongs su sbyangs pas ni sangs rgyas kyi zhing sbyangs pa dang /
mi mthun pa'i phyogs spangs pas sbyin pa la sogs pa'i pha rol tu phyin pa yongs su rdzogs pa'i dgongs pa las gzhan las bdag nyid chen po byang chub sems dpa' brten par mi byed do / /
de lta mod kyi don de'i phyir dmigs pa dang ldan pa la sogs pa'i khams su mos te /
gzugs med pa'i khams te /
yang snod gdags pa bstan pa chen po'i mdo'i rjes su 'brangs te /
nangs kyi gong na nam mkha' mtha' yas skye mched la sogs par 'du shes pa bzhi'i rang bzhin du rgyal ba'i sras rnams skye ba don du gnyer bar mi byed de /
gang gi phyir na zhi gnas shas che ba'i phyir dang 'du shes thams cad 'gog pas yon tan phul du byung ba 'byung ba'i byang chub dang /
pha rol tu phyin pa rnams nyams par 'gyur ba'i phyir ro / /
ci nas de'i nyes par 'gyur ba rjes su gos pa'i chags pa med do / /
ci'i phyir der gnas par 'gyur zhe na /
dpe sngon du 'gro bas lan bstan pa'i phyir /
dper na zhes bya ba la sogs pa gsungs te /
dper na mi zhig gis rin po che'i rang bzhin gyi gter rnams rnyed gyur nas /
de la 'dod pa'i blo ni bskyed par ma byas te / /
rang la dgos pa med la /
gzhan gyis mi shes pa'i phyir gcig pus yang gter te yang dus gzhan zhig na de dag yongs blangs shing /
blangs nas khyim du song nas chags pa med par rang gi gnyen rnams la dgod do / /
de ltar de bzhin du gzhan gyi don du zhugs pa'i phyir /
thabs la mkhas pa'i stobs kyis ji skad bstan pa'i bsam gtan bzhi po nyid la snyoms par 'jug pa dang mthun pa'i phyir zhi ba rnam par grol ba thob pas /
byang chub sems dpa' mkhas pa dga' ba dang /
bde ba sbyin zhing de la chags pa med par gyur pas bdag dang gzhan gyi don gyi mtshan nyid bsam gtan bde ldan te /
kun rdzob dang don dam pa'i dbye bas rim pa ji lta ba bzhin du bsam gtan dang snyoms par 'jug pa thob nas chags pa med par btang ste /
snying rje chen po'i dbang gis 'gro la snying brtser ldan pas phyir yang ji skad bstan pa'i 'dod pa'i khams su bdag nyid la kun du btags nas 'jug kyang de la chags pa ni med do zhes bya bar dgongs so / /
de ltar yin na'o na ni mnyam par ma bzhag pa'i sa la zhugs pa'i phyir ji ltar g.yeng bar mi 'gyur zhe na /
lan du gal te zhes bya ba la sogs pa gsungs te /
byang chub sems dpa' 'dod pa'i khams na gnas kyang sems rtse gcig pa stong pa nyid kyi ting nge 'dzin gyi bsam gtan tsam yid la byed pas gnas te /
dgra bcom rang rgyal theg par 'dod pa'i blo bskyed na ste /
sems can la ltos pa med par des mngon par 'dod pa'i don la dmigs pa spangs pa ni /
mnyam par ma bzhag par gyur pa ni dmigs pa nyes pa yin pa'i phyir sems rgod pa'o / /
theg pa chen po las sems phyi rol du gyur pas na sems g.yengs gyur pa'o / /
de lta bu ni sangs rgyas yon tan yongs nyams te /
dper na mnyan pa gru zhig bzhin te /
chur gru bying ba'o / /
dgongs pa yin gyi mnyam par gzhag pa tsam 'ba' zhig gis skye ba ma yin pa mnyam par gzhag pa thabs dang shes rab kyi stobs yin no zhes bya bar dgongs so / /
zer /
mnyam par gzhag pa'i khams su skye ba'am 'ba' zhig ma yin te 'o na ci zhe na mnyam par gzhag pa thabs dang shes rab kyi stobs yin no zhes bya bar dgongs so / /
de nyid bstan pa'i phyir gzhan yang zhes bya ba la sogs pa gsungs te /
gzhan yang sgyu ma lta bu'i chos kyi tshul gyi sems can rjes su 'dzin pa la dgongs pas gzugs la sogs pa 'dod pa'i yon tan lnga la mngon par brtson gyur kyang /
dgra bcom rang rgyal theg pa la 'dod pa'i sems dang bral te /
stong pa tsam nyid dang /
snying rje'i snying po can gyi byang chub kyi sems de nyid dang /
mngon par 'dod pa'i don las rtag tu nyams pa med pa 'di mnyam gzhag yin par shes par bya'o / /
dpa' bo ni mi mthun pa'i phyogs las rgyal bar gyur pa'i byang chub sems dpa'o / /
de ltar zhar la byung ba'i rtsod pa dang gzhan dang gzhan rgyud pa'i log par rtogs pa bsal te /
rtse mo'i mngon par rtogs pa bstan pa yin no / /
de skad du yang /
de yi rtags dang rnam 'phel dang / /
brtan dang sems kun gnas pa dang / /
mthong zhes bya dang bsgom pa zhes / /
bya ba'i lam ni so so la / /
rnam par rtog pa rnam bzhi yi / /
gnyen po rnam pa bzhi dag dang / /
bar chad med pa'i ting nge 'dzin / /
log par sgrub dang bcas pa ni / /
rtse mo'i mngon rtogs zhes gsungs pa yin no / /
rtse mo'i mngon par rtogs pa so so dang bsdus pa'i don rtogs pa thob pa rim par bya ste /
brtan par bya ba'i phyir bsgom pa ni mthar gyis pa'i mngon par rtogs pa yin no zhes bstan pa'i phyir /
sems can zhes bya ba la sogs pa gsungs te /
sems can gzhan te /
mi dge ba la sogs pa'i bag chags kyis gang zhing 'bo bas na gang zag go / /
gzhan phyir te nyes pa ma lus pa bsal ba'i rgyus sems dpa' rnam par dag pa yod pa ste /
sbyin pa la sogs pa pha rol tu phyin pa drug dang /
sangs rgyas la sogs pa rjes su dran pa drug dang /
chos thams cad rang bzhin med pa'i ngo bo nyid la brtson 'grus pha rol phyin la mngon brtson pa ste /
chos rnam pa bcu gsum po de dag bsgom pa ni rnam par spyod pa'o / /
de bzhin du ji skad bstan pa'i mngon par rtogs pa la sogs pa'i don ni dper na las ngan pa byed nus pas chu chun bran mo rang dbang med par rje bos bsdams pas rje bo'i dbang ngo / /
de bzhin du sems can thams cad kyi dbang du gyur pa'i dpa' rnams te /
byang chub sems dpa'o / /
sems can kun gyis bkol zhing dbang du 'gro'o / /
zhes bya bas ni mthar gyis pa'i mngon par rtogs pa bstan te /
de skad du yang mthar gyis pa rnam gsum rnam bcu zhes gsungs pa yin no / /
rnam par bsgom pa mthar gyis pa'i mngon par rtogs pa shin tu goms par byas pas de nyid skad cig ma gcig la rtogs pa 'di ni skad cig ma gcig la mngon par rdzogs par byang chub pa yin no / /
zhes dpe sngon du 'gro bas bstan pa'i phyir /
spyo ba zhes bya ba la sogs pa gsungs te /
dper na rje bo des nyes pa'i tshig gis spyos sam ste /
yid du mi 'ong ba brjod pa'o / /
tshig ngan pa dang dbyig pa la sogs pas brdeg pa byed kyang rung /
'on kyang shin tu skrag pa'i yid kyis 'jigs bcas zil gyis non pas gnas pa ste /
rje bo 'dis bdag bzlog tshig smras na /
slar yang bsad par gyur du 'ong snyam sems nas zhes bya ba'i tshig gi lhag ma'o / /
de bzhin du byang chub sems dpa' byang chub ched du byang chub mchog zhugs pas rnam par smin pa ma yin zag pa med pa'i chos thams cad skad cig ma gcig la mtshan nyid skad cig ma gcig gis mngon par byang chub la sogs pa rnam pa bzhis kun gzhi rnam par shes pa la chos thams cad kyi bag chags rten nas /
gang gi tshe sbyin pa la sogs pa'i chos cig gis gzhan zag pa med par dmigs pa ni gzhan dag dang rgyu dang 'bras bur gyur pa tshogs pa gcig la rag las pa'i phyir ro / /
phul du gyur pa khyad par can gyi rgyus skad cig ma gcig la rtogs so / /
de bzhin du 'gro ba kun la ste bag chags ma lus pa spangs pas dper na bran gyur bzhin du de dag mgu bas gnas par bya ste /
sems can mgu bar bya ba gang yin pa 'di las byang chub mchog thob cing /
yon tan sogs pa'i rgyur gyur pa rdzogs par 'gyur ro / /
dper na rtswa dang shing las me byung bas rtswa dang shing de nyid bsregs pa ltar /
de bzhin du sems las byung ba'i chos sems can mgu na nyams par 'gyur ro zhes bya bar dgongs so / /
'dis ni skad cig ma gcig la mngon par rdzogs par byang chub pa bstan to / /
de skad du yang skad cig ma gcig gis mngon rdzogs byang chub pa /
mtshan nyid kyis ni rnam pa bzhi zhes bya ba gsungs pa yin no / /
skad cig ma gcig la mngon par byang chub pa shin tu bsgoms pas skad cig ma gnyis pa la chos kyi skur mngon par byang chub pa yin no zhes bstan pa'i phyir /
bu gcig ces bya ba la sogs pa gsungs te /
dper na bu gcig pa la ma yang dag par g.yo la sogs pa spangs pa'i phyir bsam pa thag pas skyo ba med par gnas nas rim gro byed pa ltar /
de bzhin du ngo bo nyid kyi sku la sogs pa bzhi phrin las dang bcas pa thob nas /
dmigs pa med pa'i thugs rje chen po mngon du gyur pas bdag gi bde ba btang nas sems can de dag gi phan 'dogs pa'i sems kyis te /
bzhed pa'i thugs mi mnga' bar sems can gyi don la nyin mtshan mngon par brtson pas bcom ldan 'das de bzhin gshegs pa yang dag par bzhugs so / /
'dis ni chos kyi sku mngon par byang chub ston to / /
de skad du yang /
ngo bo nyid longs rdzogs bcas dang / /
de bzhin gzhan ni sprul pa dang / /
chos sku mdzad dang bcas pa ste / /
rnam pa bzhir ni yang dag brjod / /
ces gsungs pa yin no / /
de dag gis ni mngon par rtogs pa brgyad nyid yongs su rdzogs par byis pa'i skye bos rtogs par bya ba'i phyir don bsdus nas bstan te /
de yang rgya cher ni 'phags pa brgyad stong pa'i bshad sbyar las gzung ngo / /
de dag ni bslab par 'dod pas bye brag gi don rab tu sbyar mod kyi /
rnam pa thams cad sbyar bar mi nus pa'i phyir skabs gzhan du ni bsdus nas brjod pas gcig tu bsdus pa'am rgyas pa'i phyogs cung zad kyang ma yin no / /
des brjod par 'dod pa mi gnas pa la brjod par 'dod pa'i tshig tu drangs pa 'ba' zhig tu zad de /
de'i gzhung nye bar bkod pa la sun 'byung ba ma byas so / /
yon tan rin po che sdud pa tshigs su bcad pa las rjes su rig pa'i le'u ste nyi shu rtsa dgu pa'i bshad pa'o // //
ji skad bshad pa'i mngon par rtogs pa brgyad kyi rang bzhin gyi yum thos pa la sogs pa'i shes pa bskyed nas thob pa'i ched du dge ba'i bshes gnyen mnyes par byas na ci 'dra ba zhig bsgrub par bya ba de bstan pa'i phyir /
byang chub ces bya ba la sogs pa gsungs te /
byang chub sems dpa' gang zhig yun ring por 'khor bar 'khor 'dod cing /
de bzhin du rten dang /
brten pa'i dbye bas sems can gyi don dang sangs rgyas kyi zhing sbyong zhing sangs rgyas kyi rjes su gnang ba la sbyor bar brtson pa'i rnal 'byor pa yun thung ngus yum ma thob kyang chos rnams sgyu ma lta bur bsgoms pa'i stobs kyis skyo ba'i blo ni rdul tsam skye bar mi 'gyur na /
de ni shes rab kyi pha rol tu phyin pa thob pas sems can la dmigs nas don byed pa la sogs pa brtson 'grus rnam pa gsum gyi pha rol tu phyin pa dang ldan te /
gnyid dang rmugs pa med pas g.yel ba med par 'gyur ro / /
skyo ba'i blo bskyed pa la nyes pa ci zhig yod pa bstan pa'i phyir /
gal te zhes bya ba la sogs pa gsungs te /
gal te bskal pa bye bar sangs rgyas bdag gis thob par bya snyam na /
byang chub sems dpa' mi mkhas pa de'i tshe de bzhin gshegs pa'i byang chub ring bar 'du shes bskyed pas sdug bsngal du 'du shes pas yun ring por sdug bsngal bar 'gyur ro / /
chos la dmigs par mngon par zhen pa thob pa nyid kyi phyir de bas na brtson 'grus kyi pha rol tu phyin pa nyams pa'i phyir le lo'i chos kyi rang bzhin du 'gyur ro / /
'o na ji ltar skyo ba'i blo bskyed par mi bya zhe na /
byang chub mchog tu zhes bya ba la sogs pa gsungs te /
dang por byang chub mchog tu sems bskyed pa nas /
bla na med pa'i byang chub de bzhin gshegs pa thob kyi bar gyi dus thams cad la gang gi tshe nyin mtshan gcig tsam du ni yid la sems par byed de chos rnams sgyu ma lta bur bsgom pa sngon du 'gro bas kun rdzob tsam la shin tu gnas pa de'i tshe thabs kyis skyo ba'i 'du shes bsal bas mkhas pa gsal bas brtson 'grus brtsams par rig par bya'o / /
yang dag par zhugs pa nyid la bdud gnod pa byed par 'gyur ba bstan pa'i phyir /
gal te zhes bya ba la sogs pa gsungs te /
gal te 'ga' zhig 'di skad smra ste /
ri'i rgyal po ri rab gang gis bshig pa de nyid kyis byang chub mchog thob 'gyur zhes smra ba las /
de thos nas bya bar mi nus pa la sogs pas skyo ba'i blo skyed par byed cing /
'di snyam du ri rab dpag tshad brgyad khri'i tshad kyang sems pa ni tshad shes pa'o / /
de'i tshe byang chub sems dpa' le lor gyur pa yin te /
de bas na byang chub thob par mi 'gyur /
zhes bya bar dgongs so / /
'o na des blo ji lta bu bskyed par bya zhe na /
ji ste zhes bya ba la sogs pa gsungs te /
ji ste de'i yang blo skyes pa 'di phyin ci log gi bag chags kyis kun du bskyed pa'i phyir yang dag pa'i ye shes skyes pas rdul tsam ri rab yin pas skad cig tsam la thal bar brlag sems bskyed nas /
byang chub sems dpa' mkhas pa brtson 'grus brtsams pa ste /
ring po mi thogs 'dren pa'i byang chub mchog thob par 'gyur te /
'dren pa ni bcom ldan 'das dang 'brel par shes par bya'o zhes bya ba'i bar du'o / /
mi mthun pa'i phyogs spangs pa'i brtson 'grus dngos por dmigs na skyon yin no zhes bstan pa'i phyir /
'gro ba zhes bya ba la sogs pa gsungs te /
rdzu 'phrul dang kun brjod pas ni 'gro ba yongs su smin par byas nas rjes su bstan pa'i cho 'phrul gyis bdag gi don bya snyam pa'i bsam pa la sogs pas gal te lus dang ngag dang yid kyis pha rol gnon pa'i bsam pa dang bcas pas brtson par byed na /
de'i tshe nyon mongs pa shas che bas le lo thob par 'gyur te /
gzhan du 'du shes pa dang med na mi 'byung ba bdag tu 'du shes pa gnas pas de'i phyir 'dod chags la sogs pa'i nyon mongs pa 'byung bas /
rgyal ba'i sras bdag med pa sgyu ma lta bur bsgom pa la ring bar 'gyur te /
dngos po'i mtshan nyid dang /
dngos po med pa'i mtshan nyid sa dang nam mkha' bzhin te /
brtson 'grus dang ldan pa la ni ma yin no / /
yang ji ltar brtson 'grus dang ldan pa bstan pa'i phyir /
gang tshe zhes bya ba la sogs pa gsungs te /
gang gi tshe sgyu ma lta bu nyid kyi phyir lus su ma yin /
sems su yang ma yin te /
de dag nye bar mtshon pa yin pas ngag kyang ma yin te /
dngos por dmigs pa spangs pa'i phyir sems can du 'du shes med do / /
des 'di ltar 'du shes rnam par bzlog nas gang gi tshe gnas pa na dngos po dang dngos po med pa yid la byed pa dang bral ba'i phyir /
gnyis su med chos spyod pa dang / /
de'i tshe 'di ni 'dod pa'i nyes pa thams cad zhi bar gnas pas na zhi ba'o / /
mi gnas pa'i mya ngan las 'das pa nyid kyis na mi nyams pa'o / /
byang chub mchog rgyal ba'i sras rnams 'dod pas brtson 'grus pha rol phyin ces phan pa mdzad pas gsungs /
phan pa mdzad pa ni 'jig rten mgon po'o / /
ji ltar dge ba'i bshes gnyen tshol ba la sogs pa la zhugs pas goms par byas pa ste /
gzhan du yang dag par 'dod pa'i don grub par mi 'gyur te /
gzhan 'dod pa byed pa la brtags te bzod pa'i chos la spyod pa ni bzod pa yin no zhes bstan pa'i phyir /
gal te zhes bya ba la sogs pa gsungs te /
khro bas bskyed pa'i gzhan las tshogs pa mi 'byung bar ngan brjod tshig rtsub thos gyur na /
bzod pa goms par byas pa ni bsod nams bsags pa'i rgyu yin pa'i phyir dge ba'i bshes gnyen nyid du des shes par byas nas dga' ba skyed par byed cing bzhin 'dzum pa'i phyir gang zhig bzhin mdzes pa ni byang chub sems dpa' mkhas pas su smra /
rjes thogs su sus thos /
gang gis de bskyed /
gang zhig dang ni 'brel gang gi phyir dmigs pa zhes spyod cing /
'on kyang sgyu ma lta bu yin pa'i phyir chos 'di rnams 'ga' yang smra bar 'gyur ba med do zhes bya ba la sogs pas so sor rtog par byed do / /
de bas na bzod pa'i chos la brtags nas pha rol gnon par byed pa la spyod pa'i rang bzhin gnyis pos ni pha rol phyin mchog ldan pa de ni mdzangs pa yin no zhes bya ba ni tshigs su bcad pa'i don yin no / /
bzod pa la yon tan ci yod ce na /
byang chub ces bya ba la sogs pa gsungs te /
byang chub sems dpa' gang zhig bstan ma thag pa'i bzod pa gnyis la goms par byas pa'i phyir bzod pa'i rim pa ji lta ba bzhin snying rje dang shes rab tu ldan pa ni yon tan te /
legs chos ldan no / /
nye bar rtag pa bzung na stong gsum gyi stong chen po'i 'jig rten gyi khams rin po ches bkang ste /
yang dag par rdzogs pa'i sangs rgyas 'jig rten mkhyen pa dang /
nyan thos rnams dang rang sangs rgyas rnams la phul ba de lta bus snga ma'i byang chub sems dpa'i bsod nams la ltos nas phyi mas rgyu dang phra ba'i char yang mi phod do / /
de ni bsod nams kyi rgyu yin pa'i phyir sbyin pa'i rgyun gyis der mi 'gyur ro / /
gang gis na de lta bu nyid yin zhe na /
bzod la zhes bya ba la sogs pa gsungs te /
bzod pa rnam pa gnyis bsgrubs nas gnas pa des mdzes pa'i bdag nyid kyi ngo bo yongs su bzung ba'i phyir bdag gi lus ni yongs su dag 'gyur te /
mtshan sum cu rtsa gnyis kyis lus rnam par brgyan pa'i phyir sum cu rtsa gnyis mtshan dang mthu stobs so / /
dpe byad bzang po brgyad cu dang ldan pa'i phyir pha mtha' yas so / /
mthong na ngoms mi shes pa'i sku mnga' ba nyid kyis ni las dang 'bras bu yid ches pa'i chos rab la rab tu bzhag nas stong pa sgrogs par byed do / /
'di ni bzod ldan de la gang dag 'gro ba thams cad gnod pa mi byed pas dgra med pa nyid de /
yid du 'ong bar gyur pa ni mkhas pa'o / /
bzod pa'i pha rol tu phyin pa ji lta bar 'bras bu de dag sbyin pa'i pha rol tu phyin pa la mi srid do / /
de bas na sngar bstan pa'i tshigs su bcad pa'i don phyogs 'dir gnas so zhes bya bar dgongs so / /
da ni sdug bsngal la ji mi snyam pa'i bzod pa dang /
chos la so sor rtog pa'i bzod pa dang bcas pa bstan pa'i phyir /
gal te zhes bya ba la sogs pa gsungs te /
gal te sems can la las te lha sbyin la sogs pa'i skye bos tsan+dan phur ma blangs nas /
bla ma la rab tu gus pas byang chub sems dpa' la ni skur byed la /
gnyis pa 'ga' zhig gis yang me mdag gi phung po mgo la 'thor byed na /
de gnyi ga la yang chos la bdag med pa bsgoms pa'i stobs kyis des mnyam pa'i yid ni byang chub mchog gi rgyu mtshan du bskyed par bya'o / /
de lta na ji skad bstan pa'i bzod pa bsgom pa yin no / /
de yang 'bras bu byang chub chen por yongs su sngo bar byed pa bstan pa'i phyir /
byang chub ces bya ba la sogs pa gsungs te /
bzod pa'i rim pa sngar bstan ma thag pa dang ldan pa ni byang chub sems dpa' mkhas pa gsal ba'o / /
bzod pa dang bcas par gyur pas sems bskyed de /
'gro ba'i don du byang chub mchog tu yongs su bsngos na /
de'i tshe dpa' bo 'jig rten kun la bzod pas dgra bcom pa dang /
rang rgyal dang /
byang chub sems dpa' dang /
sems can khams kyi bzod pa ji snyed pa thams cad yang dag par zil gyis gnon to / /
gang gi phyir 'gro ba la sogs pa thams cad kyis bzod pa byas pa ji skad bstan pa gzhan dag gis yongs su bsngos pas khyad par du 'phags pa'i phyir zil gyis gnon par mi nus pas mi mthun pa'i phyogs las nges par rgyal zhes bya ba'i bar du'o / /
gzhan gyis gnod pa byas pa la sogs pa la dmigs pa can gyis yang de la bzod par bya ba bstan pa'i phyir bzod byed ces bya ba la sogs pa gsungs te /
sems dmyal dud 'gro gshin rje'i 'jig rten sdug bsngal mang / /
'dod pa'i yon tan rgyu yis dbang med gnod myong na / /
byang chub ched du ci phyir da ltar bdag de lta bu grub pa dge ba'i bshes gnyen las chos thos pas ji ltar da bzod mi bya'o snyam du'o / /
ci'i phyir gyi sgras 'phangs pa brjod par bya ba'i phyir smos kyang ci dgos zhes de ltar snyam pa'o / /
shes rab kyi stobs kyis gzhan gnod pa byed pa la rnam par dpyad par 'gyur zhes bya bar dgongs so / /
de nyid bstan pa'i phyir lcag dbyug ces bya ba la sogs pa gsungs te /
yang gang gi tshe rtswa dang lcug ma la sogs pa'i lcag gis brdeg pa dang /
dbyug pa la sogs pas brdegs te nor la sogs pa 'phrog pa'i chad pa dang /
ral gri la sogs pa'i mtshon gyis brgyab nas gsod pa dang /
lu gu rgyud la sogs pas 'ching ba dang /
lag pa'i khu tshur la sogs pas brdeg pa dang /
mgo gcod pa dang /
rna ba rkang lag sna gcod pa ni dum bur byed pa'o / /
de ltar skye ba la sogs pa'i rang bzhin 'jig rten sdug bsngal myong ba ji snyed pa bdag gis 'di ltar chos khyad par can gang zhig thob pa la sbyar bar bya'o zhes bya ba lta bu ni gang gi tshe so sor rtog par byed pa yin te /
de'i tshe byang chub sems dpa'i bzod pa'i pha rol tu phyin pa ji skad bstan pa'i rang bzhin la gnas te rtag tu ngu bzhin no / /
yon tan rin po che sdud pa tshigs su bcad pa las rtag tu ngu'i le'u ste sum cu pa'i bshad pa'o // //
de ltar bstan pa'i dge ba'i bshes gnyen gang gis dang por yon tan thams cad kyi gzhi yin pa'i phyir tshul khrims la gdams par bya'o zhes bstan par bya ba'i phyir /
tshul khrims zhes bya ba la sogs pa gsungs te /
sdom pa la sogs pa'i tshul khrims rnam pa gsum nod par byed pas mya ngan las 'das pa'i bsam pas sdom pa nod pa ni zhi ba 'dod rnams te /
de dag ji snyed 'phags par 'gyur ba sdom pa'i byed pa yin pa'i phyir sdom pa'i bya ba'o / /
grub pa phun sum tshogs pa ni kun gyi rjes su 'jug pa'o / /
sems can kun la phan phyir te bla na med pa yang dag par rdzogs pa'i byang chub tu nges par 'byung ba'i ched du de yang yongs su sngo bar byed na de ni stobs bcu ldan pa zhes bya bar 'brel to / /
spyod yul ni ltung ba thams cad spangs pa'i phyir tshul khrims nyams pa med par gnas par gyur pa yin no zhes tshigs su bcad pa'i don sbyar ro / /
don de nyid ldog pa sngon du 'gro bas gsal bar bstan pa'i phyir /
gal te zhes bya ba la sogs pa gsungs te /
gal te rang rgyal dang dgra bcom pa'i byang chub bzung nas sdom pa mnos pa yongs su sngo bar byed pa ni reg par 'dod pa'o / /
de'i tshe theg pa chen po sgrub pa spangs pa'i phyir tshul khrims 'chal zhing ngo / /
mi mkhas pa ni byang chub sems dpa'o / /
de bzhin du blangs pa'i sdom pa yongs su btang zhing bug pa dang bcas pas spyod pa ni nyams pa'o / /
ci ste byang chub zhi ba mchog tu blangs pa'i tshul khrims yongs su sngo bar byed na /
'dod yon brtson yang tshul khrims dang 'gal ba med par bstan te /
blangs pa'i don yongs su ma btang bas tshul khrims pha rol tu phyin pa la gnas so / /
ci'i phyir tshul khrims kho na la dang por gdams she na /
chos gang zhes bya ba la sogs pa gsungs te /
gang zhig gi rang gi don phun sum tshogs pa ni chos so / /
gnyi ga'i don phun sum tshogs pa ni des pa'i byang chub bo / /
gzhan gyi don phun sum tshogs pa ni yon tan no / /
thob pa'i rgyu mtshan nyid yin pas byang chub sems dpa' la dgos pa'i tshul khrims ltung ba med par bsrung ba de ni yon tan chos ldan 'byung 'gyur ba ni tshul khrims don no / /
yang gang zhig phan par byed pa'i chos dang byang chub yon tan yongs su nyams pa'i byang chub sems dpa' de ni tshul khrims 'chal zhes bya bar 'brel te /
rnam par 'dren pas gsungs so / /
de bas na tshul khrims kho na la dang por gdams so zhes bya bar 'brel to / /
su zhig gis tshul khrims la gnas she na /
gal te zhes bya ba la sogs pa gsungs te /
gal te byang chub sems dpa' 'dod pa'i yon tan lnga 'jig rten du grags pa spyod kyang dkon mchog gsum la byang chub chen po'i mthar thug pa'i bar du skyabs su song ste /
'gro ba la phan pa'i phyir bdag gis sangs rgyas thob par bya'o zhes thams cad mkhyen pa nyid kyang yid la byed par gyur na /
de lta bu ni yang re zhig byang chub kyi sdom pa 'dzin pa'i phyir tshul khrims pha rol phyin gnas rig par bya ba ni shes par bya'o / /
theg pa chen po'i mdo gzhan dag las byang chub sems dpa'i sdom pa'i tshul khrims la sogs pa rgya cher gsungs mod kyi /
'dir yang mdor bsdus nas bstan to / /
thams cad mkhyen pa nyid yid la byed pa dang ma bral ba ni tshul khrims nyams pa yin no zhes bstan pa'i phyir /
gal te zhes bya ba la sogs pa gsungs te /
gal te bskal pa bye bar srog gcod pa spangs pa la sogs pa'i dge ba'i las lam bcu spyod kyang dgra bcom rang rgyal nyid du yang tshul khrims bsngo zhing yid la 'dod pa skyed par byed na /
de'i tshe snga ma bzhin du tshul khrims nyams pa dang ldan pas tshul khrims skyon byung ba dang de bzhin du ral bas tshul khrims nyams par gyur pa yin no / /
gang gi phyir byang chub tu sems bskyed pa de ni sangs rgyas nyid la spyan drangs nas de las slar log pas sems can bslus pa'i phyir phas pham pas kyang ste /
rtsa ba'i ltung bas shin tu lci ste /
des nyan thos la sogs par sems bskyed cing 'dod pa dang bcas par gyur pas so / /
yang dag par snang ba'i tshul khrims la ji ltar 'jug par bya ba bstan pa'i phyir /
tshul khrims zhes bya ba la sogs pas gsungs te /
ji skad bstan pa'i tshul khrims mnos pa bsrung zhing blangs nas so / /
snga ma bzhin du byang chub mchog tu yongs bsngo na /
gang gi tshe tshul khrims de yis gzhan la mi smod cing rlom sems med cing bdag nyid kyi tshul khrims dka' thub kyi nga rgyal gyis bdag la stod par mi byed la /
nga'i 'du shes len pa nyid dang /
de bzhin du 'dor ba dang /
sems can 'du shes yongs su spangs na /
de'i tshe ji skad bstan pa'i byang chub sems dpa' tshul khrims kyi pha rol tu phyin pa la gnas zhes brjod de /
de bas na de ltar 'jug par bya'o zhes bya bar dgongs so / /
nyes pa gzhan dag kyang yod pa nyid du bstan pa'i phyir /
gal te zhes bya ba la sogs pa gsungs te /
gal te byang chub sems dpa' rgyal ba'i lam spyod pa ji skad bstan pa'i tshul khrims kyi lam yin pa'i phyir sems can 'di dag khrims ldan 'di dag khrims 'chal zhes dor bar bya ba dang blang bar bya ba nyid du rnam par 'jog par byed na /
de'i phyir sna tshogs 'du shes zhugs pa dngos por dmigs pa thams cad bsrung bar mi nus pa'i phyir snga ma bzhin du mchog tu nyams shing yang de bzhin du tshul khrims ral bas na de nyid kyi phyir yongs dag tshul khrims med do / /
de lta bas na dngos por dmigs par mi bya'o / /
mi dmigs par spyod pa la ltung ba med do zhes bstan pa'i phyir /
gang la zhes bya ba la sogs pa gsungs te /
gang la sgyu ma lta bu'i chos nyid rtogs pa'i stobs kyis bdag tu 'du shes med pas sems can gzhan du 'du shes med do / /
de nyid kyi phyir bdag dang gzhan gyi char 'byed pa med pas rjes su chags pa dang khong khro ba dang bral ba'i phyir mtshan mar 'dzin pa las phyir phyogs pa dang ldan pas bkag pa'i dngos po la mi spyod pas sdom min ga la yod de /
de nyid kyi phyir gang la sdom dang sdom pa ma yin rlom sems med de /
tshul khrims dang brtul zhugs mchog tu 'dzin pa skyon yin pa'i phyir ro / /
mi dge ba bskyed cing 'dzin pa dang sdom pa ma yin pa yang de la med de /
des ni mi dge ba las bzlog nas dge ba la zhugs pa'i phyir tshul khrims sdom par 'dren pas gsungs so / /
tshul khrims dang ldan pa de nyid sbyin pa la 'jug pa yin no zhes bstan pa'i phyir /
sems can zhes bya ba la sogs pa gsungs te /
gang zhig bstan ma thag pa de ltar kun rdzob tu tshul khrims dang ldan par gyur pas don dam par spros pa med pa'i phyir de lta bas na 'dzin pa med pas gang zhig sdug pa dang mi sdug pa'i dngos po kun la lta ba med pa yin no / /
yang de nyid kyi phyir yan lag gi dam pa mgo la sogs pa gtong zhing zhum pa'i sems kyang med la /
dgos pa gtong ba ni bdog pa thams cad gtong zhing rtag tu sbyin pa'i 'bras bu la ltos pa med pas na zhen pa med pa'o / /
phyi rol gyi dngos po yongs su gtong ba med par ji ltar na thams cad gtong ba yin zhe na /
chos rnams zhes bya ba la sogs pa gsungs te /
gang zhig dman pa la brtags pa sngon du 'gro bas nges pa'i don tha mal pa kun rdzob kyi rgyu dang 'brel pa las byung ba'i phyir ya ma brlar ro / /
don dam par rang bzhin dang bral ba'i phyir bdag med par yang shes nas /
gang gi tshe bdag gi sha yang gtong ba la zhum pa'i sems med na /
de tshe phyi rol dngos po gtong ba smos kyang ci dgos te /
'dir phyi rol gyi dngos po la ser sna byed pa de ni gnas med de mi srid do / /
bdag med pa'i rnal 'byor pa ci'i phyir sbyin pa la sogs pa la 'jug ce na /
bdag tu zhes bya ba la sogs pa gsungs te /
gal te bdag tu 'du shes nas dngos po la bdag gir 'dzin pas chags te /
yongs su gtong ba'i mtshan nyid med pa'i phyir dmigs pa'i mun pas kun rdzob nyid la rmongs pa la gtong ba'i blo lta ga la yod /
de nyid kyi phyir ser sna can de dag ni yi dags gnas su skye bar 'gyur la /
brgya la ci ste mir skyes na yang de tshe dbul por 'gyur te 'thob bo / /
yang de nyid kyi phyir ji skad bstan pa nyid kyi sbyin pa la 'jug par bya'o zhes bya bar gnas so / /
ci'i phyir dang po sbyin pa kho na la mos par byed ce na /
de tshe zhes bya ba la sogs pa gsungs te /
gang gi tshe sems can dbul po mthong ba de'i tshe /
byang chub sems dpa' snying rje phun sum tshogs pas ji skad bstan pa'i sbyin pa la mos pa dang ldan te /
lung la sogs pa'i tshad ma dang ldan pa nyid kyis 'bras bu dang bcas pas thams cad gtong zhing rtag tu lhug par gtong ba dang ldan par 'gyur te /
de'i tshe gling bzhi pa rin po che sna bdun gyis brgyan pa ni rnam pa thams cad du 'dzin pa dang bral ba'i phyir mchil ma'i thal ba 'dra /
'khor gsum rnam par dag pa dang ldan par byin nas de bzhin du dga' bar te yid bde ba thob par 'gyur gyi /
ji skad bstan pa'i gling thob pa ni de lta min no zhes bya ba'i bar du'o / /
ji skad bstan pa'i sbyin pa mi zad par bya ba'i phyir ched du bla na med pa'i byang chub tu bsngo bar bya'o zhes bstan pa'i phyir /
byang chub ces bya ba la sogs pa gsungs te /
bstan ma thag pa'i rim pas sbyin pa byin te /
byang chub sems dpa' mkhas pa gsal ba srid pa gsum gyi sems can ji snyed yod pa de dag kun la sbyin pa 'di byin par gyur cig snyam du de lta bu'i bsam pas sbyin pa byin la /
de yang 'gro ba'i don nyid kyi phyir byang chub mchog tu yongs su bsngo na /
byang chub dang sems can mi zad pa'i sbyin pa zad par mi 'gyur ro zhes bya bar dgongs so / /
de yang mngon par zhen pa med pa'i 'bras bu rtogs par bya ba'i phyir /
sbyin pa byin nas zhes bya ba la sogs pa gsungs te /
sbyin par byed pa dang /
sbyin pa dang /
len pa po mi dmigs pa gang yin pa de ni dngos po la gnas par byed pa med do / /
sbyin pa byin pa yang pha rol rjes su bzung ba'i blos yin gyi /
de ni nam du yang 'bras bu mngon par 'dod pa'i rnam par smin pa la re ba med do / /
de ltar 'bras bu dang bcas par rang la ji snyed bdog pa gtong bar 'gyur ba ni mkhas pa thams cad stong pa ste chung ngu btang ba la yang thabs la mkhas pa'i stobs kyis grangs med dpag tu med pa ste yongs su bcad par mi nus pa'i phyir dpag tu med pa'i rnam par smin pa thob par 'gyur ro zhes bya ba ni lhag ma'o / /
gang ser sna tshar bcad pa dang sbyin pa'i pha rol tu phyin pa bzhin du rjes su yi rang ba sngon du 'gro bas yongs su bsngo ba la goms par bya'o zhes bstan pa'i phyir /
srid pa zhes bya ba la sogs pa gsungs te /
'dod pa dang gzugs dang /
gzugs med pa'i mtshan nyid ni srid pa gsum mo / /
de dag na sems can ma lus ji snyed pa thams cad nam mkha'i khams kyi khongs su gtogs pa'i phyir ma lus pa ste srid pa'o / /
yang de dag thams cad kyis 'jig rten mkhyen pa sangs rgyas dang /
rang rgyal dgra bcom la bskal pa mtha' yas par sbyin pa byin /
de bzhin du nyan thos legs tshol na ste /
nyan thos kyi yon tan 'dod cing zhes bya bas ni nye bar mtshon pa ste /
sangs rgyas la sogs pa'i yon tan yang ngo / /
dngos por dmigs pa dang ldan pas zhugs pa'i phyir yongs su rtag pa bzung nas gnas na zhes bya bar dgongs so / /
byang chub sems dpa' mkhas pa yang dag pa'i thabs la mkhas pa gzhan gang zhig gis /
de dag gi bsod nams bya ba'i dngos po la yi rangs nas sems can don du ste /
rgyur byang chub mchog tu yongs bsngo na /
'di ltar des ser sna tshar bcad nas ji skad bstan pas 'gro ba thams cad zil gyis gnon to / /
ji skad bstan pa'i yongs su bsngo bas yongs su sngo bar byed pa ji lta ba bzhin du rtogs par bya ba'i phyir /
nor bu zhes bya ba la sogs pa gsungs te /
dper na nor bu mching bu'i phung po chen por gyur pa dang /
rin po che bai DUr+ya gcig gis de kun rin thang mthu che ba'i phyir zil gyis gnon to / /
de bzhin du 'gro kun sbyin pa'i phung po rgya chen kun rjes su yi rang ba sngon du 'gro ba bstan ma thag pa'i rim pas yongs su sngo bar byed pa'i byang chub sems dpa' de dag thams cad zil gyis gnon to / /
pha rol tu phyin pa gnyis rgya cher bstan nas de bzhin du pha rol tu phyin pa lhag ma rnams la gdams pa bstan pa'i phyir /
gal te zhes bya ba la sogs pa gsungs te /
gal te byang chub sems dpa' pha rol tu phyin pa lhag ma yongs su skyong zhing ster ba na 'gro ba dang 'brel par sbyin pa byin nas de dag nyid yongs su skyong ba na de la byed pa por mi dmigs pas na bdag gir mi byed la /
bya ba'i las su yang mi rtog la /
dngos po la yang phangs pa med na /
de las dge ba'i rtsa ba mthu chen 'phel 'gyur te /
sprin med 'od ldan zla dkyil yar gyi ngo bzhin no zhes bya ba des ni pha rol tu phyin pa lhag ma la gdams pas don ma lus pa la gdams pa yin te /
byang chub sems dpa' chos 'phags bzhin du dge ba'i bshes gnyen gyis bya ba yin par rig par bya'o / /
yon tan rin po che sdud pa tshigs su bcad pa las chos 'phags kyi le'u ste sum cu rtsa gcig pa'i bshad pa'o // //
de lta bu'i gdams ngag thob pa la sems bskyed pa la sogs pa'i rim gyis rab tu dga' ba la sogs pa'i sa thob pas sbyin pa la sogs pa'i pha rol tu phyin pa la gtso cher lhag par bya ba rtogs par bya ba'i phyir /
byang chub ces bya ba la sogs pa gsungs te /
de la re zhig sa dang po rab tu dga' ba la gnas pa'i byang chub sems dpas gtso cher bya ba ni ser sna spangs nas sbyin pas rnam pa thams cad du yi dags su 'gro ba'i bdag nyid sems can thams cad kyi ser sna gcod do / /
byang chub sems dpa' de bzhin du dbul ba dang ni ste /
de bzhin du 'brel pa'i sred pa dang /
mi khom pa dang /
sdug bsngal la sogs pa dang nyon mongs pa thams cad gcod cing sel bar byed do / /
longs spyod kyi rnam pa'i bye brag mtha' yas rgyas pa ni rgya che ba thob nas byang chub sems dpa' spyad pa spyod par byed de /
sdug bsngal dang ldan pa'i sems can sbyin pas byang chub tu sems bskyed pa la sogs pa la bkod nas smin par byed do / /
de bzhin du dri ma med pa la gnas pas ni tshul khrims 'chal ba'i skyon thams cad dang bral bas ji skad bstan pa'i tshul khrims kyis dud 'gro'i 'gro ba du ma sna tshogs pa'i gzugs can gyi ngo bo dang /
mi khom pa brgyad spong bar byed cing /
de yis mi nyid la sogs pa dal 'byor khyad par can gyi don byed pa rtag tu rnyed do / /
'od byed pa la gnas pas ni gnod sems thams cad bral ba'i bzod pas gzugs bzang ste mtshan la sogs pas brgyan pa'i phyir ro / /
dam pa ni mchog go / /
rgya chen ni yangs pa'o / /
thob par 'gyur te gser dang 'dra ba'i phyir gser mdog yid du 'ong ba'i phyir sdug pa'o / /
lta bas chog mi shes pa'i phyir 'gro bas lta ba'i 'os su 'gyur ba'o / /
'od 'phro ba la gnas pas ni le lo thams cad dang bral ba'i brtson 'grus kyi ni dkar po'i yon tan 'grib mi 'gyur te /
ye shes kyi yul mtha' yas pas na mtha' yas te /
sangs rgyas nyid kyi nor mchog bsags pa'i bdag nyid yin pa'i phyir rgyal ba'i bang mdzod rnyed par 'gyur ro / /
sbyangs dka' ba la gnas pas ni rnam par g.yeng ba thams cad spangs pa'i bsam gtan gyis ni 'dod pa'i yon tan rnam par g.yeng ba'i rgyur gyur pas nyes pa'i rnam pa can yin pa'i phyir smad pa rnam pa thams cad yongs su 'dor bar byed cing /
khyad par can gyi bden pa rtogs pa dang /
mngon par shes pa'i rang bzhin yin pa'i phyir rim pa ji lta ba bzhin du rigs dang mngon par shes pa dang ngo / /
dpa' bar 'gro ba la sogs pa'i ting nge 'dzin skyed par byed pa'i phyir mngon par sgrub pa'o / /
mngon du gyur pa la gnas pas ni shes rab 'chal pa thams cad spangs nas shes rab kyis ni chos kyi rang bzhin sgyu ma lta bu nyid la sogs pa'i bdag nyid du yongs su shes nas /
khams gsum pa'i ngan song dang phyin ci log gis bcings pa de rnams ma lus pa las yang dag 'da' bar 'gyur te /
sprul pa'i sprin gyis dang por de bzhin gshegs pa ltar chos kyi 'khor lo rin po che bskor nas phyis rim gyis chos bstan pas theg pa gsum 'dzin du bcug ste /
sems can gyi 'jig rten phyin ci log gi sdug bsngal spong ba la 'god do / /
ring du song ba la gnas pas ni thabs kyi stobs kyis sbyin pa la sogs pa'i pha rol tu phyin pa'i rang bzhin yongs su rdzogs par byed do / /
mi g.yo ba la gnas pa'i byang chub sems dpa'i smon lam gyi mthus ni gser la sogs pa'i rang bzhin gyi sa gzhi can du bsgrubs nas snod kyi 'jig rten yongs su dag pa dang /
bkres pa la sogs pa med pas bcud kyi 'jig rten gyi sangs rgyas kyi zhing yongs su dag pa 'dzin du 'jug pa'o / /
de bzhin du legs pa'i blo gros la gnas pas ni stobs kyi mthus sems can gyi khams sangs rgyas nyid la bkod pas sangs rgyas kyi rigs kyang yongs su 'dzin du 'jug go / /
de bzhin du sa bcu pa chos kyi sprin la gnas pas ni ye shes kyi stobs kyis rgyun du chos bstan pas chos kyi rigs dang /
de bzhin du rgyun mi 'chad par byang chub sems dpa' gzhan dang gzhan sgrub pas dge 'dun gyi rigs kyang yongs su 'dzin du 'jug go / /
de bzhin du rim pas bcu gcig kun du 'od sangs rgyas kyi sa la bzhugs pas ni bag chags dang bcas pa'i sgrib pa thams cad spangs nas chos thams cad kyi phyin ci ma log pa'i chos nyid thugs su chud pa 'dzin du 'jug go / /
de ltar yum rgya cher bstan nas yun ring du gnas par bya ba'i phyir yongs su gtad pa bstan pa'i phyir /
'gro ba'i nad gso zhes bya ba la sogs pa gsungs te /
dper na gzhi dang mtshan nyid la phul du byung bar mkhas pa la 'gro ba'i nad gso byed pa sman pa'i mchog gyur pa zhes brjod do / /
de dang 'dra bar de ltar brjod do / /
don dang ldan pa'i ming btags pa ni sems bskyed pa la sogs pa'i yon tan rin po che brtsegs pa'i phyir rin chen sdud pa'o / /
bla na med pa'i byang chub thob par byed pa'i phyir lam mo / /
tshigs bcad du bsdebs nas bstan pa'i phyir tshigs su bcad pa'i rang bzhin no / /
lam ni sems can kun gyis bsgom pa'i man ngag ji lta ba bzhin du rjes su thob pa ni de bzhin du gyur pa'o / /
bya zhes bya ba ni 'phags pa kun dga' bo la sogs pa la yongs su gtod pa yin par rtogs par bya ste /
de ltar 'phags pa stong phrag brgya pa las bcom ldan 'das kyi zhabs su bstan pa'i phyir ro / /
de bsgom pa'i man ngag gi rim pa 'di la mngon par yid ches par bya ste /
'di ltar dang po re zhig gnas yid du 'ong bar byas pa'i phyogs su ston par mdzad pa'i bcom ldan 'das shAkya'i rgyal po seng ge'i khri la bzhugs nas chos kyi 'khor lo bskor ba'i phyag rgya dang ldan pa la ji lta ba bzhin du mchod pa la sogs pa sngon du 'gro bas sangs rgyas dang byang chub sems dpa' la sogs pas yongs su bskor bar bsams la phyag bya'o / /
de nas rdo rje skyil mo krung bcas pas lus drang por bsrangs te /
mnyam par gzhag pa'i phyag rgya bcas la /
lce rkan la sbyar nas mig sna gong du gtad de /
phyogs bcu na bzhugs pa'i sangs rgyas dang byang chub sems dpa' snga ma bzhin du dmigs te /
de dag las shes rab kyi pha rol tu phyin pa'i tshul bdag med pa gsal bar byed pa'i man ngag mnos la rtsa ba'i sems kyis ming dang mtshan ma la dmigs nas de nyid kyi tshig gi bye brag dang /
le'u la sogs pa'i dbye ba la rjes su spyod pa'i sems kyis rnam par dpyad de /
de nas mngon par rtogs pa brgyad kyi gnas skabs dbye ba'i grangs rtsi ba dang /
mngon par rtogs pa'i rang bzhin so sor nges par 'jal ba dang /
sgro 'dogs pa dang /
skur pa 'debs pa med par dpyod pa dang /
mngon sum dang rjes su dpag pa'i tshad mas brtags pa'i phyir so sor rtog pa nyid do / /
de ltar shes rab kyi pha rol tu phyin pa'i don rnam pa bzhir rnam par dpyad de /
yi ge yang sil bu dang bsdus pa'i rim pa ji lta ba bzhin du don med pa dang don dang bcas pa nyid kyis rnam pa de gnyis la rnam par dpyod pa'i phyir rnam par dpyod pa'i sems so / /
de'i tshe rnam par dpyad pa'i rgyu mtshan gyis 'di nyid bden gyi gzhan ni rmongs pa'o zhes nges par 'dzin pa'i sems kyis nges par bzung nas /
ji lta ba bzhin gyi rnam par dpyad pa nyid kyi don mtshan ma la dmigs pa rtsa ba'i sems su bsdus pa'i sems kyis bcug nas /
bla na med pa yang dag par rdzogs pa'i sangs rgyas la 'dud pa ni 'dun pa'i sems so / /
shes rab kyi mig gis sgyu ma lta bu las chos thams cad las yang dag pa'i ye shes kyi snang bas ma gzigs pas rnam par rtog pa med pa'o / /
de la rgyu dang 'bras bu'i ngo bo dang bral ba'i phyir stong pa nyid do / /
de yang rang dang spyi'i mtshan ma med pas mtshan ma med pa'o / /
des don du gnyer bar bya ba'i dngos po mi dmigs pa'i phyir smon pa med pa nyid do / /
yang de bzhin du rang bzhin gyis 'od gsal ba'i rnam par grol ba'i sgo'i ting nge 'dzin to / /
sems bskyed pa la sogs pa'i rim pas chos nyid yongs su mi shes pa de dag phyin ci log gis bcings pas /
'khor ba na spyod pa'i 'ching ba dang ldan pa'i sems can gyi khams nges par legs pa la 'god pa'i snying rje chen po bsgom par bya'o / /
de la ting nge 'dzin la le lo dang /
dmigs pa la brjed pa dang /
bying ba dang /
rgod pa dang /
mi rtsol ba dang /
rtsol ches pa dang /
skyon drug po de dag gnas skabs ji lta bas skyes pa na de'i gnyen po 'du byed brgyad ji lta ba bzhin du bsten par bya ste /
'di ltar ting nge 'dzin gyi yon tan la mngon par yid ches pa'i mtshan nyid dad pas rnal 'byor pa la 'dun pa yang dag par skye'o / /
'dun pa de'i stobs kyis brtson 'grus rtsom mo / /
de nas brtson 'grus kyi stobs kyis lus dang sems shin tu sbyang bar 'gyur ro / /
lus dang sems shin tu sbyangs pas le lo ldog par 'gyur ro / /
de ltar na dad pa la sogs pa bzhis le lo spong bar 'gyur ro / /
dmigs pa brjed pa'i gnyen por ni dran pa nyid de /
des yang dag pa'i dmigs pa la gnas so / /
shes bzhin ni bying rgod kyi gnyen po ste /
de nyid kyis dga' ba'i dngos po sangs rgyas la sogs pa'i yon tan yid la byed pas bying ba spong ngo / /
yang dag par skyo ba'i dngos po mi rtag pa la sogs pa yid la byed pa la sogs pas rgod pa spong bar 'gyur ro / /
bying rgod zhi bar byed pa'i dus su mi rtsol na yang skyon yin pas sems pa la goms par bya'o / /
bying rgod zhi ba na gang gi tshe sems dmigs pa las rab tu mi g.yo ba na mngon par 'du byed pa la zhugs par gyur na de'i tshe rtsol ba skyon yin no / /
de la sems rnam par g.yeng ba de'i gnyen po btang snyoms bsgom par bya'o / /
rim pa de ltar bsgoms nas langs te sngar sdud par byed par rang gi lha rdo rje 'chang gi gzugs su mos par byas nas byang chub sems dpa' la sogs pa spyan drangs nas /
shes rab kyi pha rol tu phyin pa bshad pas chos kyi sbyin pa byin te /
de dag thams cad mngon par ma zhen pa'i rnal 'byor gyis sems can thams cad kyi don du bla na med pa yang dag par rdzogs pa'i byang chub tu yongs su bsngo'o / /
de bzhin du thun mtshams bzhir bsgrub par bya'o / /
yon tan rin po che sdud pa tshigs su bcad pa las yongs su gtad pa'i le'u ste sum cu rtsa gnyis pa'i bshad pa'o // //
rnal 'byor mkhas pa 'gas kyang sngon chad yum 'di'i bsgrub pa rig pas ma rtogs pa / /
gti mug mun nag smag ni ma lus bsal ba'i mgon pos mkhyen nas gsungs pa yi / /
rigs pa legs ldan tshig gis de bshad pa las bdag gis bsod nams gang thob pa / /
des ni yon tan rin chen bsdus ldan 'di ni 'gro bas myur du thob par shog /
gang zhig mngon par rtogs rgyan gyis / /
de yi bsdus don rab gsal ba / /
shes rab pha rol phyin bshad pa / /
rdzogs la rtogs par sla ba yin / /
brgyad pa'i sdeb sbyor nges bcings pa'i / /
tshigs su bcad pa yongs rtsis na / /
phye na stong phrag gnyis dag dang / /
brgya yis 'di lhag shes par bya / /
yon tan rin po che sdud pa tshigs su bcad pa'i dka' 'grel rtogs par sla ba zhes bya ba /
slob dpon chen po seng ge bzang po'i zhal snga nas kyis mdzad pa rdzogs so // //
bal yul gyi paN+Di ta dze ta hang du shAn+ti b+ha dra'i zhal snga nas dang /
bod kyi lots+tsha ba 'bro seng dkar shAkya'i 'od kyis bsgyur ba'o // //
