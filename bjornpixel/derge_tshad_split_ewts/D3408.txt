@## / /
rgya gar skad du /
Sha Ta k+Sha ra sA d+ha naM /
bod skad du /
yi ge drug pa'i sgrub thabs /
'jig rten dbang phyug yi ge drug pa la phyag 'tshal lo / /
lus can gzhan la yang dag par / /
yid kyis phan par dmigs bya ste / /
sdug bsngal ma lus nyer zhi zhing / /
dam pa'i bde la dgod par bya / /
de nas yid kyis snying ga ru / /
zla ba dkar po yang dag bsgom / /
de las 'od zer 'phros gyur pas / /
rang lus 'od kyis gang bar bsam / /
ngal bsos sngags pas cho ga bzhin / /
ngan pa'i rnam rtog bsdus nas ni / /
'od zer dkar po 'phro ba yis / /
sngags ni gsal por brjod par bya / /
lte ba'i dkyil 'khor la zhugs nas / /
nyid kyi snying gar yang dag bsdu / /
lus ngag yid ni dag bya'i phyir / /
lan gsum du ni bsgom par bya / /
de nas rang gi lus gnas la / /
bdag gi lus la sogs pa dag /
sngags ni phyi rol 'thon gyur nas / /
srog chags rnams la phog par bsam / /
blta zhing brjod pa'i sngags las bskyed / /
mdun du lha rnams gsum yin te / /
sngags ni brjod nas yang dag bsdu / /
rim pas so sor re rer dpyad / /
sna tshogs mchod pa sprul nas ni / /
de bzhin de la nges par 'bul / /
yongs su gang zhing de nas dag /
'dod pa'i don rnams yongs su bsngo / /
sngags ni de las bzlas par bya / /
cho ga'i mtha' la bzlas pa dang / /
mchod pa la sogs sngon bzhin bya / /
lha rnams thugs kar yang dag bsdu / /
ting 'dzin so sor dmigs la sogs / /
thun mtshams dag ni bzhi rnams su / /
skye bos dben pa'i khyim sogs su / /
sngags pas 'bum phrag gcig tu bzlas / /
rlung dang sems kyi byed pa spangs / /
bzlas pa spro zhing yang dag bsdu / /
sdig pa kun nas zad sogs la / /
maN+Dal gru bzhir byas nas ni / /
bris sku la sogs bkram byas la / /
de yi mdun du gtso bo bsgom / /
dkyil 'khor mchod par bya ba ni / /
cho ga 'di yis mchod par bya / /
de la 'dir lha'i rnam pa'i nye bar bstan pa ni /
dkar zhing skyil krung bgrang phreng dang / /
chu skyes dang bcas thal mo sbyor / /
gtso bo blta zhing de yi sku / /
lha mo dpa' bo'i stan la rten / /
'phags ma ser mo bsam par bya / /
g.yon na rin chen phreng ba bsnams / /
g.yas pa'i phyag ni stong pa ste / /
rin po che yi cod pan can / /
dpa' bo'i stan dang ldan pa'o / /
zhes pa ni 'phags pa yi ge drug ma'i rig sngags chen mo rje btsun 'jig rten dbang phyug gi man ngag rgya cher brgyud pa'i sgrub thabs kyi cho ga'o / /
yi ge drug pa'i sgrub thabs kha cig las bcom ldan 'das nor bu dang bcas pa'i po tis mtshan pa dang /
pad+ma bsnams pa dang /
nor bu 'dzin pa ni po ti dang bral zhing nor bu dang pad+ma 'dzin pa'o / /
yi ge drug ma ni nor bu dang bral zhing po ti dang pad+ma 'dzin pa'o / /
mchod pa'i sngags ni /
oM lo ke shwa ra puSh+paM pra tIts+tsha swA hA /
de bzhin du d+hU paM /
dI paM zhes pa la sogs pa yang shes par bya'o / /
lha gzhan rnams la yang 'dis shes par bya'o / /
ye shes kyi dkyil 'khor dgug pa'i sngags 'di'o / /
oM ma hA su kha badzra satwa dzaHhUM baM hoHsu ra ta s+t+waM /
a la la la la ho /
aHaHaHAHzhes so / /
yi ge drug pa'i sgrub thabs rdzogs so //
[ ]
