@## / /
rgya gar skad du /
khe tsa ra rak+ta badzra yo gi nI sA d+ha naM /
bod skad du /
rdo rje rnal 'byor ma mkha' spyod ma dmar mo'i sgrub thabs /
rdo rje rnal 'byor ma la phyag 'tshal lo / /
re zhig dur khrod la sogs par zhal bzhi pa'i sngags kyis bsrung ba byas nas /
e'i chos 'byung dbus su pad+ma dang zla ba la /
ma ning gi sa bon spun pa med pa bltas te /
sa bon de yongs su gyur pa las /
zhabs steng du bskyod cing gyen du gzigs pa /
g.yas na rdo rje kha cung zad gyes pa /
g.yon pa'i phyag gis brla la 'khyud cing thod pa me tog phreng ba dang bcas pa bskal pa'i me ltar dmar ba /
gcer bu rgyan med pa /
skra grol ba /
rig ma 'dzin ma /
seng ge'i stang stabs kyis bzhud cing /
rdo rje mnyes byed ma ni bsgom par bya /
man+dA ra ba dang /
mya ngan med pa dang /
pa ri dza ta ga yis yongs su 'phags pa /
rin po che'i khang pa brtsegs par bzhud cing rab tu 'jug pa lta bu /
rdo rje rnal 'byor ma dmar mo zhabs g.yon pa steng du bskyod pa /
rang bzhin gyis ye shes sems dpa'i bdag nyid bsam par bya / /
sin+d+hu ra dmar po'i 'od zer can slar yang spros zhing bsdu ba sngon du song bas /
de nas lte bar chos 'byung nang du /
ye shes kyi rang bzhin nA da dang /
rim gyis skra rtse brgya dang /
stong gi cha ru ma dmigs te /
rnal 'byor rlung ni bcu gnyis 'gag /
don chen 'grub par the tshom med / /
oM sh+'+ri he ru ka ma hA badzra A kaR+Sha ya /
pra be+e sha ya pra be+e sha ya /
ban+d+ha ya ban+d+ha ya /
sarba bud+d+ha DA ki nI naM hr-i yaM oM AHhUM phaT /
rdo rje'i bzlas pa dang ngag gi bzlas pa'o / /
oM sarba bud+d+ha DA ki nI ye pra tI ts+tshe maM ba liM oM AHhUM hUM hUM ha ha hiHbadzra DA ki nI sa ma ya s+t+waM dr-i sh+ya ho /
lan gsum brjod pas gtor ma sbyin par bya'o / /
de la mkha' 'gro mas dge ba'i mtshan ma ston cing dbugs 'byin par 'gyur ro / /
rnal 'byor ma drug gi sngags kyi bdag nyid kyang go cha bgo zhing rnal 'byor pas bcom ldan 'das ma'i nga rgyal gyis gnas par bya'o / /
grub thob rngon pa'i zhal snga nas kyi rim pa mkha' spyod ma dmar mo'i sgrub thabs rdzogs so // //
bla ma rdo rje gdan pa ni Sh+ka ling+ga'i zhal snga nas /
dpyal lo tsA ba chos kyi bzang pos bsgyur ba'o //
