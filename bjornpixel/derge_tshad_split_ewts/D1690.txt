@## / /
rgya gar skad du /
srag+d+ha ra sto tra /
bod skad du /
phreng ba 'dzin pa'i bstod pa /
'phags ma sgrol ma la phyag 'tshal lo / /
nyi ma 'char ka'i snang ba ltar dmar lha mchog rnams kyi mgo yi gtsug gi nor bu'i dpal / /
phun sum tshogs pas dmar ba smug rtsi gsal po dngar bkod shin tu yun rings ma lon 'dra'i / /
'phags ma khyod zhabs dag la thal sbyar cod pan gyis mnan yan lag mchog btud bdag gis ni / /
gus pas sgrol ma phongs skyabs bstod pa gser gyi me tog phreng ba rnams kyis mchod par bgyi / /
skad ngan ngu ba'i bzhin ldan rgal bar dka' ba'i sdug bsngal me la lus dag rnam ltung ba / /
ci dang ci bya zhes rmongs lan gcig min pa'i rtsom pa byas kyang 'bras dang bral bas skyo / /
mkha' la nyi zla'i dpal ni gzhan las mang du thos nas blta bar re ba bcas gyur pa'i / /
mig nyams gzhan gyi 'gro ba lta bu bdag ni sdig 'joms khyed la gus pas rten par bgyid / /
khyed kyi thugs rje sems can rnams ni kun la bye brag med par 'jug pa ma lags sam / /
de dag gzung bas bdag 'dra yang ni de dag nang du gzung bar 'gyur la gdon mi za / /
mtha' dag 'gro ba'i sdig pa'i mun par tsha zer can gzugs nus pa la yang do zla med / /
de lta mod kyi kye ma bdag smad nyes byas ngan pas brjid cing sdug bsngal ldan pa nyid / /
skal ba zhan pa bdag smad smad pa zhig ste nyin byed 'od zer gyis kyang mun pa sel / /
gangs can las byung 'jug ngogs chus dkrigs pa yi dum bu 'khyags shing bsil ba dag tu bsgom / /
rin chen gling gi lam srang dang ni nor bu'i phug yangs khang pa dag gi nang du dbul / /
'jig rten kun gyi yum gcig ma khyod mgon du byas kyang mgon ma mchis so bcom ldan ma / /
nu ma'i rgyu las lan mang dag tu rnam par ngu ba'i bu la ma yang skyo bar 'gyur / /
nyi ma so sor dam pa ma yin don gnyer rnams la rab bskul pha yang khro ba 'dzin / /
'jig rten gyi ni re 'dod 'bras bus yangs ldan dpag bsam shing chen 'khri shing mchog ni khyod / /
mngon par don gnyer don rnams kun la stsol gyi nam yang rnam gyur de dag ci yang med / /
gang la nyon mongs tshogs kyi me 'bar lus can de dang de yis sgrol ma nga nyid cis / /
bdag nyid zhal bzhes dam bcas sdug bsngal 'og tu bying ba bdag la 'bras bu ldan par mdzod / /
srog chags rnams kyi sdug bsngal shugs ni rtsub cing zil gnon 'di dag ji snyed 'phel gyur pa / /
yang dag rdzogs pa'i sangs rgyas theg par smon lam blo mnga' rnams kyi brtse ba'ang de snyed nyid / /
de ltar bstod pa'i tshig gi zol gyis cho nge'i sgra dag gsang mthon sgrogs shing lag bsgreng la /
gzhan dag gis kyang btang snyoms bya bar 'os pa min na yum gcig khyod kyis lta yang ci / /
gzhan dag rnams kyis mngon 'dod 'byor par 'dod pa khyed las thob pa rnams mthong bzhin / /
mi dge las byung nang gi gdung ba rgyun chags bzod blag med pas shin tu yang yang sreg /
gal te kho bo sdig can lags na khyod la gus pa chen po 'di ni ci phyir 'phel / /
khyod nyid gcig pu'i mtshan gyis kyang ni thos dang dran pas 'phral la sdig pa sel bar byed / /
de lta na yang bdag gi bya ba'i khur dag dong ba ji ltar lags zhes bden gsungs pa / /
nad pa 'chi bar 'gyur yang sman pa'i snying rje rgya chen phan pa khon par bgyid dam ci / /
sgyu mang ser sna nga rgyal phrag dog rang skyon tha chad rnams kyis dus mnyam rim par yang / /
du ma dag gi thun mong char gyur tshogs khang ja mo bzhin du bskor bar gyur pas na / /
khyed kyi zhabs pad mchod pa skad cig tsam yang ma rnyed gang de'i don du khyad par las / /
phongs pas yi ge dman par tshig 'di bkod do bdag gi 'dod pa don med ma gyur cig /
dus mtha'i rlung rab 'khrugs pas dkrugs pa'i chu ni g.yo zhing 'gul ba'i rlung 'khor ral pa can / /
rab 'khrugs kun du bskyod cing rba rlabs ngos brdabs sgra grag gad rgyangs chen po sgrogs pa las / /
gru chag chu ru snying rje ngu ba'i cho nge dang ldan g.yo ba med cing zhan gyur pa / /
lha mo khyod la bstod pa rnams kyis 'phral la chu gter 'gram du rang dga' thar bar 'gyur / /
du ba 'tshubs pa sprin 'dra khong nas rab byung me stag mkha' khyim nang du rnam par rgyu / /
me dpung me lce 'phro zhing rab 'bar drag po'i khang par mal stan dag la rab 'khod pa / /
thal sbyar cod pan ldan pas khyed la btud byas ldab ldib dag tu gsol ba 'debs pa rnams / /
glog rab 'gyu ba'i rtse dga' rab 'bar chu 'dzin shugs kyis skad cig nyid la sgrib par byed / /
myos pa'i chu rgyas 'gram pa gnyis ka'i ngos la babs pas bung ba dag gi phreng ba can / /
hUM zhes bya bas bos par gyur pa'i gling chen zla bos zhe sdang me sbar gnyis 'thung gi / /
so rtse rab tu mtho ba'i khyogs la blangs pa'i lus can dag gis khyod rjes dran pa na / /
rtse mo che ldan mgo rtse'i rdzong la 'dug cing rab tu dga' bas 'chi bdag phyir zlog byed / /
mdung rings drag pos bsnun bsad mi yi mgo dang gsal shing dag gi 'khri shing dga' ston can / /
nags tshal stong par chom rkun lag rtses ral gri g.yo zhing brdeg par gzas pas dregs rgyas pa / /
khro gnyer dang bcas smin 'khyog zur mig gis bltas mig can rnams ni khyed mtshan dpal gyi gzhi / /
gsal bar 'dri ba'i gnas la bsam pa'i smyu gu skyo med rnams kyis bran du bkol bar byed / /
rab rno sder mo'i rtse ni rdo rje lta bur bsnun pas glang chen myos pa'i klad 'gems nas / /
khrag mang rab tu zags pas bkrus pa'i ral pa gsal po 'jigs rung ya ngas phrag pa khebs / /
khros te rgyang nas steng du 'phyong 'dod mche ba rnon po gtsigs pa'i kha can ri dgas dgra / /
khyod la 'os pa'i bstod pa don ldan tshig dag bkod pas skrag ste log nas 'gro bar 'gyur / /
gdengs can rnam 'gyur du ba'i khyim dang mun pa'i dbyibs can gsal bar phud sgra dag gi tshogs / /
byed pa dang ldan kha gdangs ro 'dzin thag pa gshin rje'i zhags 'dra che zhing g.yo ba dag /
sdig pa las byung slar yang khyod skyong bdag nyid khyod kyi yon tan bgrang bar lhur len pas / /
ut+pal phreng ba'i rgyan gyis 'byor pa bung ba myos pa'i phreng bas dkris ltar 'dzin par 'gyur / /
rje bo'i smin ma bskyod pas 'jigs pa dag gis rgod cing 'phyag pas drangs la co do gzings / /
g.yo zhing sgra sgrogs bran khol rnams kyis rtsub mor smra byed zhags pa'i mdud pa dam pos bcings / /
bkres skom dag gis kha dang mgrin skams gang zhig 'phags ma sgrol ma'i zhabs la skyabs 'gro ba / /
de ni byams pa'i gnyen gyis spangs kyang mtha' med rgud pa de dag 'phral du gtong bar 'gyur / /
sgyu ma 'phrul pa'i lam gyi rim pas rnam par 'gyur ba du ma dag gis chas byas shing / /
log pa'i gzugs tsam rjes su 'tsham pa'i mtshon cha'i 'od zer tshogs ni rab tu mi bzad ldan / /
mi ro las bton rgyu ma'i thag pa'i tshogs kyi phreng bas rnam par spras pa'i srin po rnams / /
khyed rgyud las btus gsang sngags dran pas sdig pa phrogs pa'i srung ma gzhom med byed par 'gyur / /
glang chen sgra sgrogs char sprin lus can myos byed chu bo'i rgyun dang ldan pas mun gtibs shing / /
mtshon cha 'od zer rnams ni glog rab 'gyu ltar rab gsal mda' yi char 'bab g.yul ngo 'gyed pa'i tshe / /
rnam par snang ba'i dgra bo dpung pa'i stobs ni rab mchog ldan pa rnams kyis bkag gyur pa / /
khyod kyi dgra bo gsod pa'i dpa' bo gcig gis 'phral du dgra yi sa gzhi phye mar rlog /
sdig spyod dag gi rjes 'brang phol mig chabs can dag las rnag khrag rul pa rab 'dzag cing / /
sha lpags myags pa la chags rtsa yi sgo yi bu gar 'gul ba'i srog chags kyis zos lus zad rnams / /
khyod zhabs nye bar brten pa'i sman mchog ri lu gus shing chags pa yis / /
sa le sbram dang mtshungs pa'i lus dang pad+ma dkar po ltar yangs mig dang ldan par 'gyur / /
gang gi rna ba'i snod na bla ma rnams kyis gnang ba'i man ngag slong mo mi gnas shing / /
thos pa'i nor dang bral bas mkhas pa'i tshogs rnams dag tu lkugs pa nyid du khas len gang / /
de yang khyed la gus pa'i nus pas rgyan rnams thams cad mdzes byed 'byor par bcas pa yis / /
ngag gi dbang phyug thob nas mi bdag mdun sar rgol ba'i seng ge'i khri dag 'phrog par byed / /
sa gzhi mal stan rdul gyis lus bsgos skyed ngos ras ral yan lag dag ni rnam par mngon / /
shig gi tshe dag rab gtser gzhan gyi grong khyer mdun du gyo mor zas ni don gnyer ba / /
khyod mnyes bgyid la brtson pas na chung mchog gis bzung ba'i rnga yab 'dzum gyis rab mdzes shing / /
myos pas long ba'i gnyis 'thung sos gtams gdugs gcig gyen du bteg pa'i sa gzhi 'dzin par 'gyur / /
g.yog dang las mtha' bzo dang dbang po gso ba'i thabs kyi rnam grangs dag gis rab skyo zhing / /
skye ba snga mar rab bsgrubs bsod nams bsags pa'i dge 'bras nor ni thob par ma gyur pa'i / /
nor med rnams kyis skye bo bkres pa'i yum gyur phongs las 'da' bar mdzad pa khyod la don / /
don du gnyer na slar yang gser gyi tshogs kyi gter dag sa las 'thon pa thob par 'gyur / /
'tsho ba chad las ngo tshar gyur cing gos zad chung ma dag gis rab tu spyo bar byed / /
bdag nyid gso phyir rang gi skye bo bu dang grogs po gnyen gyis ring du spangs pa yis / /
khyed la rang gi sdug bsngal zhus pas rang gi khyim thab bud med gdu bu'i sil sil sgras / /
gnyid log sad par 'gyur zhing rta rmig rtse mos mtshams brkos khang khyim rnams kyi bdag po byed / /
'khor lo phyogs kyi 'khor lo la sbyor bud med mtshan brgyan 'od zer g.yo zhing che ba dang / /
glang chen gtso bo mche ba drug ldan rta mchog spu kha sngo bsangs rma bya'i mgrin ltar 'tsher / /
nor bu nyi ma'i 'od zer ltar gsal dri med yon tan mdzod 'dzin mdzod khengs dang / /
dmag dpon dpal sde ldan par bcom ldan 'das ma khyod kyi bka' drin cha shas phra las 'gyur / /
tsan+dan chu yis dri zhim nor bu'i rdo la mdzes mas dus btab rtse dga' la chags pas / /
sdu gu ma yi bde ba'i nyer spyad mgron du bya ba mngon par gsang ba rab bsgrubs shing / /
ral gri 'od zer gyis sngo spom mtho dpung pa gtun shing dang 'dra dpung rgyan rol pa can / /
khyod kyi rigs drug rig 'dzin dbang po ma la ya yi me tog tshal du rang dgar 'gro / /
nu ma'i thon 'khor do shal gyis brgyan mig dkyus ring po rna ba'i ut+pal la 'gran cing / /
lha mo yid 'ong man+da ra ba dang ldan ze 'bru gsar pa'i dris myos bung ba can / /
dril chung sgra yis rjes 'brel rab tu gsal bar rkang gdub yid 'ong sgra snyan sgrogs par byed / /
'dod pas myos dga' gzhon nu ma rnams gus dang bcas par khyed mgon ldan pa don du gnyer / /
rdzing bu'i nang logs rin po ches spras gser gyi pad ldan ze'u 'bru rdo rje phreng ba can / /
yongs 'du'i ljon pa las 'phro dri bzang dang ldan me tog rdul gyi bla re mthor bres te / /
pi wang gling bu sgrogs mkhas lha yi grong gi dga' ba rnams kyis snyan par rab bsgrags pa'i / /
dga' ba'i skyed tshal bgrod pa khyod la mchod pa bgyid pas yun ring nyams su myong bar 'gyur / /
nang gi byed pa khyod la gtad pa'i bsod nams mthu ni rab 'bar yongs su smin pa yis / /
ga pur e la li shi shun pa a ka ru dang na la da phye'i dri ldan chu / /
'dod pa'i dregs pas rab 'bur bud med nu ma'i skyibs su rba rlabs 'khyil gnas dal 'bab pa / /
sman min chu yi zer ma dang ldan chu rtsed mdzes ma dag dang lhan cig rtse bar 'gyur / /
tshig mtha'i gtso bo dul ba'i khur gyis cod pan dud pa rnams kyis bka' la phyag byas shing / /
mtho ris steng du lha yis glang chen khrol khrol rgyan gyis spud pa'i lus can la zhon te / /
spu lang rab rgyas lus can bde sogs lag pa'i thag pa khyogs kyis rgyun du bskyil gyur pa / /
khyed kyi spyan ras phog pas dag byas lag pa rdo rje ldan pa'i lhas skyong byed / /
gtsug gi rin chen rgyan gyis mnan bzhugs bde bar gshegs pa nam mkha'i dpal 'byor bla re can / /
nyi ma 'char ka bye ba lta bur rab gsal 'od zer rgyas pas 'jig rten gsum 'gengs shing / /
brtan par g.yas brkyang zhabs gcig gis mnan khur gyis tshangs dbang drag po khyab 'jug rnams 'dud pa'i / /
khyed sku bsgoms pa skye ba la brten rnams kyis srid pa'i 'jigs pa gcod pa'i slad du 'gyur / /
khro bo dang bcas mtshon cha'i 'od zer rab 'bar phyag dbyig cha yis nam mkha'i khongs dag khyab / /
gdu bu'i gdengs can dag gi gdengs ka mi bzad mi 'phrogs spyod ldan sdang rnams skrag mdzad bzhad / /
cang te'u drag po tshabs cher brdungs pa'i tshe na ro langs rnams ni drag por pheg rdob cing / /
bag med rgyas pas ca co chen po sgrogs par byed pa'i drag mor la la dag gis mthong / /
la las ba spu re re las byung nam mkha'i khyon gnas sa dang sa 'og dag na gnas / /
mtho ris la gnas tshangs dbang drag po la sogs mi dang lha dang grub pa'i dri za klu / /
phyogs tshogs khyab pa'i 'od zer la bzhugs bde gshegs brgya phrag sprul pa mtha' yas dag gi sku / /
ngo mtshar 'jig rten gsum gyi phyag 'os brtan g.yo bkod pa'i dngos po ma lus ngo bor ro / /
la las rgya skyegs li khri'i tshon dang nyi zhon dmar ba nyid ltar shin tu dmar ba dang / /
de bzhin gzhan gyis snum zhing 'od ldan mthon mthing rdo bcag btags pa'i phye ma ltar sngo dang / /
la las 'o ma'i rgya mtsho bsrubs pa'i 'od ltar ches lhag dkar dang gser 'od lta bu ste / /
khyed sku sna tshogs ngo bo nye bar bzhag pa dang 'brel dbye bas tha dad shel bzhin no / /
kun mkhyen ye shes sgron mas shes bya mtha' dag gsal byas de nyid dag gi dbang gcig pu / /
kun rig nyid dam de yi sras kyis khyod kyi yon tan tshogs kyi grangs ni mngon sum mkhyen / /
bdag 'dra gtor ma spyod pa sgrogs pa lta bur kha gdangs ku co che bar 'don pa gang / /
de ni mi bzad sdug bsngal gdung bas nad bskyed sems kyi rgud pa bzhad gad dag gi rgyu / /
bdag gis zhu ba gang lags de ni nang gi dang por khyed kyis khyad par du mkhyen te / /
'on kyang lhag par de brjod ngal ba'i sgrub byed mi mkhas bdag rang sems tshim pa yi rgyu / /
don shes zin yang gnyen 'dun byams pa'i mdun du sdug bsngal ldan pas tshig gis sdug bsngal ni / /
dug bzhin skyugs par gyur na snying yang seng zhes byed cing rnam par gnas par tshor ba bzhin / /
dge legs kun dga'i rgya mtshor zla ba'i cha shas gsal po bsil ba'i gzigs par stsal du gsol / /
ye shes nyer bstan dag gis rgyas par mdzod cig thugs rjes sdig ldan nang gi mun pa sel / /
gang phyir 'gro ba dag na khyod bstod chu yis yid ni dag par byas pa kho bo la / /
skye dgu rnams kyi dge legs gnas ni don yod khyod kyi yon tan bstod tsam gcig pu mthong / /
khyod kyi yon tan tshogs kyi cha tsam bstod nas bdag gis 'di tsam zhes par ma nges pa'i / /
bsod nams bkra shis 'dod pa'i 'bras bu ro myang 'gro ba'i bar du spyad bya ba / /
gang thob de yis 'jig rten 'di ni 'phags pa 'jig rten dbang phyug zhabs mthil bkra shis kyi / /
bde legs rtags can bde gshegs sras po'i sa gzhi bde ba can zhes bya de myur du bgrod par shog /
phreng ba 'dzin pa'i bstod pa paN+Di ta chen po thams cad mkhyen pa'i bshes gnyen gyis mdzad pa rdzogs so //
