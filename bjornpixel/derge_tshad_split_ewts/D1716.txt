@## / /
rgya gar skad du /
pi thi kra ma tA ra de bI sto traM /
bod skad du /
gnas chen gyi rim pa'i lha mo sgrol ma'i bstod pa /
bcom ldan 'das 'phags ma lha mo sgrol ma la phyag 'tshal lo / /
skye dang mtha' dbus rnam pa med / /
e yi yi ge'i rigs las skyes / /
ye shes bdud rtsi'i khu bas myos / /
zhing gnas lha mo nyid phyag 'tshal / /
bco lnga'i dus kyi rnam pa med / /
dus med thig le'i tshul gnas pa / /
skyil krung phyed pa'i gar gyis gnas / /
zhing gnas lha mo nyid phyag 'tshal / /
dang po mtha' dang dbus ma'i tshul / /
rigs lnga'i rgyan gyis brgyan pa yi / /
ye shes lnga ni gcig gi tshul / /
zhing gnas lha mo nyid phyag 'tshal / /
sa dang chu dang me dang rlung / /
nam mkha' rnam pa thams cad du / /
khams lnga yi ni rnam pa'i tshul / /
zhing gnas lha mo nyid phyag 'tshal / /
A li kA li las byung ba / /
dbyangs dang gsal byed thams cad la / /
yi ge med pa'i rnam pa thob / /
zhing gnas lha mo nyid phyag 'tshal / /
sku gsum rigs la 'jug pa'i tshul / /
thar lam rab tu 'byung ba yis / /
rigs kyi tshul med lhag pa'i tshul / /
zhing gnas lha mo nyid phyag 'tshal / /
stong phrag bdun cu gnyis gnas pa'i / /
rtsa yi bu ga'i sbubs kyi nang / /
a wa d+hU tI'i dbus gnas pa / /
zhing gnas lha mo nyid phyag 'tshal / /
stong pa shin tu stong pa dang / /
stong pa chen po gang du gnas / /
thams cad stong pa steng na gnas / /
zhing gnas lha mo nyid phyag 'tshal / /
brjod pa tsam las skye 'gag med / /
brjod pa'i mtha' la gnas pa dang / /
tshig bzhi dag gi gang du 'pho / /
zhing gnas lha mo nyid phyag 'tshal / /
nang du rang la gnas pa yi / /
'khor lo bzhi yi rnam par gnas / /
byang chub lhag pa'i tshul gnas pa'i / /
zhing gnas lha mo nyid phyag 'tshal / /
nyi shu rtsa bzhi dag gi yul / /
zhing gi 'dren pa'i lha mo de / /
zhing bzhir snyoms par gnas pa yis / /
zhing gnas lha mo nyid phyag 'tshal / /
mu stegs lta ba khyab 'jug ma / /
nyi ma tshangs pa'i rang bzhin kun / /
ci yang med pa'i gzugs 'dzin ma / /
zhing gnas lha mo nyid phyag 'tshal / /
oM gyi gsang sngags 'di nyid la / /
bdag gis mos pa'i sems kyis ni / /
mi bskyod rdo rje byas pa yis / /
sems can rjes su 'dzin par shog /
gnas chen gyi lha mo sgrol ma la bstod pa rdzogs so // //
paN+Di ta pa ra he ta dang /
lo tsA ba tshul khrims rgyal mtshan gyis bsgyur ba'o //
