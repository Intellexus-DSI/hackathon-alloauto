@## / /
rgya gar skad du /
shrI e ka dza TI b+ha ga wAn sA d+ha naM /
bod skad du /
dpal bcom ldan 'das ral pa gcig pa'i sgrub thabs /
rje btsun ral pa gcig pa la phyag 'tshal lo / /
dang por re zhig sngags pas tshogs bsags pa sngon du 'gro bas pad+ma dang /
ka pA la dang /
ro'i gdan bltas la de'i steng du hU~M dang baM las yab dang yum ral pa gcig 'phyang ba'i bcom ldan 'das bsgom par bya'o / /
shar dang /
lho dang nub dang /
byang gi pad+ma'i 'dab ma dag la ni rdo rje 'khor lo dang /
rdo rje rin chen dang /
rdo rje pad+ma dang /
rdo rje sna tshogs rnams bsam mo / /
byang shar la sogs pa'i mtshams bzhir ni bdud rtsi ka pA la dag go / /
de'i phyi rol du khyams kyi phyogs bzhir gti mug rdo rje ma dkar mo sgron ma thogs pa dang /
bag chags rdo rje ma ser mo rdo rje thogs pa dang /
'dod chags rdo rje ma dmar mo zhags pa thogs pa dang /
zhe sdang rdo rje ma ljang gu ral gri thogs pa rnams bsgom mo / /
khyams gyi grwa bzhir ni byang shar nas brtsams te brtan pa'i rdo rje ma ser mo ri rab thogs pa dang /
sbyor ba'i rdo rje ma dkar mo zla ba thogs pa dang /
'bar ba'i rdo rje ma dmar mo nyi ma thogs pa dang /
stobs kyi rdo rje ma ljang gu ba dan thogs pa rnams dgod do / /
brgyad po 'di dag ni pad+ma dang ro'i gdan la rnam par dgod pa yin no / /
de bzhin du shar dang /
lho dang nub dang /
byang gi sgo bzhir yang go rims ltar rdo rje lcags kyu dang /
zhags pa dang /
lcags sgrog dang /
dril bu 'dzin pa rnams dkar ba dang /
ser ba dang /
dmar ba dang /
ljang gu'i mdog can rnams bsgom par bya'o / /
ji ltar dam tshig bskyed pa dang /
ye shes sems dpa' gzhug pa nyid /
gsang sngags bzlas shing bsgom pa dang / /
rdzogs pa'i rim sogs cho ga bzhin / /
dpal bcom ldan 'das ral pa gcig pa'i man ngag khungs phyung ba /
slob dpon chen po mi pham sbas pas bsdus pa rdzogs so // //
rnal 'byor gyi dbang phyug shrI mi tra dang /
gnubs lo tsA ba mai tri shrIs bsgyur ba'o //
[ ]
