@## / /
rgya gar skad du /
gu h+ya rat+na /
bod skad du /
gsang ba rin po che / /
dpal bde mchog la phyag 'tshal lo / /
dang po re zhig rnal 'byor bas /
dur khrod la sogs par stan bde ba la 'dug ste kha lho phyogs su bltas nas /
'gro ba thams cad bde chen zung 'jug thob par bya ba'i bsam pa sngon du 'gro bas /
mdun du bla ma rdo rje 'dzin pa dang lhag pa'i lha bltas la gsol ba gdab par bya'o / /
de nas mi snang bar gyur to / /
de'i ngang las bdag nyid kyi spyi bor a las bskyed pa'i steng du haM yig nag po las 'od zer 'phros pa las rdo rje /
de las bde mchog yab yum gnyis su med par 'khril ba'i lha'i sku 'ja' tshon nam /
chu zla shar ba lta bu'i sgyu ma'i rnam par bsgom par bya'o / /
de la rang gis mchod pa rnam pa lnga spros la dbul bar bya'o / /
de nas gsol ba gdab pa ni / /
bde chen dpal gyi mgon po yis / /
sangs rgyas skyob pa ji lta bar / /
dag pa'i de nyid ston mdzad pa / /
di ring bdag la mgon dgyes mdzod / /
ces gsol ba btab pas yab yum gyi sbyor mtshams nas byang chub kyi sems dkar dmar bab pas rtsa gsum la brgyud cing /
lus dang ngag dang yid dag par byas nas lus bde ba'i rang bzhin du gsal ba'o / /
lte bar gtum mo sbar ba yis / /
de bzhin gshegs pa lnga bsregs te / /
spyan la sogs pa yang bsregs nas / /
haM las bdud rtsi zla rgyun 'bab / /
rten dang brten pa mnyam ldan pas / /
gcig tu zhu zhing bde ba che / /
rnal 'byor ma yi Da ma ru / /
sgra yis bskul gyur bzhengs par bya / /
pad+ma nyi ma'i gdan steng na / /
zhal gcig phyag gnyis brkyang bskum tshul / /
rdo rje dril bu lag na thogs / /
sku ni be+e DUr+ya'i rang bzhin / /
phyag rgya drug gis spras pa'i sku / /
'od zer 'bar ba zla tshes dang / /
yid bzhin nor bu dbu la 'jog /
'jigs byed chung mar bcas pa mnan / /
rdo rje phag mo zhal gcig ma / /
phyag gnyis kyis ni yab la 'khyud / /
rdo rje dang ni thod pa 'dzin / /
gtso bo la ni bdud rtsi stobs / /
sku ni ban+d+hu ka ltar dmar / /
phyag rgya lnga yis brgyan pa'o / /
gnyis med bde ba'i rang bzhin can / /
gsal ba'i sku ni bsgom par bya / /
oM hriHha ha hUM hUM phaT /
snying po'i sngags 'di dang yid kyi dbye bas sbrul 'khyil pa lta bur dmigs la bzlas par bya'o / /
de las mthar lus dang ngag dang yid oM AHhUM du gyur pas bsdus la chos thams cad bdag med pa'i ngang la stong par 'gyur ro / /
gang zhig de nyid shes pa ni / /
deng 'dir rnal 'byor ba nyid du / /
the tshom med de 'di nyid du / /
mkha' 'gro dra ba'i bde mchog yin / /
sems la rnam gnas rnal 'byor ba / /
mya ngan 'das pa mi ston to / /
slob dpon mi bskyod rdo rjes mdzad pa'i man ngag snyan nas snyan du brgyud pa rdzogs so // //
paN+Di ta de nyid dang /
lo tsA ba mar pa chos kyi blo gros kyis bu la ha ri'i dgon par bsgyur ba'o //
