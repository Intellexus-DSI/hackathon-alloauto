@## / /
rgya gar skad du /
ya mAn+ta ka sA d+ha naM /
bod skad du /
gshin rje mthar byed kyi sgrub thabs /
gshin rje mthar byed la phyag 'tshal lo / /
dpa' bo thod pa'i phreng ba can / /
klu sogs rgyan gyis gsal mdzad pa / /
gshin rje gshed mgon phyag 'tshal nas / /
de yi sgrub thabs bri bar bya / /
bde ba'i stan la yang dag 'dug //
snying gar hUM yig mthing nag dgod / /
de skyes mchod pa'i khyad par gyis / /
khyab bdag mchog tu rab mchod bya / /
de yi mdun du phyogs byas te / /
sdig pa bshags pa la sogs bya / /
'gro kun rang bzhin med par ni / /
skad cig gis ni thams cad blta / /
snying ga'i sa bon rtags las byung / /
zhabs kyi chu skyes g.yon brkyang ba / /
khro gnyer bsdus shing zhal 'jigs la / /
sma ra dmar ser sngon ma bzhin / /
zhal gsum ljags ni bskyod pa yi / /
'jigs byed mche ba gtsigs pa can / /
spyan ni dmar zhing gsus chen la / /
sprin nag sar pa'i 'od zer can / /
nyi ma'i dkyil 'khor la gnas shing / /
ma he yi ni mtshan la bzhugs / /
mi'u thung stag gi sham thabs can / /
khengs pa thams cad 'joms mdzad pa / /
nyi ma'i 'od zer gzi mdangs can / /
ma lus phyogs rnams 'gengs byed pa / /
'bar zhing 'bar ba'i phreng ba can / /
bskal pa tha ma'i me dang mtshungs / /
'khor lo ral gri gtun shing 'bar / /
ro langs dgra sta zhags pa bsnams / /
phyag drug rnams na mdzes pa ste / /
g.yas dang g.yon pa'i phyag rnams su / /
khro bcas 'jigs byed shin tu drag /
gshin rje mthar byed bdud 'dul ba / /
hUM yig gis gang mgrin par bsgom / /
skrag pa rnams ni rnam par spang / /
nyi shu phyed kyi stong phrag gis / /
sngags rnams sngags ni rtag tu rig / /
sems ni gzengs bstod bzlas par bya / /
'dis ni 'dod pa'i dngos grub bo / /
sngon du bsnyen pa'i cho ga yis / /
'di yis sngags pa'i sngags rnams 'grub / /
las kyi rjes 'brang kha dog rnams / /
mangs pas bdag gis ma bshad do / /
bla ma'i man ngag bsams nas ni / /
de las 'dod pa'i dngos grub bo / /
'bad pa yis ni shes byas la / /
dpa' bo rnams kyi bsnyen pa'ang bya / /
gtor ma nyer spyod rnal 'byor gyis / /
thun mtshams bzhi ru bsgrub par bya / /
bzlas pa'i sngags ni /
oM hrIHSh+T+r-IHbi kr-i tA na na hUM hUM phaT phaT swA hA /
gshin rje mthar byed kyi sgrub thabs rdzogs so //
[ ]
