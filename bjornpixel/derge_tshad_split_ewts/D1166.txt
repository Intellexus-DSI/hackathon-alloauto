@## / /
rgya gar skad du /
aSh+Ta ta thA ga ta sto traH /
bod skad du /
de bzhin gshegs pa brgyad la bstod pa /
de bzhin gshegs pa thams cad la phyag 'tshal lo / /
mtshan gyi me tog rgyas shing dag pa la / /
dpe byad bzang po'i 'bru chags mdzes pa'i sku / /
gang gis mthong thos dran yang dpal gyur pa / /
mtshan gyi rgyal po de la phyag 'tshal lo / /
rin chen zla ba pad+mas rab brgyan zhing / /
shes bya kun la mkhas pas mkhyen pa 'phags / /
rgya mtsho lta bur zab pa'i thugs mnga' ba / /
sgra dbyangs rgyal po de la phyag 'tshal lo / /
'dzam bu chu bo'i gser ltar lhang nge ba / /
nyi ma stong bas lhag pa'i gzi brjid 'bar / /
dri med gser gyi mchod sdong lta bu'i sku / /
gser bzang dri med snang la phyag 'tshal lo / /
mya ngan 'das shing bde ba'i mchog brnyes pa / /
'gro ba'i sdug bsngal gdung ba zhi mdzad cing / /
'gro drug mgon dang dpal du gyur pa po / /
mya ngan med mchog dpal la phyag 'tshal lo / /
chos sgra chen pos pha rol rgol ba 'joms / /
rgya mtsho lta bur zab pa'i sku mnga' zhing / /
'gro ba'i dug gsum ma lus sel mdzad pa / /
chos bsgrags rgya mtsho'i dbyangs la phyag 'tshal lo / /
chos kyi blo gros gting dpag dka' ba'i tshul / /
rnam dag chos kyi dbyings la rol mdzad cing / /
shes bya ma lus mngon sum gzigs pa po / /
chos blo mngon par mkhyen la phyag 'tshal lo / /
'gro ba'i nad gso mdzad pa sman pa'i mchog /
bai DUR+Ya ltar dang pa'i sku mnga' zhing / /
sku yi 'od kyis 'gro ba sgrol mdzad pa / /
sman pa'i rgyal po de la phyag 'tshal lo / /
thugs rje kun la snyoms pa'i bcom ldan 'das / /
mtshan tsam thos pas ngan 'gro'i sdug bsngal sel / /
dug gsum nad sel sangs rgyas sman gyi bla / /
bai DUR+Ya yi 'od la phyag 'tshal lo / /
nyi ma lta bur ma rig mun pa sel / /
zla ba lta bur nyon mongs gdung ba sel / /
dug gsum nad sel sangs rgyas sman gyi bla / /
bai DUR+Ya yi 'od la phyag 'tshal lo / /
lha mi'i ston pa sman pa'i rgyal po ste / /
bcom ldan 'jig rten gsum na skyabs mdzad pa / /
dug gsum nad sel sangs rgyas sman gyi bla / /
bai DUR+Ya yi 'od la phyag 'tshal lo / /
khyod ni 'jig rten gsum gyi sman pa ste / /
'dod chags zhe sdang gti mug rtsad nas gcod / /
sems can thams cad bde la rab tu 'god / /
baiDUR+Ya yi 'od la phyag 'tshal lo / /
ye shes spyan gyis 'gro ba kun la gzigs / /
thugs rje'i spyan gyis 'gro ba kun la khyab / /
dug gsum nad sel sangs rgyas sman gyi bla / /
baiDUR+Ya yi 'od la phyag 'tshal lo / /
rlung dang mkhris pa bad kan 'dus la sogs / /
'byung ba bzhi po 'khrugs par gyur pa la / /
nad kyi gnyen po phyag g.yas a ru ra / /
sman pa'i rgyal po khyod la phyag 'tshal lo / /
sku mdog mthing ga ut+pal sngon po 'dra / /
phyag g.yon bdud rtsi sman gyi lhung bzed bsnams / /
dug gsum nad sel sangs rgyas sman gyi bla / /
bai DUR+Ya yi 'od la phyag 'tshal lo / /
nyes pa rgya mtsho dag ni gzhar spangs nas / /
yon tan rgya mtsho dag gi pha rol byon / /
thams cad mkhyen pa lha yi lhar gyur pa / /
bai DUR+Ya yi 'od la phyag 'tshal lo / /
smon lam rgya chen yongs su dag gyur pas / /
yid bzhin nor bu lta bur gzhan don mdzad / /
dug gsum nad sel sangs rgyas sman gyi bla / /
bai DUR+Ya yi 'od la phyag 'tshal lo / /
thabs mkhas thugs rjes shAkya'i rigs 'khrungs shing / /
gzhan gyis mi thub bdud kyi dpung 'joms pa / /
gser gyi lhun po lta bur mdzes pa'i sku / /
shAkya'i rgyal po de la phyag 'tshal lo / /
de bzhin gshegs pa brgyad la bstod pa slob dpon zhi ba 'tshos mdzad pa rdzogs so //
