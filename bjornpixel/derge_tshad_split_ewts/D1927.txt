@## / /
rgya gar skad du /
bo d+hi tsit+ta tsin+ti ti ka /
bod skad du /
mchod rten bsgrub pa'i cho ga mdor bsdus pa /
bcom ldan 'das gshin rje gshed la phyag 'tshal lo / /
dbang thob gzhan don la dga' bas / /
dur khrod la sogs dben gnas su / /
byams dang snying rje sngon btang la / /
yon tan kun rdzogs mchod rten gdab / /
de la dang por bdag nyid kyis / /
las dang mthun pa'i sa blangs la / /
khrus dang rgyan rnams ci rigs bgo'o / /
de nas rdo rje rnam bzhi yis / /
yang na gar mos lha yang rung / /
bdag nyid rdzogs nas 'jim pa brdzi / /
oM hrIHSh+T+r-iHwi kr-i tA na na hUM hUM phaT phaT A br-i te ku ru swA hA /
zhes pas brdzis 'dzin rdo rje bzhi / /
gang bzhin ci rigs spyan drangs / /
mchod bstod las dang bstun la bya / /
'od kyi gong bur gyur pa las / /
'bi 'bi 'od kyi thig bran can / /
gong bur dza sa do ru bkod / /
yang na oM bkod yum gyi mkha' / /
'bi 'bi'i rdul phran re re la / /
yi ge ya la sogs pa bkod / /
thabs dang shes rab gnyis med gdab / /
sgra yis dam chos la sogs sgrogs / /
mkha' 'byung bde gshegs kun dpag med / /
rdul re sku re de ltar brtag /
maN+Dal las mthun ras de bzhin / /
dang po snying po phyag rgya dang / /
che ge las dang bstun par gzhug / /
de nas rgyan dbul srog 'khor ro / /
dar chen chu srin rgyal mtshan gsol / /
legs par rdzogs nas gzhan yang ni / /
de nas rang snying 'od zer gyis / /
dus gsum sangs rgyas spyan drangs la / /
mchod bstod la sogs rdzogs byas la / /
gnyis med tshul du bsre bar bya / /
de nas snying ga'i 'od zer gyis / /
tsartsi kA sogs legs pa'i glus / /
lha mo chu yis sku khrus gsol / /
de nas las dang mthun pa yi / /
gsol ba btab pas shes par bya / /
gdab pa'i sngags ni hrIHSh+T+r-i'am / /
nang gi yi ge bcu bdun pa'am /
'khor lo'i sngags sogs so so'am / /
sdom pa la yang 'gal ba med / /
rang rang las dang sbyar ba'i sngags / /
sdig pa zhi bar bya ba yis / /
sarba pA pa shIn+tiM ku ru yaM ku ru swA hA /
nor dang bsod nams rgyas byed na / /
dbus su paSh+TiM ku ru swA hA /
dgra la sogs pa dbang sdud na /
pa sh+yaM ku ru swA hA /
gang dag gnod byed gsod 'dod na / /
mA ra ya hUM phaT /
bsgrub bya ngan byed par 'dod na / /
bi dwe Sha ya phaT /
gnas nas spo bar 'dod pa na / /
uts+tsha ta ya phaT /
gang dag mnan par bya bar 'dod na / /
staM b+ha ya hUM laM /
bsgrub bya dgug par 'dod pa yis / /
A kaR+Sha ya dzaH de la sogs pa'i sbyor ba ni / /
rgyud las 'byung ba bzhin du brtag /
de skad du yang /
nye ba'i las ni gang grub pa / /
phyag rgya snying po bris bcug na / /
gang bsgoms the tshom med par 'grub / /
dngos grub gang 'dod sbyin par res / /
gzhan yang nang gi sbyor ba ni / /
ting nge 'dzin la rag las pa / /
gzhan nas byung ba yang shes par bya'o / /
bdag gi dge ba cung zad 'di / /
'gro ba gshin rje gshed gnas thob par shog /
rgya gar gyi mkhan po la li ta badzras mdzad pa rdzogs so
