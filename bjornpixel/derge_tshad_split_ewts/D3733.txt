@## / /
rgya gar skad du /
ma hA rA dza ku be ra sA d+ha naM nA ma /
bod skad du /
rgyal po chen po lus ngan po'i sgrub thabs zhes bya ba /
ngal so rgyal po la phyag 'tshal lo / /
dang por snod ldan gang zag gis / /
gnas rnams shin tu dben pa ru / /
rdo rje 'chang ba bsgrub par bya / /
de nas las rnams myur 'dod na / /
bka' yi pho nya bsgrub par bya / /
de yang rang rgyud dag dang ni / /
gtso bo 'khor du gnas pa'o / /
thabs ni tshogs bsags tshad med bsgom / /
srung ba stong nyid dang du bya / /
pad+ma'i gdan steng hUM las ni / /
mchod rten la ni sku bskyed do / /
ljang gu zhal gcig phyag gnyis pa / /
g.yas na mchod rten gdug pa sel / /
g.yon na nor ldan ne'u le 'dzin / /
rang bzhin gnas pa spyan drangs la / /
dbang bskur byin brlab tshul bzhin bya / /
mchod pa rnams ni phul nas ni / /
bstod pa 'di dag brjod par bya / /
bstan bsrungs rgyal po chen po ni / /
mchod rten gyis ni don rnams bsgrub / /
rin chen ne'u le bsnams nas ni / /
dgos 'dod ster ba'i ljang gu bstod / /
bskyed rim rdzogs nas bzlas pa bya / /
sems dpa' sum brtsegs ldan pa la / /
'od zer spro bsdu 'khor lo'i tshul / /
sgrub pa'i dus su spro bsdu spang / /
dgug sogs man ngag bzhin du bya / /
rtags ma byung bar 'phro mi gcod / /
sngags ni /
oM nI lA m+ba ra d+ha ra badzra pA Ni hUM hUM phaT /
oM bai shra ba NA ya yak+Sha d+hi pa ta ye swA hA /
a mu kaM mA ra ya phaT /
dam tshig brtan zhing gtor ma sbyin / /
de nas rang rgyud sgrub 'dod na / /
gtso bo 'khor du bcas pa yang / /
tshogs bsags la sogs gong ma ltar / /
'khor lo chen po'i lta bar gtso / /
mdun du rgyal po bskyed par bya / /
bka' bsgo la sogs las dang sbyor / /
dgug dang bsad la sogs pa yi /
bsgrub pa ci rigs shes bya ste / /
'khrul 'khor sbyor ba dag tu shes / /
rnal 'byor sgrub par byed 'dod na / /
gnod sbyin g.yas su bskyed byas la / /
bka' bsgo rgyal por bya bar rigs / /
klu rgyal g.yon du bkol ba'i phyir / /
bde gshegs sprul pa sgrub 'dod na / /
mdun ma ma g.yon du pad+ma la / /
cho ga gsum mam skad cig las / /
sku mdog dkar po sbrul zhags can / /
de 'dra'i klu rgyal spyan drangs bstim / /
mchod bstod gang 'dod bzlas pa bya / /
dam la ma thogs klu rnams ni / /
sgrub pa po la bar chad byed / /
dang po zhi bas gdul bar bya / /
ma nyan drag po'i las rnams brtsams / /
gsod na dong du gzugs brnyan gzhug /
dgug la bsad sngags shes par bya / /
khro bo'am yang na mtshon cha yis / /
lus rnams gtub cing gsad par bya / /
yang na sbyin sreg rnams kyang bya / /
yang na 'khrul 'khor sbyor ba bya / /
yang na ma mo rnams kyang bskul / /
gnod na gro ga rnams la ni / /
gzugs bri 'od zer rnams kyis dgug /
de nas zhing chen nang du gzhug /
kha dgab mtshon bcing thal bas dgang / /
yang na pha bong dug la sogs / /
gong ma bzhin du shes par bya / /
bskrad sogs gzhan yang man ngag sbyar / /
rgyal po chen po lus ngan po'i sgrub thabs /
grub pa brnyes pa'i slob dpon chen po dpa' bo rdo rjes mdzad pa rdzogs so // //
sgra pa chen po rgyal ba'i snyan la legs par zhus shing bstan bcos kyi skad cung zad shes pa'i lo tsA ba shAkya'i dge slong nyi ma rgyal mtshan dpal bzang pos dpal thar pa'i gling gi gtsug lag khang du legs par bsgyur ba'o / /
[ ]
