@# / /
rgyal po la gtam bya ba rin po che'i phreng ba las byung ba'i smon lam tshigs su bcad pa nyi shu pa bzhugs so / / @# / /
dkon mchog gsum la phyag 'tshal lo / /
de phyir sku gzugs mchod rten gyi / /
spyan snga'am yang na gzhan du'ang rung / /
tshigs su bcad pa nyi shu 'di / /
nyin gcig bzhin yang dus gsum brjod / /
sangs rgyas dam chos dge 'dun dang / /
byang chub sems dpa' rnams la yang / /
rnam kun btud de skyabs mchis nas / /
mchod 'os rnams la phyag 'tshal lo / /
sdig pa'i las ni ldog bgyid cing / /
bsod nams thams cad yongs su gzung / /
lus can kun gyi bsod nams dag /
kun la rjes su yi rang ngo / /
bdag ni spyi btud thal sbyar te / /
chos kyi 'khor lo bskor slad dang / /
'gro gnas bar du bzhugs slad du / /
rdzogs pa'i sangs rgyas rnams la gsol / /
de ltar bgyi ba'i bsod nams dang / /
bdag gis bgyis dang ma bgyis gang / /
des ni sems can thams cad kyang /
bla med byang chub sems ldan shog /
sems can thams cad dri med dbang / /
yongs rdzogs mi khom kun 'das shing / /
spyod pa rang dbang yod pa dang / /
tshor ba bzang dang ldan par shog /
lus can dag ni thams cad kyang / /
lag na rin chen nyid ldan zhing / /
yo byad thams cad mtha' yas pa / /
'khor ba srid du mi zad shog /
bud med thams cad dus kun tu / /
skyes mchog nyid du gyur par shog /
lus can thams cad rig pa dang / /
rkang par ldan pa nyid du shog /
lus can kha dog ldan pa dang / /
gzugs bzang gzi brjid che ba dang / /
blta na sdug cing nad med dang / /
stobs can tshe dang ldan par shog /
thams cad thabs la mkhas gyur te / /
sdug bsngal kun las thar ba dang / /
dkon mchog gsum la gzhol bar bya / /
sangs rgyas chos nor che ldan shog /
byams dang snying rje dga' ba dang / /
nyon mongs btang snyoms gnas pa dang / /
sbyin dang tshul khrims bzod brtson 'grus / /
bsam gtan shes rab kyis brgyan cing / /
tshogs rnams thams cad yongs rdzogs te / /
mtshan dang dpe byad gsal ba dang / /
bsam gyis mi khyab sa bcu dag /
rgyun mi 'chad par bgrod par shog /
bdag kyang yon tan de dag dang / /
gzhan kun gyis kyang brgyan ldan te / /
nyes pa kun las grol ba dang / /
sems can kun mchog byams pa dang / /
sems can kun yid re ba yi / /
dge ba thams cad rdzogs bgyid cing / /
rtag tu lus can thams cad kyi / /
sdug bsngal bsal bar bgyid bar shog /
'jig rten kun na skye bo gang / /
su dag 'jigs pas skyo ba ste / /
bdag gi ming tsam thos pas kyang / /
shin tu 'jigs pa med par shog /
bdag ni mthong dang dran pa dang / /
mi gtsang thos pa'i skye bo kun / /
rab dang 'khrug med rnal ma dang / /
rdzogs pa'i byang chub nges pa dang / /
tshe rabs kun du rjes 'brang ba'i / /
mngon shes lnga po thob par shog /
sems can kun la rnam kun du / /
rtag tu phan bde bgyid par shog /
'jig rten kun na skye bo gang /
sdig pa byed par 'dod gyur pa / /
de dag thams cad gnod med par / /
rtag tu cig car zlog gyur cig /
sa dang chu dang me dang rlung / /
sman dang dgon pa'i shing bzhin du / /
rtag tu sems can thams cad kyis / /
rang dgar dgag med spyod par shog /
sems can rnams la srog bzhin phangs / /
bdag la de dag ches phangs shog /
bdag la de dag sdig smin cing / /
bdag dge ma lus der smin shog /
ji srid sems can 'ga' zhig kyang / /
gang du ma grol de srid du / /
de phyir bla na med pa yi / /
byang chub thob kyang gnas gyur cig /
de skad brjod pa'i bsod nams gang / /
gal te de ni gzugs can gyur / /
gang ga'i bye ma snyed kyis ni / /
'jig rten khams su shong mi 'gyur / /
slob dpon 'phags pa klu sgrub kyis mdzad pa / /
rgyal po la gtam bya ba rin po che'i phreng ba las byung ba'i smon lam gyi tshigs su bcad pa nyi shu pa rdzogs so //
[ ]
