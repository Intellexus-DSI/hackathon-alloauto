@## / /
rgya gar skad du /
dzaM b+ha la sA d+ha naM /
bod skad du /
gnod gnas kyi sgrub pa'i thabs /
bcom ldan 'das 'phags pa spyan ras gzigs dbang phyug la phyag 'tshal lo / /
byang chub sems dpa' gnod gnas la phyag 'tshal lo / /
nor 'dod pa dag gis bsgom par 'dod na /
cho ga sngar bshad pa bzhin du byas la /
gzhan du na sa bon gsum pa'i gsum pa mdog ser po /
thig les mnan pa zla ba phyed pas brgyan pa /
de nyid las byung ba'i mgon po gnod gnas zhal gcig pa phyag gnyis pa /
g.yas na bI dza pU ri bsnams pa /
g.yon na ne'u le'i rkyal pa rin po che'i char 'bebs pa bsnams pa /
sangs rgyas lnga'i cod pan can /
zhabs gnyis kyis dung gi mgo can dang pad+ma'i mgo can gyi gter chen po mnan pa /
rin po che la sogs pa'i char 'bebs pa /
rang gi khyim gyi phyogs gcig tu bsam par bya'o / /
ut+pa la sngon po'i phreng ba kha thur du bltas pa rgyan thams cad kyis brgyan pa'i gnod gnas su bdag nyid bsgom par bya'o / /
de nas phyag rgya ni lag pa thal mo khong stong du byas la /
gung mo gnyis kyi tshigs gsum pa bcag pa'i phyag rgyas snying ga dang /
dpral ba dang /
lkog ma dang /
spyi bor gtugs te bzlas brjod bya'o / /
oM dzaM b+ha la dza len+d+rA ya swA hA /
'di nyid kyi chu sbyin blugs brgya rtsa brgyad dbul lo / /
mchod pa yang byas la bzlas pa brtsam par bya'o / /
de nas nor gyi bdag po chen por 'gyur bar the tshom med do / /
mgon po gnod gnas kyi sgrub thabs rdzogs so // //
