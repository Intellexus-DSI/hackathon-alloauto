@ / /
phag mo thugs kyi sgrub thabs bzhugs / / @## / /
rje btsun ma rdo rje phag mo la phyag 'tshal lo / /
rje btsun ma ser mo'i gdams pa 'di nyams su len par 'dod pas 'di ltar bya ste / /
thog mar rje btsun ma'i thang sku gcig rang dang nye bar bkram pa de'i spyan sngar /
pU dza bzang po bshams la 'dir khyad par du sha chen gyi spos cig gal che'o / /
de nas bdag gis sems can thams cad kyi don du / /
rje btsun ma 'di bsgrub po snyam du sems bskyed la skyabs su 'gro ba dang /
sdig pa bshags pa la sogs pa byas la de'i rjes la / /
thang sku la mig bltas la sems shin tu ma yengs par de ka la shes ba gtad la bsgom /
de nas mig na zhing ngal bar gyur na /
mig btsums la yid kyi yul du rje btsun ma de /
thang sku la bris pa de ka lta bu gcig mdun du bsgom /
bzhugs tshul ni kurma pA da /
bya ba rus sbal gyi 'dug lugs dang 'dra ba yin pas /
mtshan yang rus sbal zhabs bya ba yin /
rgya skad du /
kurma pA da zer ba'o / /
de ltar bsgoms pas /
thang sku dang yid la yod pa gnyis khyad mi 'dug na dmigs pa zin pa yin pas /
yang bdag nyid kyi lte bar pad+ma dkar po 'dab ma bzhi pa cig gi lte bar sna tshogs pad+ma 'dab ma brgyad pa'i steng du /
b+hai ra wa nag po / /
zhal gcig phyag gnyis pa gcig pa kha sbub tu bsgyel ba /
gri gug dang thod pa 'dzin pa /
stag gi pags pa'i sham thabs rus pa'i rgyan can cig gi thog tu mi lpags rlon pa'i gdan bting ba'i steng du rje btsun ma sku mdog ser mo / /
zhal gcig phyag gnyis pa /
g.yas gri gug 'dzin pa'i phyag thur la brkyang ba /
g.yon pa thod pa thugs kar 'dzin pa /
dbu skra ser po thur du 'phyang ba /
mi mgo rlon pa'i phreng ba yod pa /
zhabs gnyis pa kha ru bzhugs pa /
phyag rgya lnga dang ldan pa /
'od zer bskal ba'i me ltar 'bar ba cig tu bskyed la bsgom /
de ltar bsgoms pas ye shes skye bar 'gyur ro / /
shes pa rgod pa dang /
'dar ba dang /
spu ldang ba dang /
phyi rol gyi rtog pa 'gags nas /
'gul mi shes pa lta bu byung na thun ran par bsgom /
lus la bsku mnye bya /
sems glod /
bzlas pa mang du bya /
bzlas pa bya ba'i thabs ni /
rje btsun ma gong du bshad pa ltar bskyed la /
sems ma yengs pa'i sgo nas /
oM badzra bai ro tsa nI ye hUM phaT swA hA /
zhes bzlas so / /
de ltar bzlas pa tshar nas gtor ma gtang ba ni /
skyes pa'i thod pa dum bu gcig pa'am /
gzhan gang yang rung ba'i nang du gtor ma bshams la /
'bru gsum gyis byin gyis brlabs te /
rje btsun ma mdun du dmigs la snying po de lan gsum mam bdun brjod pas /
mdun gyi rje btsun ma des gsol bar bsam /
'dod pa'i don la gsol ba gdab /
yi ge brgya pa brjod pas lhag chad kha bskang zhing bzod par gsol /
de ltar bsgoms pas tshe 'di nyid la phyag rgya chen po mchog gi dngos grub 'grub par 'gyur ro / /
kurma pA da zhes bya ba'i gdams pa phag mo thugs kyi sgrub thabs rdzogs so // //
paN+Di ta A nan+da ka ra'i zhal snga nas dpyal lo tsA ba dpal chos kyi bzang pos bsgyur ba'o //
