@## / /
dpal rdo rje 'dzin pa la phyag 'tshal lo / /
mngon spyod kyi sbyin sreg gi sgo nas tshar gcad pa'i las bsgrub par 'dod pa'i sgrub pa po dam tshig dang ldan pas /
mar gyi ngo'i brgyad pa la thab khung khru gang pa gru gsum pa dpangs su khru phyed pa kha ran sor bzhi rdo rje gdengs pa /
'jim pa la rdo rje gdengs pa 'bur du btod pa nang dur khrod kyi sol ba la sogs pa nag pos bya /
nang du me ri dang /
dbus dang gru rnams su me'i sa bon bri bar bya'o / /
sa gzhi rnams kyang nag po me tog nag po'i gcal dgra ma /
dug shing la sogs pa'i yam shing la ro ras kyis dkris /
til mar gyis byugs la srid du khru gang ba /
sbom pa ni chang pa gsum pa bya'o / /
yang tsher ma can gyi shing mtha' dag la dgang gzar gyi tshad ni sngar dang 'dra ba la dbyibs gru gsum pa rdo rjes mtshan pa /
blugs gzar 'dra'i /
sreg rdzas ni dug dang /
til nag po dang /
yungs nag dang /
zir dang /
'bru mar sna tshogs pas sreg go / /
dgra'am gang sdang bar sems pa'i ming gro gal ye dang phaT kyi bar du bcug la bri bar bya'o / /
de nas bdag nyid gos nag po gon te /
kha lho phyogs su bltas la me lha spyan drang ba dang /
sreg rdzas dbul ba la sogs pa snga ma bzhin byas la byams pa dang snying rje'i sems spangs la /
drag shul dang ldan pa'i sems su bltas te /
gsad pa dang /
bskrad pa dang /
bcing ba dang /
bkar ba la sogs pa'i las ci rigs par bya'o / /
me ni bram ze'i khyim nas blangs la rlung yab kyis me sbar la bya'o / /
sreg rdzas dbul ba'i sngags kyi tha ma la dgra la byed na a mu ka mA ra ya hUM phaT ces pa dang bgegs la byed na u tsa ta ya phaT ces pas bya'o / /
de ltar nyi ma re la lan nyer gcig tu byas pa'i brgya rtsa brgyad du byas na tshar gcad pa'i las nges par 'grub bo / /
[ ]
