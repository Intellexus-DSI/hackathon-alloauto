@## / /
rgya gar skad du /
ku ru kul+lA sA d+ha naM /
bod skad du /
ku ru kul+le'i sgrub thabs /
ku ru kul+le la phyag 'tshal lo / /
sngar bzhin du stong pa nyid kyi mthar thug par rnam par bsgoms la /
yi ger yongs su gyur pa las nyi ma la yi ge hrIHlas spro ba dang bsdu ba'i tshogs rnams kyang bsgom zhing /
skad cig gis de yongs su gyur pa las bcom ldan 'das ma ku ru kul+le ste /
phyag brgyad ma /
sku mdog dmar mo pad+ma dmar po 'dab ma brgyad pa dang nyi ma la rdo rje skyil krung gis bzhugs shing /
gzhal yas khang gi nang na gnas pa /
phyag dang po gnyis kyis khams gsum rnam par rgyal ba'i phyag rgya mdzad pa /
g.yas pa'i phyag lhag ma rnams kyis ni lcags kyu dang /
rna ba'i drung du bkang ba'i mda' dang /
mchog sbyin pa'i phyag rgya mdzad pa /
g.yon pa'i phyag lhag ma rnams kyis ni zhags pa dang gzhu dang ut+pal bsnams pa'o / /
rgyan thams cad dang ldan pa bsgom par bya ba'o / /
shar gyi 'dab ma la rab tu dang ba'i sgrol ma'o / /
lho'i 'dab ma la grub pa'i sgrol ma'o / /
nub kyi 'dab ma la rgyal ba'i sgrol ma'o / /
byang gi 'dab ma la rna ba'i sgrol ma'o / /
dbang ldan gyi 'dab ma la tsun+d+ra'o / /
me'i 'dab ma la gzhan gyis mi thub pa'o / /
bden bral gyi 'dab ma la mar me rab tu gsal bar snang ba'o / /
rlung gi 'dab ma la sgrol ma dkar mo bsgom par bya ba'o / /
de dag thams cad kyang kha dog dmar mo de bzhin gshegs pa lnga dbu rgyan du gyur pa /
rdo rje skyil mo krung gis bzhugs pa /
g.yas pa'i phyag dag gis mchog sbyin pa'i phyag rgya dang /
rna ba'i bar du bkang ba'i mda' bsnams pa /
g.yon pa'i phyag gis ut+pal dang gzhu bsnams pa /
shar gyi sgor ni rdo rje 'jigs byed ma ste gsus pa 'jol ba zhal rnam par bsgyur ba mdog dmar ba mi bskyod pa dbu rgyan la bzhugs pa /
g.yas pa'i phyag gnyis kyis sdigs mdzub dang lcags kyu bsnams pa /
g.yon pa'i phyag gnyis kyis rdo rje'i dril bu dang zhags pa bsnams pa'o / /
lho sgor ni gzhan gyis mi thub ma ste kha dog ser mo dbu rgyan la rin chen 'byung ldan bzhugs pa /
phyag g.yas pa gnyis kyis ni dbyug pa dang lcags kyu bsnams pa /
g.yon pa'i phyag gnyis kyis ni dril bu dang zhags pa bsnams pa'o / /
nub sgor ni ral gcig ma ste kha dog nag mo skra ni gyen la gsus pa 'phyang ba /
tshems kyis ma mchu kun nas bsdams pa /
dbu rgyan la snang ba mtha' yas bzhugs pa /
g.yas kyi phyag gnyis na rdo rje dang lcags kyu bsnams pa /
g.yon gyi phyag gnyis na dril bu dang zhags pa bsnams pa'o / /
byang gi sgor ni rdo rje dri za ma ste ser ljang ma don yod grub pa dbu rgyan la bzhugs pa /
zhal rnam par bsgyur pa /
gsus pa 'jol ba /
phyag g.yas pa gnyis kyis ni kha T+wAM ga dang lcags kyu bsnams pa /
g.yon pa'i phyag gnyis kyis ni dril bu dang zhags pa bsnams pa bsam par bya ste /
bzhi po de dag rnams ni g.yon bskum pa'i zhabs kyis bzhugs pa'o / /
de la khams gsum rnam par rgyal ba'i phyag rgya ni 'di yin te /
lag pa gnyis kyi rgyab gnyis sprad la srin lag gnyis mdud pa byas shing mthe'u chung gnyis dang gung mo gnyis kyis kun nas dkris te /
mdzub mo gnyis lcags kyu'i rnam pa ltar byas pa 'gying ba dang ldan pas dpral ba'i phyogs su gzung bar bya ba'o / /
bsgoms pas dub na sngags bzlas par bya ste /
oM ku ru kul+le hrIHswA hA /
khri bzlas pas skye bo thams cad dbang du 'gyur ro / /
khri phrag gis ni bka' blon pa'o / /
ut+pal dang mar dang sbrang rtsis byugs pa'i shing a shwad+tha dang yam shing rnams kyis sbyin sreg byas na 'dod pa'i go 'phang thob par 'gyur ro / /
dpal 'bras kyi shing gi me legs par sbar la mar dang sbrang rtsis byugs pa'i dpal 'bras 'jug sbyin sreg byas pas ni rgyal po'i blon po dbang du 'gyur ro / /
ut+pal stong sbyin sreg byas shing lha mo'i mdun du mar gyi mar me stong phul bas ni rgyal po thams cad dbang du 'gyur ro / /
ku ru kul+le'i sgrub thabs rdzogs so // //
'di ni in+d+ra b+hU ti ba'i zhal snga nas mdzad pa yin no / /
a b+ha ya las tshul khrims rgyal mtshan gyis bsgyur ba'o //
[ ]
