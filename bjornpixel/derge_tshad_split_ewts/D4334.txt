@## / /
rgya gar skad du /
tsa na ka rA dzA nA ti shAs+t+ra /
bod skad du /
tsa na ka'i rgyal bo'i lugs kyi bstan bcos /
dkon mchog gsum la phyag 'tshal lo / /
'jig rten gsum gyi bdag po gtso / /
thams cad mkhyen la phyag 'tshal te / /
gang zhig legs par rtogs pa yis / /
mi rnams kyi ni don byed dang / /
rgyal po'i lugs kyi bstan bcos ni / /
sna tshogs las btus bshad par bya / /
bstan bcos 'di ni bslabs gyur na / /
chos bshad rin chen rnam grags pa'i / /
bya dang mi bya dge mi dge /
yang dag nyid du shes par 'gyur / /
kun du grags pa thob 'gyur zhing / /
phongs pa rnams dang mi phrad do / /
phye na don chung phra ma dang / /
gzhan gyi nyes pa sgrogs pa dang / /
gzhan dang 'thob par byed pa ni / /
ring du yongs su spang bar bya / /
chos rnams thams cad mnyan bya zhing / /
thos pa nyid kyang gzung bar bya / /
bdag nyid gang la mi dga' ba / /
gzhan la kun du mi spyad do / /
rtsod pa smra ba phra ma dang / /
blta min lta bar byed pa dang / /
mdza' dang lhan cig khon gcugs dang / /
dgra dang kun du mdza' ba spang / /
dam pa dag dang 'grogs pa dang / /
mkhas dang lhan cig smra ba dang / /
brkam chags med dang mdza' ba dag /
byed na skyo bar mi 'gyur ro / /
bya dang byed pa la brten te / /
dus su dbra dang mdza' ba dang / /
dus du mdza' dang 'thab pa yis / /
mkhas pas dus ni 'da' bar bya / /
gang zhig shes pa tsam gyis ni / /
thams cad rtogs pa nyid 'gyur pa'i / /
tsa na ka las ji skad bshad / /
rtsa ba'i don ni rab bshad bya / /
gzhan dang rtsod dang gzhan nor dang / /
gzhan gyi bzhad gad gzhan bud med / /
gzhan gyi khyim du gnas pa dag /
nam yang bya ba ma yin no / /
phan byed gzhan yin na yang gnyen / /
gnyen yang phan med gzhan yin te / /
phan byed dgon pa'i sman dang ni / /
phan med lus skyes nad dang mtshungs / /
gang zhig phan la sbyor de gnyen / /
gang zhig gso ba de pha yin / /
gang zhig bsgo ba nyan de bran / /
gang zhig skye ba de sa bon / /
gang zhig yod 'ong de chung ma / /
gang zhig bde skyid de bu yin / /
gang zhig yid ches de mdza' bo / /
gang du 'tsho ba de yul yin / /
khyim tshags mkhas gang de chung ma / /
gang zhig snyan smra de chung ma / /
khyim thob srog gcig de chung ma / /
khyim las mi 'phyo de chung ma / /
rtag tu khrus byed lus dris bsgos / /
cung zad za la nyung du smra / /
kun la rtag tu des pa ni / /
lha mo de yin mi mo min / /
rtag tu bkra shis dang ldan zhing / /
rtag tu chos la dga' ba dang / /
rtag tu khyo la gus byed cing / /
rtag tu bzhin ni 'dzum pa dang / /
rtag tu snyan par smra ba dang / /
rtag par dus tshigs 'dod spyod yin / /
rtag tu phan par byed pa dang / /
rtag tu phan pa'i zas za ba'i / /
bya ba de dag kun gyis ni / /
skal ba bzang po rnam par 'phel / /
gang la 'di 'dra'i chung ma yod / /
de ni lha mo mi mo min / /
chung ma gang zhig tshig mi snyan / /
dri ma mang zhing rtsod la dga' / /
tshig lan yang nas yang du smra / /
de rgas rgas pa rgas ma yin / /
chung ma gang zhig mig mi sdug /
gzhan khyim 'gro bar mngon par dga' / /
ngo tsha dang bral rang bzhin ngan / /
de rgas rgas pa rgas ma yin / /
gang zhig chung ma sgrin zhing gtsang / /
zas zhim mthong na sdug pa dang / /
bdag nyid sbas shing khyo la gus / /
de nyid lha mo'i gzugs su bshad / /
chung ma gang zhig yod tan shes / /
khyo yi rjes su 'jug byed cing / /
nyung du nyung dus chog shes pa / /
de dpal dpal na dpal mo yin / /
mdza' bo g.yon can chung ma ngan / /
bran g.yog nang nas 'khu byed pa / /
de ni khyim gnas sbrul dang ni / /
'chi bdag yin par the tshom med / /
khyim du sbrul mthong mi snang gyur ba dang / /
nad pa g.yo ba byas nas lus ma brtas / /
dgra bo lag tu chud nas shor ba dang / /
khong ba'i nang nas zug rngu yid ces brtan / /
tsa na ka'i rgyal po'i lugs kyi bstan bcos las le'u dang po'o // //
phongs ba'i don du nor bsrungs te / /
nor gyis kyang ni chung ma bsrungs / /
nor dang chung ma dag gis kyang / /
bdag nyid kun tu bsrung bar bya / /
khyim gyi don du gcig btang ste / /
grong khyer phyin ni khyim btang ngo / /
ljongs kyi phyin ni grong khyer te / /
bdag gi don du sa rnams btang / /
dmyal bar gnas pa mchog yin gyi / /
dbul po'i khyim gnas de lta min / /
dmyal bar sdig pa zad 'gyur gyi / /
khyim nang du ni 'phel bar 'gyur / /
mkhas pas rkang pa gcig bteg na / /
rkang pa gcig ni gzugs par bya / /
gnas gzhan legs par ma brtags bar / /
snga ma'i gnas ni dor mi bya / /
yul ni 'tsho ba med pa dang / /
'tsho yang 'tshe ba yod pa dor / /
rgyal po bkren pa spang bya zhing / /
mdza' bo g.yon can spang bar bya / /
ser sna can gyi lag nas nor mi rung / /
g.yon can phrag dog can gyi bshes mi rung / /
yon tan pha rol gnod byed shes ci rung / /
phongs dus rgyab phyogs mdza' bo des ci rung / /
spyad du med pa'i longs spyod des ci rung / /
'bangs rnams mi skyong rgyal po des ci rung / /
rang gzhan mi phan rig pa des ci rung / /
nad la mi phan sman pa des ci rung / /
sngon chad ma mthong grogs mang yod min gyis / /
'byor gnas gyur na kun kyang mdza' bor 'gyur / /
nor dar bral zhing gnas las nyams gyur pa'i / /
dus su rang gi mi yang dgra bor 'gyur / /
g.yul du dpa' bo dben gtsang sbra / /
'byor pa zad tshe chung ma dang / /
mu ge glo bur mgron dga' dang / /
phongs tshe mdza' por shes par bya / /
shing ni 'bras bu lhags na bya rnams spong / /
mtsho skams gyur na bzhad ni spong bar byed / /
nor med skyes bu bud med spong bar byed / /
rgyal srid nyams na blon pos spong bar byed / /
sbrang ma me tog rnying pa spong byed cing / /
nags tshig gyur pa ri dgas spong byed de / /
skye bo thams cad byas la rag las pas / /
rjes su 'jug na su yis mdza' bo gang / /
brkam chags can ni nor gyis bsdu / /
khengs pa thal mo sbyor ba yis / /
blun po rjes mthun mgu ba ste / /
mkhas pa bden bas mgu bar bya / /
lha dang bram ze skyes bu mchog /
bden pa nyid kyis mgu bar 'gyur / /
tha mal pas ni zas skom gyis / /
tshig ran sbyin pas mkhas pa dga' / /
dam pa rnams la btung pa yis / /
dpa' bo la ni dbye ba sbyar / /
dman la cung zad sbyin pa ste / /
mnyam la pha rol gnod pa sbyar / /
gang gi bsam pa gang yin pa / /
de la de dang mthun par ni / /
blo dang ldan pas rjes zhugs la / /
myur du rang gi dbang du bye / /
chu bo dang ni sder mo can / /
rwa can lag na mtshon thogs dang / /
bud med rgyal bo'i pho brang la / /
yid brtan par ni mi bya'o / /
nor brlag yid ni gdung pa dang / /
khyim na nyes pa spyod pa ngang / /
bslus dang brnyas thabs spyod pa dag /
blo dang ldan pas spang bar bya / /
nyes bral gang gi rigs la yod / /
nad kyis ma gzir su zhig yod / /
phongs pa gang gis mthong ma gyur / /
'byor pa rtag pa su la yod / /
sa stong nor rnyed su mi dregs / /
dregs dang bral bu su zhig yin / /
su zhig bud med kyis ma smas / /
rgyal po rtag tu yod 'ong su / /
gshin rje'i yul du ma gyur gang / /
slong bar gyur na su zhig btsun / /
skyes ngan rgus su sus ma chud / /
skyes bu bde bas mthar byin su / /
mdza' bo rang mi gnyen 'dun gyi / /
blo ni bdag nyid gang yin pa'i / /
phongs pa'i brdar ni rtogs gyur nas / /
mi yis nges bar shes par 'gyur / /
las gang grub bar gyur na yang / /
phun tshogs chen por mi 'gyur la / /
phongs tshe sdug bsngal cher 'gyur la / /
de la mkhas pa ji ltar spyod / /
yul gang du ni mi bkur zhing / /
mi 'tsho nye du'ang med pa dang / /
rig pa 'ga' yang mi rnyed na / /
de bzhir gnas bar mi bya'o / /
nad dang 'phongs bar gyur pa dang / /
mu ge 'tshe dang dgra dang 'thab / /
rgyal po'i sgo'am dur khrod du / /
gang zhig phan 'dogs de gnyen yin / /
nor gang rgyal po dag dang ni / /
rkun po'i 'jigs pa mi 'byung zhing / /
gang zhig shi na'ang mi 'dor pa'i / /
nor de legs par bsags par bya / /
gang zhig srog 'chad ngal bas bsags / /
shi na skal ba mi mnyam 'gyur / /
nor la chags shing nyes spyod byas gyur pa / /
de nyid lha yis nyer bcom smad bya yin / /
rdzas gang bsags shing sbas gyur la / /
yang dang yang du reg gyur pa / /
'jungs pa'i nor ni bye ba'i ltar / /
sdug bsngal skyed pa kho nar zad / /
gcer bu phongs shing lus dub la / /
lag pa na ni thod pa thogs / /
'jig rten na ni snang gyur pa / /
sbyin med 'bras bu 'di 'dra ba'o / /
bran ni mngag gzhug byas tshe dang / /
nye du phongs par gyur pa dang / /
mdza' bo nyam thag dus na ni / /
chung ma kha zas med tshe rtogs / /
bud med kha zas nyis 'gyur te / /
ngo tsha dag ni bzhi 'gyur yin / /
rtsol ba dag ni drug 'gyur te / /
'dod pa brgyad 'gyur yin par bshad / /
shing rnams kyis ni me dang ni / /
char pas rgya mtsho chen po dang / /
'byung po kun gyis gshin rje dang / /
skyes bas bud med ngoms mi 'gyur / /
zas zhim za bar byed pa dang / /
mdza' bo snyan smra dang 'grogs dang / /
bde ba dang ni bu dang ni / /
'tsho dang nor gyis ngoms pa med / /
rgyal po nor gyis ngoms med cing / /
phyug po nor sogs ngoms pa med / /
rgya mtsho chu yis ngoms pa med / /
mkhas pa legs bshad kyis mi ngoms / /
blta na sdug pas mig mi ngoms / /
sgra snyan dri zhim ro mchog dang / /
reg bya yid 'ong chos rnams kyis / /
rna ba la sogs ngoms mi 'gyur /
'tsho ba rang gi las dang chos kyis bsngags / /
rang rang gi ni chung ma la rtag dga' / /
dbang po dul zhing glo bur mgron la dga' / /
skyes bu dam pa'i khyim na thar pa yod / /
tsa na ka'i rgyal po'i lugs kyi bstan bcos las le'u gnyis pa'o // //
gang zhig bstan bcos yongs spangs nas / /
mi brtan pa ni sgrub byed pa / /
de yi brtan pa nyams 'gyur te / /
mi brtan nyams pa nyid du zad / /
zas kyi chod las kha zas sbyin / /
bud med mchog la dga' nus shing / /
'byor pa'i tshul las sbyin pa ste / /
dka' thub 'bras bu chung ma yin / /
rig byed 'bras bu sbyin sreg ste / /
thos pa'i 'bras bu tshul khrims dul / /
chung ma'i 'bras bu dga' dang bu / /
nor gyi 'bras bu spyad dang sbyin / /
bu mo rigs bzang shes rab ldan / /
gzugs ngan na yang blang bar bya / /
gzugs bzang ba la dul ba dag /
'di 'dra'i bud med ga la yod / /
dug las kyang ni bdud rtsi blang / /
byis pa las kyang legs bshad pa / /
mi gtsang las gser bud med ni / /
rin chen rigs ngan las kyang blang / /
rgyal po'i mdza' bo rtag pa min / /
sbrul la dug med gang yang med / /
gang du bud med skyes gyur pa'i / /
rigs la skyon med yod ma yin / /
bu mo rigs ni bzang la btang / /
bu ni rig pa la sbyar bya / /
dgra bo phongs pa nyid la sbyar / /
mdza' bo chos la sbyar bar bya / /
bran g.yog dang ni rgyan rnams ni / /
'cham pa'i gnas su nges par gzhag /
gtsug gi nor bu rkang par ni / /
gdags par rigs pa ma yin no / /
me tog dri dang kha dog ltar / /
dam pa'i tshul ni gnyis yin te / /
'jig rten gyis spyir bkur ba'am / /
nags nyid du ni dengs pa'o / /
rta dang glang po lcags dang ni / /
shing dang rdo dang gos rnams dang / /
chu dang skyes pa bud med dag /
khyad las khyad par che ba yin / /
brtan pa phongs par gyur na yang / /
snying stobs yon tan nyams mi 'gyur / /
mi ni thur du kha bstan yang / /
me lce nam yang thur mi 'gro / /
rta mchog lcag gis gzhu mi dgos / /
seng ges 'brug sgra mi bzod ltar / /
gzhan gyis sor mos bstan pa ni / /
mkhas pa rnams kyis bzod ma yin / /
blo dang ldan pa'i mi rnams ni / /
gal te 'byor ba nyams gyur tam / /
rang gi yul dang bral gyur kyang / /
dman pa la ni 'dud mi byed / /
mi rnams dregs pa dang bral zhing / /
shin tu phongs par gyur na yang / /
phal cher glang po rnams kyi ni / /
khrag ni dron mo 'thung mi byed / /
lan cig zhe 'gras dgra bo dang / /
slar yang 'dum par 'dod pa ni / /
de ni dre'u mo mngal chags ltar / /
'chi bdag nye bar bzung ba yin / /
dgra bo'i bu ni snyan par smra na yang / /
blo ldan mi yis btang snyoms mi bya ste / /
de ni dus gzhan zhig tu gnod skyed de / /
dug gi lo ma'ang shin tu mi bzad bzhin / /
tsher ma rkang par zug pa la / /
lag pa dag gis 'byin pa ltar / /
phan btags pa yi tshul gyis ni / /
dgra bos dgra bo blang bar bya / /
gnod pa byed la nam yang ni / /
gnod pa'i bsam pa mi bya ste / /
chu 'gram gyi ni shing lta bur / /
rang nyid kho na 'gyel par 'gyur / /
nor gyis tshul gyis gnod skyed pas / /
don dang don min nye bar brtag /
nor las lung khrol 'byung 'gyur te / /
de bas rig pas yongs su brtag /
blo ldan mkhas par gyur kyang ni / /
bya ba gros kyis bsgrub par bya / /
'byor 'gyur kho nar ma zad kyis / /
rgud par gyur kyang mdzes pa yin / /
nor dang 'bru yi sbyor ba dang / /
de bzhin rig pa btsal ba dang / /
kha zas tshong spogs rnams la ni / /
rtag tu ngo tsha dor mi bya / /
ngo mtshar ltad mo 'jigs med dang / /
ngo tsha gzhung lugs gtong tshul khrims / /
lnga po gang la yod min pa / /
der ni 'gro bar mi bya'o / /
khrengs shing dregs par gyur pa dag /
skye dgu'i gdung bar byed pa yin / /
kun du brtse ba dang ldan pa'i / /
rgyal po sprin dang 'dra ba yin / /
zas dang skom la chags gyur pa / /
gdug cing yon por bgro ba dang / /
gdengs ka sngags kyis bsgrub bya ba'i / /
rgyal po sbrul dang 'dra ba yin / /
lce gnyis bal las dug cing / /
rtag tu glags skabs tshol byed la / /
lta ba gcig la rab chags pa'i / /
rgyal po sbrul dang 'dra ba yin / /
kun nas 'bad pa thams cad kyis / /
rgyal po gdug pa spang bar bya / /
rgyal po'i rtog chen ma yengs pas / /
thag ring las kyang thob par 'gyur / /
rgyal po gcig pu nyid yin yang / /
skyes bu nyan rna mkhas pa yis / /
kun la lags par gnas yin te / /
'gro ba ma lus 'byer bar byed / /
gang zhig zho shas 'cho ba dang / /
rgyal po gang zhig brnyas gyur pa / /
de ni sa bdag ma yin te / /
g.yog 'khor rnams kyang bsten mi 'gyur / /
brkam chags la ni rab zhen la / /
rgyud pa ring na gnas ma yin / /
mchil pa'i sha la chags pa yi / /
nya rnams dang yang mtshungs pa yin / /
kun gyis thams cad mi shes te / /
thams cad shes pa gang na'ang med / /
gnas gcig la ni mthaRa thug pa / /
shes pa'i skyes bu gang na'ang dkon / /
'jig rten na ni kun rig yod min zhing / /
shin tu blun pa'ang yod pa ma yin te / /
shes pa mchog dang bar ma tha ma'ang rung / /
gang gis gang zhig shes de mkhas pa yin / /
tsa na ka'i rgyal po'i lugs kyi bstan bcos le'u gsum pa'o // //
sa bdag nyid dang bran g.yog gi /
mtshan nyid kho na bshad par bya / /
rgyal po kun la mkhas pa yis / /
bran g.yog legs par brtag par bya / /
bden dang chos la gzhol ba yis / /
rtag tu yul 'khor bskyang bya zhing / /
gzhan gyi dpung ni gnod pa dang / /
rtag tu chos kyis sa bskyang bya / /
kun dga' ra ba'i phred brgyud ltar / /
me tog me tog tsam btu yi / /
sol ba mkhan ni ji bzhin du / /
rtsa nas gcad par mi bya'o / /
'o ma bzhos nas 'thung bzhin du / /
ba ni gsad par mi bya'o / /
de bzhin rgyal po'i yul 'khor ni / /
dus shes nas ni longs spyod bya / /
ba yi brla ni bcag gyur na / /
bzho bas 'o ma thob mi 'gyur / /
de bzhin yul 'khor tshul min pas / /
gnod pa byas na 'phel mi 'gyur / /
yul 'khor sbrang rtsi ltar spyad ci / /
sbrang bu gsad par mi bya'o / /
ba las bdag pos bzho ba ltar / /
rgyal pos sa ni de ltar bskyang / /
de bas 'bad pa thams cad kyis / /
sa ni rjes su bskyang bya ste / /
sa rnams legs par bskyangs na ni / /
tshe dang snyan pa grags dpung 'phel / /
brtan rnams phongs pa thob gyur kyang / /
rnam par nyams par mi 'gyur te / /
zla ba sgra gcan khar chud kyang / /
slar yang 'char bar mi byed dam / /
glu mkhan gar mkhan ri mo mkhan / /
rol mo mkhan dang rtsis mkhan dang / /
don gyi bstan bcos 'phang slob dpon / /
sa yi bdag pos 'bad de srung / /
bran g.yog la ni rgyu med par / /
gang zhig khro bar byed pa dag /
de ni sbrul nag mche ba zug /
nyes pa'i dug gis zin pa yin / /
rgyal pos 'gyur zhing g.yon can la / /
yon po nyid du kun du spyad / /
sdug la mdza' dang g.yo la g.yo / /
drang po rnams la khong drang nyid / /
mi brtan pa la brtan pa dang / /
log bar smra la'ang de bzhin no / /
gtsang sbra spyod dang de bzhin du / /
g.yog 'khor tshogs ni sbyin pas bsdu / /
g.yog 'khor nor gyis dregs pa dang / /
gang zhig rgyal po la bsdo dang / /
nyam chung g.yul du 'jug pa ni / /
dgra yi zil gyis gnon par 'gyur / /
sa bdag rtag tu rgyu med par / /
khro gnyer dag ni mi bya zhing / /
bran g.yog nor med par ma yin / /
rgyal po'i chos ni bsrung bar bya / /
sa bdag gis ni rtsed mo dang / /
bde la chags pa ring du spang / /
khyim na gnas bzhin dgra bo la'ang / /
bde bas rab tu gdul bar bya / /
brtson dang brtul phod brtan pa dang / /
blo dang nus pa pha rol gnon / /
yon tan drug po gang la yang / /
de la lha yang dga' ba skye / /
gang srid rgyal srid 'dod pa yis / /
sgrub kyang thob par ma gyur na / /
de ni bsod nams rgyu yin gyi / /
skyes bu'i rtsol bas nyes pa min / /
tsa na ka'i rgyal po'i lugs kyi bstan bcos las le'u bzhi pa'o // //
g.yog 'khor gang gi yon tan ni / /
gang yin yongs brtags bshad par bya / /
mdzangs shing bya ba kun la mkhas / /
grub mtha' bstan bcos la rab byang / /
rtag par rgyal po'i bya ba sgrub / /
'di ni blon po yin par bshad / /
rig byed kyi ni yan lag shes / /
bzlas dang sbyin sreg dag la brtson / /
rtag tu shis brjod la brtson / /
'di ni rgyal po'i mdun na 'don / /
tshe yi rig byed la legs bslabs / /
thams cad shes shing blta na sdug /
ngang tshul bzang la bya ba mkhas / /
'di ni sman pa yin zhes bya / /
blo ldan smra mkhas shes rab che / /
bden par smra zhing dbang po dul / /
bstan bcos thams cad legs mthong ba / /
'di ni yi ge pa zhes bya / /
rigs dang ngang tshul yon tan ldan / /
bden dang chos la mchog tu gzhol / /
gzugs byad shin tu bzang ba ni / /
rgyal po'i spyad mig yin par bshad / /
rang lugs ma 'chos rgyal la bsten / /
rin chen thams cad yongs rtogs shes / /
sma ma bab cing rtsol ba can / /
dmag can yin par shes par bya / /
brda la legs par byang gyur cing / /
stobs ldan mthong na sdug pa dang / /
bag yod nor ni che ba dag /
sgo dpon chen por de bshad do / /
blo ldan shes rab che ba dang / /
gzhan gyi bsam pa rtog mkhas shing / /
brtan la ji bzhin lan 'debs shing / /
'di ni pho nyar shes par bya / /
g.yos kyi bstan bcos kun la mkhas / /
dge zhing snyan smra dbang po zhi / /
gtsang sbra che zhing yid brten rung / /
'di ni phyag tshang yin par bshad / /
zhar ba zha bo ma ning dang / /
sgur po rgan po dbang po bsdams / /
'di dag btsun mo'i srung mar ni / /
rgyal pos nye bar sbyar bar bya / /
bran g.yog mchog dang tha ma dang / /
bar ma mang po shes byas nas / /
de rnams las don gsum po la / /
ci rigs par ni sbyar par bya / /
smra mang khengs dang le lo can / /
gdug dang g.yon can phongs chos ldan / /
chog mi shes dang sme sha za / /
bran g.yog rgyal pos spang bar bya / /
bdag po la 'khu spang bya zhing / /
shin tu bkren pa'i mi srun yang / /
bkren pas bye brag mi shes pas / /
de bkren 'di gnod byed pa yin / /
mi srun brkam chags phongs chos can / /
mu cor smra dang gus pa med / /
zhe 'gras pa dang sdig las can / /
rgyal pos yongs su spang bar bya / /
skyon dang smra ba lce gnyis dang / /
gdug cing gcig tu mi srun dang / /
rang bzhin ngan dang 'tshe bar dga' / /
gnod pa 'ba' zhig skyed byed yin / /
gal te rig pas brgyan gyur na'ang / /
skye bo ngan pa spang bya ste / /
sbrul ni nor bus brgyan na yang / /
'di na 'jigs pa mi skyed dam / /
gang zhig rtag tu brnags dka'i tshig ngan ni / /
smra zhing rgyu med par ni mi bzad khro / /
dug chen sbrul dang mtshungs par byed pa yi / /
rang bzhin ngan la 'jigs pa su mi skyed / /
zab cing snyan dang ran par smra ba dang / /
dbang dul bden la gzhol zhing rang dbang 'gyur / /
dngos don legs shes yang dag don la mkhas / /
bran g.yog phal cher rang dbang gyur pa yin / /
le lo med cing chog shes la / /
legs par gnyid log rab tu sad / /
bde sdug ma mnyam brtan pa yi / /
bran g.yog 'jig rten na rnyed dka' / /
bzod med mgu bar dka' ba dang / /
gtong dang bral zhing nor la dga' ba dang / /
smod byed stobs chung rab tu gdug /
rten mi bdag po spang bar bya / /
g.yo dang zol la dga' ba dang / /
smra zhing skal bzang dang bral ba / /
med par 'jigs shing skrag gyur pa / /
rgyal pos 'di ni spang bar bya / /
zla ba drug gam lo gcig nas / /
rgyal pos sdums ni bya ba yin / /
bdag nyid la ni dga' bsams la / /
dgra dang nye bar 'thab par bya / /
glen pa'i las la sbyar ba ni / /
grags pa ngan dang don nyams dang / /
dmyal bar ltung ba nyid dag ste / /
rgyal po la ni nyes gsum 'byung / /
mkhas pa'i las la sbyar gyur na / /
grags dang tshe dang yon tan dang / /
gnyen dang nor ni 'phel ba dang / /
mtho ris gnas du skye bar 'gyur / /
dge ba'am yang na mi dge ba'i / /
las rnams gang dag byed pa ni / /
legs spyod dang ni nyes spyod kyi / /
rgyal po de dang 'brel pa yin / /
de bas sa yi dbang phyug gis / /
chos dang 'dod don grub bya'i phyir / /
dge sbyong dang ni bram ze dag /
rtag tu phan dang bde la sbyar / /
tsa na ka'i rgyal po'i lugs kyi bstan bcos las le'u lnga pa'o // //
yon tan ldan pa bsten bya zhing / /
yon tan med pa spang bya ste / /
mkhas la yon tan kun yod de / /
blun po la skyon 'ba' zhig yin / /
rtag tu dam pa dang 'grogs shing / /
dam pa rnams dang 'dra ba dang / /
bya rtsom dam pa dang bya yi / /
ci yang ngan pa dang mi bya / /
grog mkhar dang ni sbrang rtsi dang / /
yar ngo yi ni zla ba dang / /
rgyal po'i nor dang sprang po'i nor / /
cung zad cung zad tsam gyis 'phel / /
mig sman dag ni zad pa dang / /
grog mkhar yang ni bsags pas mtho / /
'du las 'god pa chung bya ba / /
'di nyid kho na mkhas pa yin / /
nags sam khyim na gnas kyang rung / /
gzhan dang rang la phan 'gyur ba'i / /
sbyin dang klag pa'i las rnams la / /
nyid zhag don med mi bya'o / /
chags can nags na gnas kyang nyes pa 'byung / /
dam pa khyim na gnas kyang dbang po dul / /
nags na gnas pa'i gcan gzan khro ba dang / /
khyim na gnas pa'i rta mchog dul ba bzhin / /
dam pas smad pa'i las la rab 'jug cing / /
yul la chags pa'i nags ni nyes pa'i gnas / /
ma smad pa yi las la 'jug byed cing / /
'dod chags las log khyim nyid dka' thub tshal / /
sems kyis chos ni bsrung bar bya / /
rig pa dag ni sbyor bas srung / /
gzugs ni byi dor gyis bsrung zhing / /
rigs ni ngang tshul dag gis bsrung / /
rtag tu sbyin pa gtang bya ste / /
skye bo bkren par mi bya'o / /
'byor ba spyad pas mi zad kyang / /
skal ba zad bas zad par 'gyur / /
sbyin pas zad bar mi 'gyur zhing / /
ma spyad pa yis 'phel mi 'gyur / /
gzhan du sngon chad bsags pa yi / /
legs spyad zad pas zad par 'gyur / /
byin zhes mi smra'i nor ci rung / /
ster ba na yang 'phel 'gyur te / /
khron pa las chu blangs gyur kyang / /
nyin re chu ni mang por 'gyur / /
gang la chos yod bde ba ste / /
gang la chos med smad bya zhing / /
chos ni 'jig rten la rtogs pas / /
nor gyi don du de mi spang / /
skye bo bkren pa nor 'dod pas / /
sdug bsngal gang zhig byas gyur pa / /
de yis gal te chos don gnyer / /
slar yang nyon mongs gnod mi 'gyur / /
gtsang sbra dag ni thams cad las / /
nor gyi gtsang sbra khyad par 'phags / /
gang 'dir nor yod gtsang sbra yin / /
sa dang chu gtsang gtsang ma yin / /
bden pa'i gtsang sbra sems gtsang sbra / /
dbang po dul ba'i gtsang sbra dang / /
sems can la brtse'i gtsang sbra dang / /
chu yi gtsang sbra lnga pa yin / /
bsgul pas 'gul bar mi 'gyur zhing / /
brnyas pas 'khrug par mi byed la / /
khro med skyes bu zhes bshad de / /
'di ni dam pa'i mtshan nyid yin / /
skyes bu dbul po rnams kyi tshig /
mkhas shing snyan par smra ba dang / /
dus su smra zhing phan smras kyang / /
su yang nyan par mi byed do / /
bsngags dang stobs dang rtsod pa dang / /
shes dang skyes bu'i rtsol bas kyang / /
dngos gang rnyed par ma gyur pa / /
de la su zhig gdung bar byed / /
bde ba'am yang na sdug bsngal dag /
thob par byed pa ma thob cing / /
bgrod par bya ba ma bgrod la / /
rnyed par bya ba ma rnyed las / /
don gcig grub par gyur na ni / /
de la gdung byar ci zhig yod / /
gang du 'chi bdag yod der 'chi / /
gang na dpal gnas der phun tshogs / /
rang gi las kyis khrid nas ni / /
de dang der ni bdag nyid 'gro / /
dge dang mi dge'i las rnams ni / /
sngon chad byas pa gang yin pa / /
sngon tshe ji ltar spyad pa bzhin / /
byed pa po yi rjes su 'brang / /
skye bo ngan pa gzhan gyi skyon / /
yungs 'bru tsam la rtog byed kyi / /
rang skyon bil ba tsam yang ni / /
yod du zin kyang mi mthong ngo / /
gzhan dbang thams cad sdug bsngal te / /
rang dbang thams cad bde ba yin / /
bde dang sdug bsngal gnyis mtshan nyid / /
mdor na 'di dag yin zhes bya / /
bde ba'i rjes la sdug bsngal zhing / /
sdug bsngal rjes la 'ong bde ba ste / /
mi rnams kyi ni bde sdug dag /
'khor lo bzhin du yongs su 'khor / /
gang zhig song ba de 'das zin / /
gang zhig ma 'ongs de thag ring / /
gang zhig gdung bar mi 'gyur bar / /
de ltar byung ba gnas bar gyis / /
tsa na ka'i rgyal po'i lugs kyi bstan bcos las le'u drug pa'o // //
'ga' yang su yi mdza' bo'ang min / /
su yang gang gi'ang dgra bo min / /
mdza' bo dang ni dgra bo yang / /
rang gi nus pa nyid las byung / /
mya ngan dgra skyed 'jigs las skyob / /
yid ches gnas gyur snying du sdug /
mdza' zhes bya ba'i yi ge gnyis / /
gang gis rin chen 'di sprul 'gyur / /
gal te rtag tu mdza' 'dod na / /
pho nya nor gyi khe spogs dang / /
de min chung ma la lta ba / /
nyes pa gsum po spang bar bya / /
rlung shugs mi bzad ldang ba dang / /
rgya mtsho chen po'i dpa' rlabs dag /
'byung ba dgag pa nus srid kyi / /
rjes chags sems ni de lta min / /
me dang chu dang bud med dang / /
blun po sbrul dang rgyal po drug /
'phral du srog 'phrog byed min pas / /
rtag tu bag dang chas pas bsten / /
gzhan gyis rang skyon mi rtogs pas / /
rang gi skyon yang shes par bya / /
rus sbal yan lag sbed pa ltar / /
rang gi yon tan sba bar bya / /
gzhan gyi rang bzhin ma brtags na / /
rngon pa'i glu yis ri dgas ltar / /
bcos ma'i tshig gis slu byed pas / /
gzhan gyi rang bzhin shes par bya / /
dma' bar rtsa dang chu sngon po / /
dul bas slob ma brid byas pa / /
dka' thub kyis lha nor bu med / /
yon tan gyis ni thams cad bsdu / /
mdza' bo lag yos rnyog pos chos / /
gzhan la gnod pas sbyor ba dag /
rtsub pas bud med bder reg pa / /
gang zhig 'dod de mkhas pa min / /
gang zhig rgan po'i gros mi nyan / /
bstan bcos shes pa'i skye bo med / /
ma brtags par ni spyod 'gyur ba / /
de yi bya ba mod la 'jig /
bgrod dka' bar ni gnas gyur kyang / /
mi yis gnas thub rang dbang 'gyur / /
phye bar gyur bas 'khrug pa ni / /
g.yul gyi bu bzhin mya ngan skye / /
dka' thub lus ni 'jam pa dang / /
dpa' bo rma ni med pa dang /
bud med dam pa chang 'thung dang / /
rgyal po chos med yid mi ches / /
mdza' bo min la yid mi brtan / /
gal te mdza' bo khros gyur na / /
gsang tshig thams cad smra bar byed / /
byed pa po la ma ltos par / /
bya ba ci yang mi 'grub pas / /
bya ba kun la 'jug na yang / /
blo ni brtan pa nyid du bya / /
bu lon dbul po'i dug yin te / /
rgan po'i dug ni gzhon nu ma / /
blo ngan gyi ni rig pa dug /
ma zhu zas za dug yin no / /
lkog ma mi bde glu la dga' / /
dmangs rigs stan mtho la dga' dang / /
dbul po gtang ba la dga' zhing / /
rgan po gzhon nu la dga' byung / /
chu mang 'thung zhing stan srab dang / /
lus zungs zad dang shugs bkag dang / /
nyin par gnyid log mtshan gnyid med / /
drug po 'di rnams nad skyed byed / /
sha skam dang ni bud med rgan / /
chang gsar zho ni chags ma thag /
nad par 'khrig spyod nyin gnyid log /
drug po 'phral du srog 'phrog yin / /
chang rnying sha dang mar gsar dang / /
bud med gzhon dang 'o ma 'thung / /
chu tshan dang ni bsil grib dag /
'phral du srog ni ster byed yin / /
khrus byas 'o ma chu spyod sha /
'phral du stobs skyed gsum yin no / /
gos ngan so yi dri ma 'jog pa dang / /
mang du za zhing brlang pa'i tshig smra dang / /
nyi ma 'char dang nub ba'i tshe na nyal / /
de yi dpal ni nyams pa nyid du 'gyur / /
mgo bo byi dor bzang byas rkang legs bkrus / /
bud med mchog bsten kha zas nyung du za / /
gcer bu mi nyal dus tshigs 'dod pa spyod / /
drug po yun ring dpal nyams slar skyed byed / /
gang dang gang gi me tog ni / /
mchog tu dkar bar gyur pa dag /
mgo la bzhag par gyur na ni / /
byur ni rab tu 'jig par byed / /
mar me tha ma'i grib ma dang / /
mal khri yi ni grib ma dang / /
khrus mkhan gyi ni chu ngogs gang / /
der ni dpal min gnas pa yin / /
rang mi la drang skye bo gzhan la g.yo / /
skye bo dam pa dang mdza' mi srun spong / /
dgra la dpa' zhing bla ma la gus pa / /
'di dag gang gis shes de dus shes yin / /
gzugs ldan rigs mtho mkhas par gyur pa dag /
rigs ldan ldan zhing bstan bcos mang thos la / /
gal te yon tan sna tshogs kyis brgyan kyang / /
gos ngan skye bo mdzes par snang ma yin / /
bud med rgyal po sbrul dang ni / /
kha drag dgra dang grogs po dang / /
longs spyod nyid dang tshe la ni / /
nam yang yid brtan mi bya'o / /
dgra bo dag dang sngums byas nas / /
bag phebs nas ni bder nyal ba / /
de ni shing rtser nyal gyur pa / /
sad nas lhung bar 'gyur dang mtshungs / /
'jam pos 'jam po 'joms byed cing / /
'jam pos rtsub mo'ang 'joms byed de / /
'jam pos mi 'grub ci yang med / /
de bas 'jam nyid rnon po yin / /
shin tu drang por mi bya ste / /
nags su song la ltos shig dang / /
der ni shing drang gcod byed kyi / /
yon po lus par gyur pa yin / /
'bras bu dang ldan shing 'dud cing / /
skye bo mkhas pa dul ba yin / /
shing skam dar ni blun po dag /
'dud par mi byed dul ma yin / /
shes dang bye brag shes med cing / /
blun po rnams ni rtag tu dga' / /
shes pa'i lcags kyus dbang byas pa'i / /
mkhas pa rtag tu sems 'dul byed / /
ri yi rtse mor char 'bab cing / /
bud med mdza' bo ngan la dga' / /
dpal ni blun po la gnas shes / /
mkhas pa phal cher dbul por yod / /
tsa na ka'i rgyal po'i lugs kyi bstan bcos las le'u bdun pa'o // //
chung ma ngan dang mdza' bo ngan / /
rgyal po ngan dang bshes ngan dang / /
'brel ba ngan la brten pa ni / /
ring du yongs su spang bar bya / /
yul 'jigs pa dang rigs zad dang / /
chung ma gzhan sems phrogs pa dang / /
bu ni log pas phongs la gnas / /
gang zhig ma mthong de skal ldan / /
ngan pa'i yul du su zhig sdod / /
bu ngan pa la su zhig dga' / /
mdza' bo ngan la su yid rton / /
rgyal po ngan la srog yod min / /
gzhan gyi zas dang gzhan gyi gos / /
gzhan gyi yul dang gzhan bud med / /
gzhan gyi khyim du gnas gyur na / /
brgya byin yin yang dpal nyams 'gyur / /
dregs pas dpal ni nyams 'gyur zhing / /
khro bas dka' thub nyams par byed / /
las ring gis ni stobs nyams byed / /
bram ze gtsang sbra med bas nyams / /
smad rigs rtsod pa nyid gyis dga' / /
dam pa 'dum pas dga' ba yin / /
mi mchog go 'phang bstod 'dod de / /
go 'phang bstod pa nor gyi mchog /
bud med tshogs spyod bran gyur nga rgyal che / /
smad 'tshong snyan par smra par byed pa dang / /
dka' thub chos gzob nor med 'dod la gdung / /
lnga po 'di dag tshul min spyod pa yin / /
gtong dga' dbul zhing ser sna can nor ldan / /
rang la mi skur bu ni bsgo mi nyan / /
gzhan la phan byed sngon dga' che thung ba / /
lnga po skye dgu'i bdag pos nyes spyad yin / /
chung ma dang bral rang mis brnyas pa dang / /
bu 'on lhag ma skye bo ngan la brten / /
dbul por gyur nas skye bos rgyab kyis phyogs / /
lnga po me med par yang shin tu sreg /
rigs pas don byed bu ni bsgo ba nyan / /
nad med pa dang dam pa dag dang 'grogs / /
rang dbang yod cing rjes 'jug chung ma brten / /
lnga po sdug bsngal rtsa nas 'byin byed yin / /
zhum dang mdog ngan zengs pa dang / /
gos ngan rang nyid 'ongs pa ni / /
lnga po 'di dag phur mi yis / /
mchod sdong yin yang mchod mi 'gyur / /
tshe dang las dang sems dang ni / /
mdza' bo dang ni nor rnyed de / /
lnga po 'di dag lus can rnams / /
skye ba'i rjes la rjes su skyes / /
ri bo la 'dzegs chu dang ni / /
ba lang khyi dang 'thab pa dang / /
'gyel ba las ni slong ba ste / /
be rga'i yon tan lnga ru bshad / /
'jig rten na ni srog mi brten / /
nor dang lang tsho brtan ma yin / /
mdza' bar rtsom pa mi brtan te / /
chos dang grags dang snyan pa brtan / /
mi rnams tshe ni rab thung las / /
de phyed mtshan mos 'das par byas / /
nad rgas nyon mongs phongs pa yis / /
phyed po de yang tshang ma yin / /
'gro'am 'dug par gyur pa'am / /
gnyid ma log par nyal ba na / /
gang zhig gzhan don mi sems pa / /
de yi spyod pa phyugs dang mtshungs / /
phan dang mi phan dpyod pa'i blo med cing / /
blo dang thos pa mang po dang bral la / /
lto ba 'gengs pa 'ba' zhig 'dod gyur pa / /
de yi bsam pa phyugs las khyad ci yod / /
mdza' bo rnams la phan gdags bya ba dang / /
dgra bo rnams la gnod pa bya ba'i phyir / /
mkhas pas rgyal po rnams la brten bya yi / /
lto 'grangs 'ba' zhig tsam zhig su zhig byed / /
mkhas shing rtsal dang grags ldan sma ma bab / /
mis bkur 'tsho ba skad cig gang yin pa / /
de ni gson po yin zhes dam pa 'chad / /
khwa ni yun ring 'tsho yang gtor zar zad / /
chu chung grog po dgang sla zhing / /
byis pa'i snyim pa dgang sla la / /
skye bo ngan pa mgu sla ste / /
ngan ngon gyis kyang mgu bar byed / /
sprin gyi grib ma rtswa yi me / /
blun po la brten skam sa'i chu / /
smad 'tshong chags dang mi srun mdza' / /
drug po 'di dag chu bur mtshungs / /
nyam chung dpung ni rgyal po yin / /
byis pa'i dpung ni da mo yin / /
glen pa'i dpung ni mi smra yin / /
rkun ma'i dpung ni brdzun tshig yin / /
ji lta ji ltar skyes bu yis / /
bstan bcos legs par rtogs gyur pa / /
de lta de ltar shes pa yis / /
khyad par nges par skye bar 'gyur / /
ji lta ji ltar skyes bu yis / /
blo yis dge ba'i las byed pa / /
de lta de ltar don rnams kun / /
'grub 'gyur 'di la the tshom med / /
brkam chags bag med yid ches pas / /
gsum pos skyes bu slu bar byed / /
de bas brkam chags bag med dang / /
yid ches su yang mi bya'o / /
lkog na bya ba nyams byed pa / /
mngon sum du ni smra byed pa / /
dug bum kha na 'o ma can / /
de 'dra'i mdza' bo spang bar bya / /
skye bo ngan dang 'dres pa yis / /
skye bo ngan pa'ang rlag par byed / /
chu ni shin tu dang pa yang / /
'dam gyis rnyog pa can du byed / /
gang zhig mthon mchod lhag mar gyur de zas / /
gang zhig sdig pa mi byed de shes ldan / /
gang zhig lkog tu phan de mdza' bo yin / /
gang zhig g.yo med pas byed de chos yin / /
gang zhig rgan med ba de 'dun sa min / /
gang zhig chos ldan mi smra de rgan min / /
gang la bden med de ni chos ma yin / /
gang zhig slu ba dang 'brel de bden min / /
gang du sems dang dga' ba bkra shis de / /
gang zhig gzhan la mi rten de 'tsho ba / /
gang zhig rang mi dang spyod de bsags pa / /
gang zhig dgra bo zil gnon de nga rgyal / /
gang zhig nga rgyal bral de des pa yin / /
gang zhig sred pas ma rmongs de dpal yin / /
gang zhig bag phebs gyur ba de mdza' bo / /
gang zhig dbang po dul ba de dpa' bo / /
rgyal po med par 'dug mi bya / /
bud med gtso bo byed pa dang / /
gtso mang yod bar gnas mi bya / /
rgyal po mkhas yod gnas par bya / /
gzhon nu'i tshe na phas bsrungs la / /
lang tsho'i tshe na khyos bsrungs shing / /
rgan pa'i tshe na bus bsrungs pas / /
bud med rang dgar gnas ma yin / /
gcer bu'i khrus dang glang po myos / /
ba ni dang po be'u skyes pa dang / /
chu med pa yi sbal pa dag /
ring du yongs su spang bar bya / /
nor gyis gdungs la gnyen med bshes kyang med / /
'dod pas gdungs la 'jigs med ngo tsha med / /
bkres pas gdungs la stobs med mdangs kyang med / /
nad kyis gdungs la gnyid med bde ba med / /
rigs ni spyod pas ston par byed / /
yul ni skad kyis ston par byed / /
brtse bar rtab rtab byed pas ston / /
kha zas lus kyis ston par byed / /
gang zhig yid dang mthun gyur pa / /
ring na gnas kyang gam na 'dug /
gang zhig yid du mi 'ong ba / /
gam na gnas kyang thag ring yin / /
mi ni smra spobs zhan pa'i rig pa dang / /
bstan bcos skyes bu ngan pa'i lag gnas pa / /
long ba'i chung ma gzugs bzang lta bu ste / /
lus can dga' ba skyed bar byed ma yin / /
nor ni ri brags kun na med / /
mu tig nya rnams phal la med / /
nags tshal kun la tsan dan med / /
dam pa kun na yod pa min / /
rkang gnyis pa la mngon bum phyugs / /
blun po yongs su spang bar bya / /
mi mngon pa yi tsher ma ltar / /
tshig gi zug rngus gnod pa skyed / /
mkhas pas rtag tu bu dag ni / /
rig pa sna tshogs la sbyar bya / /
mkhas shing blo ni phun tshogs dan / /
rtag tu mchod pa nyid du 'gyur / /
gang zhig gzhon tshe rig mi slob / /
pha dgra ma ni zhes dgra yin / /
ngang pa'i nang na chu skyar ltar / /
mang po'i nang na mdzes ma yin / /
gal te blo rgya che 'dod na / /
tshigs bcad dam ni de yi phyed / /
rkang pa'am yi ge bslabs pa yis / /
nyi ma don med mi bya'o / /
gzugs dang lang tsho phun tshogs shing / /
rigs mtho ba las byung gyur kyang / /
rigs dang bral na mi mdzes te / /
king ku ka yi me tog ltar / /
brid pa las ni nyes pa 'byung / /
brdeg pa las ni yon tan mang / /
de bas bu dang slob ma la / /
brdeg par bya yis brid mi bya / /
lo lnga'i bar du brid bya ste / /
lo bcu'i bar du brdeg par bya / /
lo ni bcu drug lon pa dang / /
bu la mdza' ba bzhin du spyad / /
dri rab bzang zhing me tog rgyas / /
shing gcig gis kyang nags su ni / /
nags de thams cad bsgos par 'gyur / /
rigs la bu bzang de dang 'dra / /
rang bzhin bzang zhing rigs ldan pa / /
bu ni bzang po gcig pa yis / /
rigs nang skyes bu seng ge de / /
zla ba lta bur gsal byed yin / /
shing skam sdong bu gcig pu zhig /
me yis tshig par gyur pa na / /
nags de thams cad sreg pa yin / /
rigs nang bu ngan de dang 'dra / /
tshig tsam klag pa nyid dang ni / /
gang gzhan bstan bcos la dpyod dang / /
thams cad nyon mongs ldan pa ste / /
bya bar ma rmongs gang de mkhas / /
la la mi shes bas nyams la / /
kha cig bag med pa yis nyams / /
kha cig rang bzhin gyis nyams la / /
la la nyes pa nyid kyis nyams / /
shes ldan mkhas pa gzhan yin la / /
bstan bcos mkhas pa'ang gzhan yin zhing / /
gzhan dag gnas de mi shes pas / /
gzhan du 'jig rten nyon mongs so / /
gang gis yi ge gcig tsam zhig /
bla mas slob ma la bslabs na / /
gang byin bu lon med gyur pa'i / /
rdzas de sa steng yod ma yin / /
bla ma gang ni yi ge gcig /
ster la phyag ni ma byas na / /
khwa yi skye gnas brgyar skye nas / /
sme sha can du skye bar 'gyur / /
rig pa glegs bam la bslabs shing / /
bla ma'i thad nas ma bslabs na / /
'phyon ma'i bud med sbrum ma bzhin / /
tshogs kyi nang na mdzes ma yin / /
bram ze'i bla ma me yin la / /
rigs kyi bla ma bram ze yin / /
chung ma'i bla ma khyim thab yin / /
kun gyi bla ma glo bur lhags / /
mdza' bo la la phreng ba 'dra / /
mdza' bo la la shing bal 'dra / /
mdza' bo la la lhun po 'dra / /
mdza' bo la la sa gzhi 'dra / /
mdza' bo phreng ba 'dra spang zhing / /
shing bal dang 'dra'i mdza' bo dang / /
lhun po dang 'dra'i mdza' bo'ang spang / /
sa gzhi dang 'dra'i mdza' bo bsten / /
pad+ma dmar ba nyid dang ni / /
dam pa gzhan don byed nyid dang / /
dam pa min pa'i brtse med nyid / /
gsum po rnams gsum ngang gis 'grub / /
tsher ma rno bar gyur pa su yis byas / /
ri dwags bya yi ri mo su yis bris / /
bu ram shing mngar nim pa kha ba dag /
'di dag thams cad ngo bo nyid kyi 'grub / /
gang na skye bo glang po myos ltar dregs / /
gang na rta dang bong bu khyad par med / /
gang na mchid bu ma rgad dbyer med pa / /
de ru yon tan can gnas ci ru rung / /
yul gang na ni yongs rtogs mkhas pa med / /
rgya mtsho las byung nor bu der mi brin / /
nor bu chu shel rin thang che ba la / /
ba lang rdzi ni phul gsum sbyin zhes zer / /
khwa yi tshogs nang ngang pa mdzes ma yin / /
wa yi tshogs nang seng ge mdzes ma yin / /
bong bu'i tshogs nang rta mchog mdzes ma yin / /
skyes bu blun nang mkhas pa mdzes ma yin / /
yon tan shes pa'i nang du yon tan 'gyur / /
yon tan med la de nyid skyon du 'gyur / /
chu bo'i chu ni shin tu zhim pa dag /
rgya mtshor phyin na btung du mi rung 'gyur / /
yon tan 'bad pas 'grub pa yin / /
'bad pa bdag nyid la gnas pas / /
'bad nas yon tan mi slob par / /
gzhan dag yon tan ldan zhes sgrogs / /
yon tan kun tu mchog byed kyi / /
pha mes rigs ni don med yin / /
khyab 'jug la ni skye bo rnams / /
phyag 'tshal nor lha la ma yin / /
chos kyi rtse mo rgyal po ste / /
chos rtsa dge slong bram ze yin / /
rtsa ba las ni 'bras bu skye / /
de bas rtsa ba gnod mi bya / /
chos kyi 'bras bu rgyal po yin / /
me tog dge sbyong bram ze yin / /
me tog las ni 'bras bu skye / /
de phyir me tog la mi gtso / /
rgyal po shing de dge sbyong rtsa ba yin / /
blon po yal ga grong mi 'dab ma yin / /
rtsa ba bsrungs na shing de mi nyams pa / /
de phyir dge sbyong bram ze legs par bsrung / /
thams cad gzhan la rag las gyur kyang na / /
mi yi dbang pos dge sbyong bram ze bsrung / /
chos dang nor dang grogs dang snyan pa dag /
dge sbyong bram ze legs par bskyangs las 'thob / /
rgyal po tsa na ka yi blos / /
bstan bcos thams cad legs brtags nas / /
longs spyod lha yis bstangs pa dang / /
khyad par shes pa nyid du 'gyur / /
blo ldan mkhas pa thar pa'i phyir / /
gang gis bstan bcos 'di bslab cing / /
bslabs pas 'di la gnas gyur na / /
dbal dang dge ba thob par 'gyur / /
de la dgra yis mi tshugs shing / /
nad kyis 'jigs pa yod ma yin / /
nang par dang ni dgongs ka'i tshe / /
rgyal pos 'di ni bzla bar bya / /
gang gis 'di don legs bsams nas / /
ji bzhin rjes su bsgrubs gyur na / /
des ni rgyal srid yul 'khor yang / /
rtag tu 'phel ba nyid du 'gyur / /
dpal ldan ba la ka t+ya'i bus / /
lugs kyi bstan bcos las btus pa / /
thos pa'i nor med sa stengs na / /
long pa yin snyam bsams te byas / /
tsa na ka'i rgyal po'i lugs kyi bstan bcos las le'u brgyad pa rdzogs so // //
rgya gar gyi mkhan po pra b+hA kar shrI mi tra dang / /
zhu chen gyi lo tsA pa dge slong rin chen bzang pos bsgyur cing gtan la phab pa //
[ ]
