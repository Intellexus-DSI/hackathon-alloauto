@## / /
rgya gar skad du /
b+ha ga ba ti pradz+nyA pA ra mi ta na wa sh+lau ka piN+Da ar+tha /
bod skad du /
bcom ldan 'das ma shes rab kyi pha rol tu phyin pa'i don bsdus pa'i tshigs su bcad pa dgu pa /
'jam dpal gzhon nur gyur pa la phyag 'tshal lo / /
shes rab pha rol phyin pa rgya mtsho ste / /
dge ba rin chen 'byung gnas rang nyid yin / /
pha rol phyin pa dag ni thams cad kyang / /
de ru de yi bdag nyid dag gis gnas / /
spros pa med cing snang ba med / /
rnam rtog med cing skyon dang bral / /
rang bzhin med mchog shin tu phra / /
thig le sgra ni rnam par spangs / /
shes rab pha rol phyin yum ni / /
sangs rgyas thams cad bskyed pa'i mchog /
rjes su mi dmigs gsum gyi tshul / /
thams cad mkhyen pa'i spyod yul gyi / /
shes rab pha rol phyin pa ni / /
gang zhig yang dag bsgom 'dod pas / /
des ni tshigs bcad dgu pa'i don / /
mdor bsdus pa ni bsam par bya / /
las kyi mthu las byung ba yi / /
skye mched drug gi mtshan nyid can / /
yang srid zhes byar grags pa yin / /
de ni mig yor dag dang mtshungs / /
ji ltar sprul pa'i grong khyer la / /
sprul pa rnam par lta ba bzhin / /
las rnams kyis sprul 'gro ba yis / /
gzugs rnams de bzhin mthong bar 'gyur / /
chos rnams ston pa'i sgra dang ni / /
thos pa'i spyod pa gang ci 'ang rung / /
mnyan bya thos pa byung gyur pa / /
thams cad brag ca lta bu yin / /
yul la chags pas snom pa dang / /
myang dang de bzhin reg pa rnams / /
dmigs su yod pa ma yin te / /
'di dag thams cad rmi lam 'dra / /
ji ltar sgyu ma'i 'khrul 'khor mi / /
bya ba tha dad byed pa ltar / /
lus kyi 'khrul 'khor bdag med 'di / /
de bzhin bya ba byed par 'gyur / /
dmigs pa sna tshogs gang dang gang / /
skad cig re re 'byung 'gyur ba / /
mthong na 'jig cing mtshan nyid bral / /
'di ni smig rgyu dag dang mtshungs / /
gzung bya gzugs brnyan lta bu ste / /
thog ma med pa'i sems las byung / /
rnam par shes pa'ang de 'dra ste / /
phan tshun gzugs brnyan dag dang mtshungs / /
bsgom pa dang ba'i rgyud la ni / /
ye shes zla ba gang byung ba / /
mngon sum yod pa ma yin te / /
de ni chu zla dag dang mtshungs / /
rnal 'byor pa yi ye shes gang / /
de yang nam mkha'i mtshan nyid de / /
de bas shes dang shes bya dag /
thams cad nam mkha'i mtshan nyid do / /
de ltar de bzhin nyid sems pa / /
dngos po kun la mi gnas te /
byang chub smon pa'i sems kyis ni / /
ye shes de ltar 'byung bar 'gyur / /
bcom ldan 'das ma shes rab kyi pha rol tu phyin pa'i don bsdus pa'i tshigs su bcad pa dgu pa /
slob dpon chen po ka ma pa la'i zhal snga nas mdzad pa rdzogs so // //
rgya gar gyi mkhan po A tsAr+ya shrad+d+hA ka ra warma dang /
zhu chen gyi lo tsA ba ban+de rin chen bzang pos bsgyur cing zhus te gtan la phab pa //
[ ]
