@## / /
rgya gar skad du /
par+Na sha ba ri sA d+ha naM /
bod skad du /
ri khrod lo ma can gyi sgrub thabs /
'phags ma ri khrod lo ma can la phyag 'tshal lo / /
sngon ma bzhin du thams cad bsgrubs nas rang gi snying gar pad+ma dkar po dang zla ba'i dkyil 'khor la paM yig ser po las skyes pa'i rdo rje'o / /
de'i lte ba la paM yig go / /
de thams cad yongs su gyur pa las bcom ldan 'das ma sku mdog ser mo zhal gsum pa /
spyan gsum pa /
phyag drug pa /
dang po'i zhal ser po /
g.yas dkar po /
g.yon dmar po 'gying zhing bzhad pa rgyan thams cad kyis brgyan pa /
lo ma dang rma bya'i mdongs kyi sham thabs can /
lang tsho gzhon zhing rgyas pa /
phyag g.yas pa rnams kyis rdo rje dang /
dgra sta dang /
mda' rnams bsnams pa /
phyag g.yon pa rnams kyis sdigs mdzub dang bcas pa'i zhags pa dang /
yal ga dang bcas pa'i rma bya'i mdongs dang /
gzhu rnams bsnams pa /
me tog bcings pa'i ral pa'i cod pan la gnas pa'i mi bskyod pa 'chang ba /
nyi ma'i 'od kyi dkyil 'khor can /
'og tu bgegs rnams mnan pa'i pad+ma dkar po dang zla ba'i gdan la g.yon brkyang gis bzhugs pa /
thugs kar g.yon pa'i sdigs mdzub kyis 'og gi bgegs kyi tshogs skrag par mdzad pa'o / /
g.yas rdo rje'i khu tshur gyis mtshon cha 'phyar ba'i tshul /
de bzhin du phyag bzhi'i g.yon pa dag gis sdigs mdzub dang bcas pa'i zhags pa dang /
lo ma dang bcas pa'i rma bya'i mdongs bsnams pa /
phyag g.yas pa dag gis rdo rje dang /
dgra sta bsnams pa /
shin tu 'jigs pa ster bar bsgom par bya'o / /
de nas sngags bzlas par bya ste /
oM pi shI tsi par+Na sha ba ri sarba ma rI pra sha ma Ni swA hA /
de nas ji lta ba bzhin du gshegs nas ci bder gnas par bya'o / /
ri khrod lo ma can gyi sgrub thabs rdzogs so //
[ ]
