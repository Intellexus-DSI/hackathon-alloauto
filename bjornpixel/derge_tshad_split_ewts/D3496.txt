@## / /
rgya gar skad du /
mr-i t+yu pany+tsa na sI ta tA rA sA d+ha naM /
bod skad du /
'chi ba slu ba sgrol ma dkar mo'i sgrub thabs /
'phags ma sgrol ma la phyag 'tshal lo / /
sgrol ma'i thugs kyi 'khor lo bsgom / /
ched du zla ba drug gis ni / /
dngos grub thams cad thob 'gyur zhing / /
'chi ba'i skyon gyis mi gos so / /
ngag dbang phyug gis bstan mdzad pa'i / /
'chi ba slu ba bsdus pa las / /
phyung nas sgrol ma dkar mo yi / /
bsgoms pas 'jigs pa 'joms byed pa / /
sde bzhi'i dang po aM yig bcas / /
nam mkha' la ni 'od zer 'phro / /
pad dkar zla ba'i gdan bltas nas / /
mdun du gsum la skyabs 'gro brjod / /
rang bzhin sgro btags gzhom phyir du / /
skad cig stong nyid blta bar bya / /
de nas smon lam mthu yis ni / /
byang chub sems kyi yi ger gyur / /
chu skyes dkar po'i dbus gnas pa'i / /
zla ba'i gdan gyi steng du ni / /
rdo rje skyil mo krung gis bzhugs / /
mchog sbyin dang ni ut+pa la bsnams / /
ston ka'i zla ba lta bu'i 'od / /
zla ba'i steng du yang dag bzhugs / /
rgyan rnams thams cad yongs su rdzogs / /
bcu drug lo lon lus can ma / /
sangs rgyas kun dang de yi sras / /
yum ni 'dod pa'i gzugs 'dzin ma / /
'phags ma sgrol ma snying gar bsgom / /
de yi 'khor lo'i 'od zer dkar / /
re'u mig brgyad la yi ge brgyad / /
mngon par yongs su bskor gyur te / /
oM hA gsal byed dbus gnas pa / /
bsgrub bya'i ming ni lte bar bya / /
mkhas pas rtse gcig yid kyis ni / /
nges par brtan pos zla drug bsgom / /
yi ge bcu yi sngags 'di ni / /
mi skyo'i yid kyis bzlas par bya / /
oM gyi yi ge dang por sbyin / /
phyi nas tA re rab tu sbyar / /
tut+tA re las tu re phyis / /
swA hA mtha' ru las kun byed / /
tshangs dbang khyab 'jug nyi zla dang / /
drag po phyogs skyong 'dod lhas kyang / /
ba spu'i rtse mo'ang gcod mi nus / /
'chi bdag las rgyal grol ba bzhin / /
skra dkar gnyer ma skal ngan dang / /
nad dang dbul sogs mdor bsdus na / /
seng ge la sogs 'jigs chen brgyad / /
sdug bsngal tshogs rnams rab tu 'joms / /
bskul ba med par gos dang ni / /
khang bzangs rin chen la sogs 'thob / /
ral gri mig sman rkang mgyogs dang / /
bum pa bzang po la sogs 'grub / /
snyan ngag dang ni smra ba mkhas / /
blo rno shes rab dri ma med / /
gzhan yang 'dod pa'i dngos grub rnams / /
'khor lo 'di las rab tu 'byung / /
nad dang 'chi bdag 'joms byed pa / /
sgrol ma dkar mo sgrub pa'i thabs / /
byas pa'i dge ba gang de yis / /
'gro rnams rang byung sgrol mar shog /
'chi ba slu ba'i sgrol ma dkar mo'i sgrub thabs rdzogs so // //
slob dpon ngag gi dbang phyug grags pa'i slob ma thu bos mdzad do // //
[ ]
