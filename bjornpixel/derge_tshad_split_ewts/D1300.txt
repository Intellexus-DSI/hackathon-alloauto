@## / /
rgya gar skad du /
sarba b+hU ta ba liM bi d+hi nA ma /
bod skad du /
'byung po thams cad kyi gtor ma'i cho ga zhes bya ba /
dpal kye'i rdo rje la phyag 'tshal lo / /
e waM rnam par nges bzhugs pa'i / /
rdo rje sems dpar phyag bya ste / /
rnam 'tshe log 'dren la sogs las / /
sems can bsrung phyir gtor ma brtsam / /
kye yi rdo rjer ldan pa yi / /
rnal 'byor pa yis bsgom bya ba / /
chos kyi 'byung gnas nang du ni / /
pad+ma 'dab brgyad sum brtsegs la / /
dkar nag dmar po'i oM hUM AH / /
rim par lha chen brgyad dang ni / /
phyogs srung brgyad dang klu chen brgyad / /
pad+ma'i 'dab ltar bskyed bya ste / /
mdun du dbang phyug chen po bskyed / /
g.yas su lha yi dbang bo bsam / /
rgyab tu tshangs pa bskyed bya ste / /
g.yon gyi phyogs su khyab 'jug go / /
me ru 'dod pa'i dbang phyug bskyed / /
srin por tshogs kyi bdag po ste / /
b+h+r-iM gi ri ti rlung mtshams su / /
dbang ldan mtshams su karti ka /
mdun gyi 'dab mar brgya byin bsam / /
g.yas su mthar byed dgod par bya'o / /
chu lha rgyab kyi 'dab ma la'o / /
de ltar g.yon du nor sbyin dgod / /
me yi mtshams su me lha che / /
bden bral du ni srin po'o / /
rlung gi mtshams su rlung lha'o / /
dbang ldan mtshams su 'byung po'i bdag /
stobs kyi rgyu dang dung skyong dang / /
mtha' yas nor rgyas de bzhin te / /
'jog po dang ni rigs ldan dang / /
pad chen shin tu pad chen po / /
thams cad zhal gcig phyag gnyis te / /
rdo rje dril bu phyag na 'chang / /
rang 'od rig mas yang dag 'khyud / /
gdan la g.yas brkyang pa yis bzhugs / /
rang rang thugs ka'i sa bon las / /
'od zer lcags kyu ltar 'phros pas / /
lha chen brgyad la gzugs khams dang / /
gzugs med gnas pa'i lha bsdu'o / /
'dod pa'i khams kyi lha dang mi / /
phyogs srung brgyad la rab tu bsdu / /
ngan 'gro gsum dang lha ma yin / /
klu chen brgyad la bsdu bar bya / /
rang bzhin gnas la bzhugs pa yi / /
dkyil 'khor ba rnams spyan drang phyir / /
gau rI yis ni dgug byas la / /
tsau rI yis ni zhags pas bcings / /
be tA lI yis lcags sgrog bsdam / /
dril bus mnyes byed g+hasma rI / /
rnal 'byor pa yi thugs ka nas / /
'od zer lcags kyu ltar 'phros nas / /
phyogs bcu'i rgyal ba sras bcas dgug /
de la phyi nang gsang mchod de / /
de rnams kyis ni dbang bskur mthar / /
rang rang bdag pos dbu la brgyan / /
lha chen brgyad la rtag pa yis / /
rdo rje yis ni phyogs skyong brgyad / /
gar dbang gis ni klu chen brgyad / /
de la cho gas gtor ma bsgrub / /
rlung dang me yi dkyil 'khor las / /
AH las byung ba'i pad snod bsam / /
der ni b+h+rUM AM dzr-IM khaM hUM / /
go ku da ha na las ni / /
sangs rgyas lnga dang sems can lnga / /
zla ba nyi ma'i bar du bsam / /
nyi dbus hUM byung rdo rje ste / /
'bar ba dang ni spros pa yis / /
'chi med rab tu bsgrub par bya / /
nang gi rang bzhin 'di bsgoms nas / /
oM AH hUM gis byin brlabs dbul / /
de nas gtor ma gtang ba'i sngags / /
oM in+da /
dza ma /
dza la /
dzak+Sha /
b+hU ta /
bah+ni /
ba u /
rak+Sha /
tsan+da /
sru dz+dza /
mA ma /
pap+pa /
ta la /
pA tA li /
AH g+ha srA hA /
de ni gtor ma'i mgron no / /
i daM /
ba liM /
b+hu ny+dza /
dzi g+ha /
phul+la /
d+hU p+pa /
mAM sa /
baM g+ha /
de ni gsol bar zhu ba'o / /
am+ba sarba kAdz+dza sA d+ha khan+ti khu N+Ni pheT gang /
de ni don zhu ba'o / /
oM a kA ro mu khaM sarba d+ha rmA NAM /
Ad+ya nu t+pan+na tA ta /
oM AH hUM phaT swA hA /
de ni byin gyis brlabs pa'i sngags so / /
de nas dgyes par byas nas gshegs su gsol /
yi ge brgya pa brjod par bya ste /
oM badzra satwa sa ma ya /
ma nu pA la ya /
badzra sa tra twe no pa tiSh+Tha /
dr-i D+ho me b+ha ba /
su to Sh+ya me b+ha ba /
a nu rak+to me b+ha ba /
su poSh+ya me b+ha ba /
sarba sid+d+hi m+me pra yats+tsha /
sarba karmasu ts+tsha me /
tsit+taM shre yaH /
ku ru hUM /
ha ha ha ha hoH b+ha ga bAn /
sarba ta thA ga ta badzra mA me muny+tsa /
badzrI b+ha ba ma hA sa ma ya satwa AH /
gtor ma 'di sbyin zhing rab tu mchod par byed na /
rnal 'byor ba la 'byung po thams cad kyis legs par byed par 'gyur ro / /
de tshe de la bde ba rnyog pa med pa nyid dang /
lha mnyes pa dang /
'khor dge bar 'gyur ro / /
gal te 'byung po'i tshogs de la gtor ma byin na /
dbang dang mngon spyod dang dgra'i sde gzhig pa dang /
bskrad pa dang /
dgug pa dang /
zhi ba dang /
bde ba dang /
rgyas par byed par 'gyur ro / /
'byung po thams cad kyi gtor ma'i cho ga slob dpon nag po zhabs kyis mdzad pa rdzogs so // //
lo tsA ba shA kya'i dge slong nyi ma rgyal mtshan dpal bzang pos /
dpal thar pa gling gi gtsug lag khang chen por legs par bsgyur cing gtan la phab pa'o //
