@## / /
rgya gar skad du /
shrI badzra b+hai ra ba sA d+ha naM nA ma / /
bod skad du /
dpal rdo rje 'jigs byed kyi sgrub pa'i thabs zhes bya ba /
bcom ldan 'das dpal 'jigs byed ma he'i gdong pa can la phyag 'tshal lo / /
bcom ldan sku mchog 'jig dus me ltar 'bar / /
rdo rje 'jigs par byed la phyag 'tshal te / /
de yis las rnams rab tu sgrub pa'i phyir / /
ma he'i gdong gi snying po'i sgrub thabs bri / /
yid dang mthun zhing dben pa'i gnas dag tu / /
dang por bde ba'i stan la 'dug nas ni / /
ma he'i gdong can skad cig rnal 'byor pas / /
lha dang bla ma mnyes byas de rjes la / /
stong pa ma yin mi stong ma yin pa / /
sems nyid spros dang bral ba rnam par bsgom / /
yaM las rlung ste raM las bskal me 'bar / /
de nas hUM spros rdo rje'i rang bzhin nam / /
a las zla ba rgyas pa'i steng nyid du / /
d+hIHlas 'jam dpal gzhon nu bskyed par bya / /
thugs kar nyi ma'i dkyil 'khor rnams bsams la / /
de stengs hUM yig nag po 'bar ba blta / /
de nyid yongs su gyur pa rdo rje gdengs / /
thams cad yongs gyur bcom ldan ma he'i zhal / /
sku mdog sngo nag char sprin lta bur 'jigs / /
sku las me 'bar khams gsum sreg par byed / /
khro bo dur khrod thod pa'i do shal byas / /
zhal gcig ma he nag po rgod pa'i zhal / /
rwa gnyis bar du gzhon nu'i zhal gyis brgyan / /
phyag g.yas rdo rje gdengs pa'i gri gug 'dzin / /
g.yon pa thod pa khrag gis bkang ba bsnams / /
zhabs gnyis gyad kyi dor stabs ro yi gdan / /
ma he'i nag po'i steng du rnam par bsam / /
mngon sum bzhin du gsal bar gyur pa dang / /
snying gar nyi la hUM yig 'bar bar bsam / /
de la dgug dang bcing ba la sogs bya / /
de nas de nyid skar ma'i tshogs 'dras bskor / /
g.yeng ba med par rtag tu bzlas pa bya / /
oM hrIHSh+T+r-iHwi kr-i tA na na hUM phaT /
'di ni sngags kyi rgyal po ste / /
ma byung 'byung bar mi 'gyur ro / /
'bum phrag gsum du bzlas pa bya / /
de yis las rnams thams cad 'grub / /
gal te ldang bar 'dod pa na / /
ye shes ma he'i zhal la ni / /
mchod cing bstod la ldang bar bya / /
ma he'i sbyor ba rnam par rgyu / /
shin tu rtogs dka'i rgyud las ni / /
las rnams thams cad sbyor ba'i lha / /
zhal gcig phyag gnyis gdams pa 'di / /
blo dman rnams la phan phyir bkod / /
dge ba cung zad thob pa des / /
bdag dang 'di la mos pa rnams / /
nad dang 'jigs sogs rab bcom nas / /
myur du 'jigs byed chen por shog /
dpal rdo rje 'jigs byed ma he'i gdong can dpa' bo gcig pa'i sgrub thabs /
slob dpon many+dzu badzras mdzad pa rdzogs so // //
bal po'i paN+Di ta b+ha ro phyag rdum dang /
bod kyi lo tsA ba rdo rje grags kyis bsgyur cing zhus te gtan la phab pa'o / /
[ ]
