@## / /
rgya gar skad du /
srag+d+ha ra sto traM /
bod skad du /
me tog phreng 'dzin gyi bstod pa /
rje btsun 'phags ma sgrol ma la phyag 'tshal lo / /
phongs skyabs 'phags ma sgrol ma khyed zhabs lha tshogs rnams kyi mgo bo'i gtsug gi nor bu'i 'od / /
nyi ma 'char ka'i snang ba lta bur dmar ba'i phun sum tshogs pa phog pas dmar ba ni / /
smug rtsi dmar ba gsal po bkod nas shin tu yun ring ma lon pa dang 'dra dag la / /
mgo btud spyi bor thal sbyar bkod pa bdag gis bstod gsar me tog phreng bas gus mchod bgyi / /
rgal bar dka' ba'i sdug bsngal me nang lus lhung skal ngan phyogs gang zhig la brten snyam pa / /
blun zhing ci ci bgyi snyam lan cig ma lags rtsom bgyi don ma mchis pas dub pa bdag /
mig nyams gzhan gyi 'gros kyis 'gro ba snang ba re bar bcas pas nam mkha'i nyi zla yi / /
'od ltar gzhan dag rnams las khums te sdig pa 'joms par mdzad pa khyod la brten par bgyid / /
khyod kyi thugs rjes nges par sems can lam rnams kun la bye brag med par rab bzhugs shing / /
de dag bzung bas bdag 'dra'ang de dag rnams kyi nang du gdon mi 'tshal bar bzung 'gyur ba / /
nus mthu 'gro ba mtha' dag sdig mun nyi ma'i gzugs la'ang do zla mchis pa ma lags mod / /
de lta na yang kho bo sdug pa kye ma'o nyes byas ngan mkhas ngan pa rab tu brjid / /
nyi ma'i 'od zer gyis kyang mun pa rab tu mi bsal ri bo gangs can klung ngogs kyi / /
shang shong kha ba'i rum grugs dkrigs pas bsil bar dbyar skam rin chen gling gi tshong khang gi /
nor bu'i phug yangs khang pa'i nang na dbul zhing 'jig rten kun gyi yum gcig bcom ldan 'das / /
khyod kyis mgon du bgyis kyang mgon ma mchis pas skal nyams bdag ni smad cing smad pa'i gnas / /
ma yang nu ma'i ched du rnam pa mang du ngu ba'i bu la skyo bar 'gyur ba lags /
nyi ma re re dam pa ma yin don du gnyer la bskos pa'i pha yang khro sel na / /
khyod ni 'jig rten gsum 'dod 'bras bu yangs pa dpag bsam ljon shing yal ga mchog chen te / /
kun la mngon par 'dod don stsol yang khyod la nam yang rnam 'gyur 'ga' yang yod mi mnga' / /
gang dang gang zhig sdug bsngal tshogs mes lus bsregs de dang de ni nga yis bsgral lo zhes / /
nyid kyi dam bca' zhal bzhes sdug bsngal sa 'og bying ba bdag la 'bras bu bcas par mdzod / /
ji srid srog chags rnams kyis zil gnon rtsub ldan sdug bsngal shugs de 'phel ba de srid du / /
yang dag rdzogs pa'i sangs rgyas theg pa'i smon lam blo mnga' rnams la rjes brtse mnga' ba lags / /
yum gcig de ltar lag bsgreng bstod pa'i tshig zol cho nge'i nga ro dpangs mthor 'don pa la / /
gzhan gyis kyang ni btang snyoms bya bar 'os pa min na khyed 'dras lta zhig blos ci 'tshal / /
khyod las gzhan dag rnams kyis mngon 'dod 'byor pa don gnyer 'dod pa rnyed pa ma khums na / /
nang gi gdung ba rgyun chags mi dga'i sa gzhi sran du med pas shin tu yang yang bsreg //
gal te kho bo sdig can lags na kho bo'i khyod gus chen po 'di dag ci phyir 'phel / /
bden gsung mtshan tsam khums shing dran pa yis kyang khyod gcig kho nas nan gyis sdig sel ba / /
de yi phyir na khyod kyi kho bo'i bgyi ba'i khur bu bor ba ji ltar lags pa gsungs / /
nad pa 'chi bar 'gyur na'ang sman pa snying rje rgya chen sman 'phro gcod par bgyid dam ci / /
gang gi phyir na 'gron gnas rnga mo cha shas du ma'i thun mong ba ltar rgyu dang ni / /
ser sna nga rgyal la sogs rang skyon tha chad rnams kyis rim dang dus gcig bskul bas na / /
nyin gcig zhabs kyi pad+ma mchod pa skad cig tsam yang ma rnyed de phyir khyad par du / /
bkren zhing phongs pa'i tshig dang yi ger bkod 'dis bdag la 'dod pa'i 'bras bu mchis par mdzod / /
lha mo gru chag chur bying snying rje dang bcas ngu ba'i cho nge g.yo med zhan pa rnams / /
khyod la mngon bstod lhur blangs pa yis 'phral du rgya mtsho dus mtha'i rlung gyen 'tshubs pa'i chu / /
gtsubs pa'i chu rlabs g.yo zhing 'gul ba'i rol pas dkrugs pas bteg pa'i rba rlabs 'gram ngogs la / /
brdabs pa'i sgra grag gad rgyangs can gyi pha rol 'gram du rang dga'i nyams kyis rgal bar 'gyur / /
du ba 'khyil ba'i sprin nang 'thon zhing nam mkha'i khyim du 'phro ba'i me stag can gyi me / /
me lce 'bar zhing 'phro ba'i shugs kyis nang du zhugs pa'i khyim na mal du nyal ba rnams / /
khyod la rab btud thal mo spyi bor sbyar zhing ldab ldib gsol ba btab pas skad cig la / /
glog rab 'gyu ba'i sgeg pas dmar por gyur pa'i sprin gyi chu rlabs dag gis khebs par 'gyur / /
'gram pa'i gdu bu myos pa'i chu yis gang ba gnyis ka la brten bung ba'i phreng ba yi / /
dar dir sgra yis bab pa'i ban glang zla bos zhe sdang me lce sbar ba'i glang chen gyi / /
mche ba'i rtse mo 'do li mthon po'i steng du lus po gzhag pa'ang khyod rjes dran pa yis / /
ri bo mthon po'i zom rtse'i mkhar la 'dug pa bzhin du dga' zhing 'chi bdag phyir zlog bgyid / /
mdung rings bsnun bsad mi yi mgo dang gsal shing can gyi gtor ma'i ston 'gyed 'brog stong du / /
rkun po'i lag rtses bzung bas g.yo ba'i phub dang ral gris dregs pa shas cher 'thon gyur cing / /
mig ni khro gnyer bcas shing smin 'khyog zur mig lta dang ldan rnams bran du sgo byed pa / /
de ni khyod mtshan dpal gzhi bsam pa'i smyu gus skyo ba med cing gsal bar bris pa lags / /
rkang pa'i sbar mo rab rno rdo rje lta bus tshabs cher bsnun pas glang chen myos pa'i glad / /
bskams nas khrag mang zags pas bkrus pa'i ral pa gsal po 'jigs rung ya ngas gnya' khebs shing / /
khros te rgyang nas mgo la 'dzin 'dod mche ba rnon po gtsigs pa'i kha can ri dgas dgra / /
khyod kyi 'thad pa'i spyod pa bstod pa'i don tshim mkhas la skrag ste log nas 'gro ba lags / /
du ba 'khyil 'dra mun pa'i gzugs can rnam 'gyur gdengs can phus 'debs grags pa'i 'gram dgang bar / /
bya ba'i ched du kha gdangs 'gyur ba'i lce can thag pa dang 'dra gshin rje'i zhags pa dang / /
sdig dbang gis phrad slar yang khyod kyi yon tan bgrang ba lhur len khyod bdag lhur byed pas / /
bung ba myos pa'i phreng ba'i gdub can ut+pal phreng ba'i rgyan gyis mdzes pa 'chang bar 'gyur / /
rje bos smin bskyod bskul te bkrabs pa rem zhing rtsub pas co to drangs shing gzings gyur pa / /
go khol bskyod pa'i tshig rtsub kyis spyos 'ching ba'i zhags pa rtsub mos nyer bcing bkres pa dang / /
skom pas mchu dang mgul ba gang zhing 'phags ma sgrol ma'i zhabs la skyabs 'gro ba / /
de ni byams pa'i gnyen gyis spangs kyang ma rungs rgud pa de dag 'phral du spang bar 'gyur / /
srin po sgyu ma sprul pa las tshul gyis byas bden pa ma yin gzugs brtsams cha lugs tshul / /
rnam 'gyur du ma dag dang rjes su 'tsham pa'i mtshon cha'i 'od zer tshogs kyis mi bzad cing / /
mi ro brgyus pa'i rgyu ma'i tha gu'i tshogs dag phreng bar bkod pa rnams kyang khyod rgyus las / /
btus pa'i gsang sngags dran pas sdig bsal bsrung ba pham pa byed par 'gyur / /
chem chem sgra sgrogs char sprin lus can ban glang myos chu'i klung gis rgyun gyi mun gtibs shing / /
mtshon cha glog ltar 'gyu ba'i 'od zer dang ldan mda' yi char 'bab g.yul ngo 'gyed pa'i tshe / /
phye mar rlog par byed cing dpung stobs che ba'i rnam par sdang ba rnams kyis bkag pa yang / /
khyod kyi spros pa gsol btab dpa' bo gcig gis dgra bo'i sa gzhi nan gyis 'thag par byed / /
sdig spyod rgyun chags las byung phol mig tshabs chen dag las rnag khrag rul pa zags pa yis / /
myags pa'i sha lpags dang 'bral rtsa sgo'i bu gar srog chags 'gul bas zos pas lus zad rnams / /
khyod kyi zhabs la brten pa'i sman mchog ri lu goms par bsten la rab tu dga' ba yis / /
sa le sbram dang 'dra ba'i lus dang ldan zhing pad+ma dkar po ltar yangs mig can 'gyur / /
gang gi rna ba'i snod du bla ma rnams kyis nyer sbyar man ngag gleng mo ma lhung zhing / /
thos pa'i nor dang bral bas mkhas pa'i tshogs sar lkugs pa nyid du khas len gang yin pa / /
de yang khyod la gus pa'i nus pas rgyan rnams kun gyis mdzes pa'i 'byor pa dang bcas pa'i / /
ngag gi dbang phyug thob nas mi bdag mdun sar rgol ba'i seng ge'i khri dag 'phrog par byed / /
sar nyal rdul gyis lus gos rked ngos mdoms dkris ras ral yan lag rnam par mngon 'gyur zhing / /
shig gis tshe dag rab gtser gzhan gyi khyim sgor rdza chag dum bur zas dag slong ba yang / /
khyod mnyes bgyis pas na chung mchog dal rnams kyis g.yabs pa'i rnga yab kyis 'dzum mdzes pa'i sa / /
glang chen myos pa'i chu yis gdong pa'i mche ba gtams shing gdugs gcig gyen du bteg pa 'dzin / /
skye bo bkren pa rnams kyis yum gcig zhabs 'bring dang ni so tshis bzo yi spyod pa rnams / /
spong ba'i thabs kyis rnam grangs dag gis dub cing skye ba snga mar nyer blangs bsod nams kyis / /
nyer bsags dge 'bras nor ma thob dang nor bral rnams kyis phya las 'da' bar mdzad khyod la / /
gsol ba btab pas phyi nas nor bu sa las gter ni gser tshogs 'byung ba thob par 'gyur / /
'tsho ba chad pas ngo tsha khyim thab gos zad ma yis spyo bar byed cing bdag nyid ni / /
gso bar byed phyir gnyen 'dab bu dang gnyen bshes rnams kyis rgyang rings spangs par gyur pa yis / /
khyod la rang gi sdug bsngal zhus pas rang gi khyim thab bud med gdu bu'i sil sil sgras / /
gnyid log sad par 'gyur zhing rta rmig rtse mos mtshams brkos khang khyim rnams kyi bdag po byed / /
gal te khyod kyi bka' drin cha shas tsam zhig mchis na phyogs tshogs khyab pa'i 'khor lo dang / /
bud med mtshan brgyan 'og pag chen po g.yo dang glang chen don po mche ba drug pa dang / /
rta mchog spu kha sngo bsangs rma bya'i mgrin ltar 'tsher dang yon tan dri med nor bu ni / /
nyi ltar mdangs ldan 'od can khyim bdag mdzod khengs blon po rtul phod dmag ldan 'byung bar 'gyur / /
khyod kyis rig pa'i grub pa thob pas tsan+dan chu yis dri zhim nor bu'i rdo steng du / /
sdu gu ma yis dus 'debs sdug pa dang rol rjes su chags pas bde ba'i nyer spyad gsar / /
gus par sbyar zhing lag sbom mthon po ral gri'i 'od zer sngon pos dpung rgyan g.yo ba yis / /
rig 'dzin dbang po rang dgar gyur te mA la ya yi me tog skyed mos tshal du 'gro / /
nu ma'i thon kor do shal gyis mnan mig dkyus ring pos rna ba'i ut+pal la 'gran cing / /
skra bskyil man+da ra bas brgyangs pa'i ze 'bru sar pa'i dri yis myos pa'i bung ba dang ldan pa'i / /
lha yi bu mo rkang gdub rags pa'i sil snyan 'og pag sgra yi rgyun gyis shin tu dpangs / /
bskyed pa'i 'dod dran dregs dga' khyod mgon ldan pa dag la gus dang bcas pas gsol ba 'debs / /
rdzing bu'i nang logs rin po ches spras gser gyi pad mtsho ze 'bru rdo rje'i tshogs ldan zhing / /
yongs 'du'i ljon shing skye zhing me tog ze 'bru dri zhim rdul gyi bla re mthor bres te / /
lha yi grong khyer rangs bgyid lha mo pi wang gling bu sgrogs pa mkhas pas sil snyan ni / /
snyan par bsgrags pa'i dga' tshal lha mo khyod la mchod pa bgyid pas yun rings myong bar 'gyur / /
sems rgyud khyod la gtad pas bsod nams mthu 'bar rnams ni mdzes ma dag dang lhan cig tu / /
ga pur e la li shi shing tsha a ka ru dang spang spos phye ma'i dri chu can / /
glong 'khor rba rlabs bud med sdu gu'i nu ma 'dod pa'i dregs pas 'bur ba'i skyibs 'khyil ba / /
dal 'bab gang gA'i chu la chu rtsed chu ni drag tu 'thor bas rtsed mo byed par 'gyur / /
khyod kyi spyan ras mang du phog pas dag pa'i bka' la lha gtso dul ba'i khur bu yis / /
cod pan 'dud pa rnams kyis phyag byas mtho ris steng na lha yi glang chen thal gong ni / /
khrol khrol rgyan gyis spud pa la zhon lus kyi ba spu shas cher langs pa'i bde sogs kyi / /
lag rings 'do li bar med bskyil cing 'chang ba rdo rje dang 'brel lha yi yul las skyong / /
khyod sku gtsug gi rin chen rgyan gyi gdan bzhugs bde bar gshegs 'od mkha' khyab bla re can / /
nyi ma shar ka bye ba lta bur ches gsal 'od zer dag gis 'jig rten gsum 'gengs shing / /
zhabs gcig g.yas brkyang gom stabs chen po'i brjid la tshangs dbang khyab 'jug drag po rnams 'dud pa / /
bsgoms pas skye ba la brten rnams kyis srid pa'i 'jigs pa rgyun ni gcod par bgyid par 'gyur / /
la la khro ba dang bcas phyag tshogs phyag cha rnams kyi 'od zer dag dang 'brel pa yis / /
nam mkha'i khongs khyab sprul gyi gdu bu'i gdengs ka dag gis spyod pa mi 'phrogs mi bzad pa'i / /
sdang rnams skrag mdzad gad mo'i cang te'u drag po brdungs pas brlang bskyed tshe na ro langs ni / /
thal mo'i sgra chen sgrogs pas bsgyings shing bsnyems pa'i rol pa chen po'i ca co drags par khums / /
la las ba spu'i khung re nas byung nam mkha' khyab pa'i sar gnas sa 'og mtho ris gnas / /
tshangs pa dbang po la sogs lha dang klu dang dri za mi dang grub pa rnams gnas shing / /
phyogs tshogs khyab pa'i 'od zer la bzhugs bde gshegs brgya phrag sprul pa mtha' yas kyis bkra dang / /
ngo mtshar khams gsum phyag 'os brtan dang g.yo bar gnas pa'i dngos po ma lus ngo bor khums / /
la las rgya skyegs li khri'i tshon 'dra nyi ma gzhon nu ches dmar lta bur dmar bar khums / /
de bzhin gzhan gyi dpal ldan an+da rnyil du btags pa'i phye ma 'thul 'drar sngon por khums / /
la las 'o ma'i rgya mtsho dkrugs dang zho bas ches lhag dkar dang gser 'od ltar khums te / /
khyod sku sna tshogs ngo bor shes bzhin nye bar gzhag pa dang 'brel dbye bas tha dad 'gyur / /
khyod kyi yon tan tshogs kyi grangs ni kun mkhyen ye shes sgron mes rab tu gsal ba yi / /
shes bya mtha' dag de nyid dbang gcig thams cad mkhyen pa dngos dang de sras kyis mkhyen te / /
bdag 'dra bya rog sgrogs ltar kha gdangs ku co cher 'don gang lags de ni mi bzad pa'i / /
sdug bsngal rims nad dag gis bskyed pa'i nad can sems kyi rgyud la bzhad gad rgyu zhig lags / /
bdag gis zhu ba gang lags de ni nang gi dang por khyod kyis khyad par du mkhyen cing / /
de bklag brjod pas ngal ba'i tshul ni mi mkhas rang sems tshim pa'i bye brag lags mod kyi / /
'on kyang sdug par don shes zin pa'i gnyen 'dun byams pa'i mdun du 'dug bzhin tshig dag gis / /
sdug bsngal phyung ste snying yang seng zhes byed pa nyid du gyur nas rnal mar gnas tshor bzhin / /
dge legs kun dga'i rgya mtshor zla ba'i cha shas gsal ma khyod bstod chu yis yid dag par / /
bgyis pa bdag la tshim byed mthong ba stsol cig ye shes nyer bstan dag gis rgyas par mdzod / /
thugs rje shas ches nang gi mun sol gang phyir khyod kyi bstod pa tsam zhig kyang / /
don yod 'gro ba dag na skye dgu rnams kyi bde legs gnas ni gcig pu lags par khums / /
khyod kyi yon tan tshogs kyi cha tsam bstod nas bdag gis 'di tsam zhes bya ma nges pa'i / /
bsod nams bkra shis 'dod pa'i 'bras bu mngar ba ro myang ma grol bar du longs spyad pa / /
gang thob de yis 'jig rten 'di ni 'phags pa 'jig rten dbang phyug zhabs mthil bkra shis kyi / /
bde legs rtags can bde gshegs sras po'i grong khyer bde ba can zhes bya der myur 'gro shog /
rje btsun 'phags ma sgrol ma'i bstod pa'i me tog phreng ba 'dzin pa zhes bya ba slob dpon chen po thams cad mkhyen pa'i bshes gnyen zhes bya ba byang chub sems dpa'i spyod pa rtse gcig tu byed pas mdzad pa rdzogs so // //
rgya gar gyi mkhan po ka na ka warmA dang /
bod kyi lo tsA ba pa tshab nyi ma grags kyis bsgyur ba las /
slad kyis paN+Di ta chen po ma Ni ka shrI dz+nyA na'i zhal snga nas dang /
chag lo tsA ba shAkya'i dge slong chos rje dpal gyis cung zad bcos te dag par byas so // //
