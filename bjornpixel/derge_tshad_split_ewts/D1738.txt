@ / /
sgrol ma'i nang gi gtor chog bzhugs / @## / /
rje btsun ma sgrol ma la phyag 'tshal lo / /
gtor ma gtong bar 'dod pa yis / /
mtshan ldan bkra shis snod du ni / /
sha dang bdud rtsi sna lnga dang / /
khrag dang chang sna tshogs kyis dgang / /
rlung dang sgyed pu me yis bskol / /
sku gsung thugs sngags sbyangs nas ni / /
rang mdun 'khor lo mchod nas ni / /
sngags kyis btab la 'dod gsol gdab / /
bshags dang dge ba'i rtsa ba bsngo / /
na maHsarba bud+d+ha bo d+hi satwA na / /
he he b+ha ga ba ti /
ma hA satwa sarba bud+d+ha /
a ba lo ki ti /
ma bi laM pa tA ra e ka dzA Ti /
i daM ba liM gr-ih+NA pa ya hUM /
sarba bi sa re swA hA /
hUM pad+ma rigs kyi lha tshogs dang / /
thugs rje chen po spyan ras gzigs / /
rje btsun sgrol ma ral gcig ma / /
mchod pa dam pa 'bul ba ni / /
dkar mo dang ni stobs chen mo / /
rtsub mo dang ni rlag byed ma / /
nag mo mtshan mo nag mo dang / /
srung ba mo dang sbed byed ma / /
tshangs mo dang ni rig byed ma / /
gsang ba mo dang bkra shis ma / /
ri khrod ma dang rnal 'byor ma / /
grub ma gtum ma bdud rtsi ma / /
bsod nams gter dang mthar byed ma / /
drag mo brtul zhugs chen mo dang / /
phan mdzad ma dang skyabs byed ma / /
don grub dang ni nor ster ma / /
ral pa gcig ma 'khor dang bcas / /
dur khrod brgyad kyi mkha' 'gro ma / /
ma mo mkha' 'gro ma lus dang / /
lha dang lha min thams cad rnams / /
mchod sbyin gtor ma 'di bsnams la / /
bdag la dngos grub gsol 'debs pas / /
zang zing lo tog 'bras bu rnams / /
rin po che ni sna tshogs kyi / /
dud 'gro rkang 'gros mi nor phyugs / /
ro brgya'i zas dang sna tshogs zas / /
btung ba kha mngar chang sna tshogs / /
gos bzang srab 'jam sna tshogs dang / /
cang shes glang chen 'dod 'jo'i ba / /
zhing dang khang bzangs 'dod 'jo bar / /
'jigs pa brgyad dang bral bar mdzod / /
bcud len tshe ring nad med mdzod / /
phyogs skyong sde brgyad tshogs rnams dang / /
'chi bdag bdud las rgyal bar mdzod / /
ral gri mig sman bum pa bzang / /
rkang mgyogs gter dang longs spyod dang / /
blo rno shes rab tshigs bshad dang / /
snyan dngags ma thos chos shes shog /
rgyal rigs la sogs rigs bzhi rnams / /
'gro ba dbang du 'du bar shog /
rigs drug ngan song lcags grol shog /
gnod dang bdud rnams bar chod zhi / /
tshe dang stobs dang 'khor rgyas shing / /
tshe dang chos dang bstan pa dang / /
bla ma'i sku dgra skad cig sgrol / /
rtag tu gar skyes gar gnas kyang / /
gsang sngags lam dang mi 'bral zhing / /
chos kyi 'khor lo longs spyod shog /
mdor na rang la ci 'dod pa / /
bsam pa yid bzhin 'grub pa dang / /
mi 'dod thams cad myur bral nas / /
sems can kun gyi don grub shog /
thugs rje chen po spyan ras gzigs / /
rje btsun sgrol ma'i zhal mthong shog /
ral pa gcig pa'i dngos grub gnyis / /
bsams shing bsgrub pas myur thob shog /
rje btsun sgrol ma'i nang gi gtor ma'i cho ga /
slob dpon tsan+d+ra go mis mdzad pa rdzogs so // //
yul bal po rdzong du bsgyur ba'o //
