@# / /
byas pa zhes bya ba /
slob dpon 'phags pa klu sgrub kyis mdzad pa rdzogs so // //
lo ts+tsha ba gzhon nu mchog dang /
snyan dar ma grags dang khu'i 'gyur dag las don dang tshig bzang du bris pa'o //
[ ]@# / /
rtsod pa bzlog pa'i tshig le'ur byas pa zhes bya ba / @# / /
rgya gar skad du /
bi gra ha bya brta ni kA ri kA nA ma /
bod skad du /
rtsod pa bzlog pa'i tshig le'ur byas pa zhes bya ba /
'jam dpal gzhon nur gyur pa la phyag 'tshal lo / /
gal te dngos po thams cad kyi / /
rang bzhin kun la yod min na / /
khyod kyi tshig kyang rang bzhin med / /
rang bzhin bzlog par mi nus so / /
'on te tshig de rang bzhin bcas / /
khyod kyi dam bca' snga ma nyams / /
mi 'dra nyid de de yin na / /
khyad par gtan tshigs brjod par gyis / /
de sgra ma 'byin lta bu'o zhes / /
khyod blo sems na de mi 'thad / /
'di la sgra ni yod pa yis / /
'byung bar 'gyur ba de bzlog yin / /
'gog pa'i 'gog pa'ang de lta zhes / /
'dod na de yang bzang min te / /
khyod kyi dam bca'i mtshan nyid las / /
de ltar skyon yod nged la med / /
re zhig gal te mngon sum gyis / /
dngos rnams dmigs nas zlog byed pa / /
gang gis dngos rnams dmigs 'gyur pa / /
mngon sum de ni med pa yin / /
rjes dpag lung dang dper 'jal dang / /
rjes dpag lung gis bsgrub bya dang / /
dpes bsgrub bya ba'i don gang yin / /
mngon sum gyis ni lan btab po / /
skye bo chos kyi gnas skabs mkhas / /
dge ba dag gi chos rnams la / /
dge ba'i rang bzhin yin par ni / /
sems shing lhag ma rnams la yang / /
gang dag nges par 'byin pa'i chos / /
chos kyi gnas skabs gsungs de rnams / /
nges par 'byin pa'i rang bzhin nyid / /
rang bzhin nges 'byin min la sogs / /
gal te chos rnams rang bzhin med / /
rang bzhin med ces bya ba yin / /
ming yang de bzhin med 'gyur zhing / /
gzhi med ming ni med phyir ro / /
'on te rang bzhin yod mod kyi / /
de ni chos rnams la med na / /
de phyir chos rnams spangs pa yi / /
rang bzhin gang de bstan par rigs / /
gang phyir khyim na bum pa med / /
ces bya'i 'gog pa yod nyid la / /
mthong ba de phyir khyod kyi yang / /
'gog 'di yod la rang bzhin yin / /
ci ste rang bzhin de med na / /
khyod kyi tshig 'dis ci zhig dgag /
tshig med par yang med pa yi / /
'gog pa rab tu grub pa yin / /
byis pa rnams kyis smig rgyu la / /
ji ltar chu zhes log 'dzin ltar / /
de bzhin khyod kyis yod min la / /
log par 'dzin pa 'gog byed na / /
de lta na ni 'dzin pa dang / /
gzung dang de yi 'dzin po dang / /
'gog dang 'gog bya 'gog pa po / /
de drug yod pa ma yin nam / /
ci ste 'dzin pa yod min zhing / /
gzung med 'dzin pa po med na / /
'o na 'gog dang dgag bya dang / /
'gog pa po yang yod ma yin / /
gal te 'gog dang dgag bya dang / /
'gog pa po yang yod min na / /
dngos po kun dang de rnams kyi / /
rang bzhin nyid kyang grub pa yin / /
khyed la gtan tshigs mi 'grub ste / /
rang bzhin med phyir khyod kyi rtags / /
gal te yod de khyod don de / /
gtan tshigs med phyir 'grub mi 'thad / /
khyod la gtan tshigs med par yang / /
rang bzhin bzlog pa grub yin na / /
nga la'ang gtan tshigs med par ni / /
rang bzhin yod pa nyid du 'grub / /
ci ste gtan tshigs yod na dngos / /
rang bzhin med ces bya mi 'thad / /
srid na rang bzhin med pa yi / /
dngos 'ga' yod pa ma yin no / /
gang la rang bzhin yod min pa'i / /
'gog pa gal te snga 'gyur zhing / /
dgag bya phyi zhes 'thad min la / /
phyis dang cig car yang mi 'thad / /
gal te nga'i tshig rgyu rkyen dang / /
tshogs dang so so la yang med / /
'o na dngos rnams stong grub ste / /
rang bzhin med pa nyid phyir ro / /
rten rnams 'byung ba'i dngos rnams gang / /
de ni stong nyid ces brjod de / /
gang zhig rten nas 'byung ba de / /
rang bzhin med pa nyid yin no / /
sprul pa yis ni sprul pa dang / /
sgyu ma yis ni skyes bu yi / /
sgyu mas phyung la 'gog byed ltar / /
'gog pa 'di yang de bzhin 'gyur / /
nga yi tshig de rang bzhin med / /
de phyir nga yi phyogs mnyam la / /
mi 'dra nyid kyang med pas na / /
gtan tshigs khyad par brjod mi bya / /
sgra ma 'byin bya bzhin zhe na / /
khyod kyis gang brtsams dpe 'di min / /
de ni sgra yis sgra bzlog la / /
'dir ni de lta ma yin no / /
gal te rang bzhin med nyid kyis / /
ci ste rang bzhin med pa bzlog /
rang bzhin med pa nyid log na / /
rang bzhin nyid du rab 'grub 'gyur / /
yang na kha cig sprul pa yi / /
bud med la ni bud med snyam / /
log 'dzin 'byung la sprul pa yis / /
'gog byed de ni de lta yin / /
yang na rtags 'di bsgrub bya dang / /
mtshungs te gang phyir sgra yod min / /
tha snyad khas ni ma blangs par / /
nged cag 'chad par mi byed do / /
gal te ngas dam bcas 'ga' yod / /
des na nga la skyon de yod / /
nga la dam bca' med pas na / /
nga la skyon med kho na yin / /
gal te mngon sum la sogs pa'i / /
don gyis 'ga' zhig dmigs na ni / /
bsgrub pa'am bzlog par bya na de / /
med phyir nga la klan ka med / /
gal te khyod kyi don de rnams / /
tshad ma nyid kyis rab bsgrubs na / /
khyod kyis tshad ma de rnams kyang / /
ji ltar rab tu 'grub pa smros / /
gal te tshad ma gzhan rnams kyis / /
grub bo snyam na thug pa med / /
de yang dang po 'grub min la / /
bar ma yin zhing tha ma'ang min / /
'on te tshad ma med par yang / /
de rnams grub na smra ba nyams / /
mi 'dra nyid de de yin na / /
gtan tshigs khyad par smra bar gyis / /
ji ltar me yis gzhan bdag nyid / /
gsal byed de bzhin rang bdag ltar / /
de bzhin tshad ma rnams kyang ni / /
rang bzhin bdag nyid sgrub ce na / /
smras pa de ni mi mthun te / /
mun khung nang gi bum pa bzhin / /
de la mi dmigs ma mthong bas / /
me ni rang nyid gsal byed min / /
gal te khyed kyi tshig gis ni / /
me yis rang bdag gsal byed na / /
'o na me yis gzhan bzhin du / /
rang nyid sreg pa'ang byed par 'gyur / /
gal te khyod kyi tshig gis ni / /
me yis rang gzhan gsal byed na / /
me bzhin du ni mun pa yang / /
rang gzhan bdag nyid sgrib par 'gyur / /
'bar byed dang ni gang gzhan na / /
me 'dug pa na mun pa med / /
gsal byed de ni mun sel na / /
ji ltar gsal bar byed pa yin / /
me 'byung nyid na gsal byed pa / /
yang dag min par smra ba ste / /
me 'byung nyid na mun pa dang / /
phrad pa med pa kho na yin / /
yang na me dang ma phrad kyang / /
mun pa sel bar byed na ni / /
'di na yod pa gang yin pas / /
'jig rten kun gyi mun sel 'gyur / /
gal te rang las tshad ma grub / /
gzhal bya rnams la ma ltos par / /
khyod kyi tshad ma grub 'gyur 'di / /
rang grub gzhan la ltos ma yin / /
gal te gzhal bya'i don rnams la / /
ma ltos khyod kyi tshad ma grub / /
de ltar tshad ma 'di rnams ni / /
gang gi'ang yin par mi 'gyur ro / /
'on te ltos nas de rnams 'grub / /
'dod na de la skyon cir 'gyur / /
ma grub gzhan la mi ltos pas / /
grub pa sgrub par byed pa yin / /
gal te yong ye gzhal bya la / /
ltos nas tshad ma 'grub yin na / /
tshad ma rnams la ma ltos par / /
gzhal bar bya ba 'grub par 'gyur / /
gal te tshad ma rnams la ni / /
ma ltos par yang gzhal bya 'grub / /
gang phyir de dag de 'grub na / /
khyod kyi tshad ma 'grub pas ci / /
ci ste khyod kyi tshad ma rnams / /
gzhal bya rnams la ltos nas 'grub / /
de ltar khyod kyi tshad ma dang / /
gzhal bya nges par ldog par 'gyur / /
'on te khyod kyis tshad grub pas / /
gzhal bar bya ba 'grub 'gyur la / /
gzhal bya grub pas tshad bsgrubs na / /
khyod kyis gnyis ka'ang 'grub mi 'gyur / /
gal te tshad ma gzhal bya 'grub / /
gzhal bya de dag rnams kyis kyang / /
de dag bsgrub par bya yin na / /
de dag ji ltar bsgrub par 'gyur / /
gal te gzhal byas tshad ma grub / /
tshad ma de dag rnams kyis kyang / /
de dag bsgrub par bya yin na / /
de dag ji ltar bsgrub par 'gyur / /
gal te pha yis bu bskyed bya / /
gal te bu de nyid kyis kyang / /
ci ste pha de bskyed bya na / /
des na gang gis gang bskyed smros / /
de dag gnyis ka'ang pha dang bu'i / /
mtshan nyid 'dzin pas de yi phyir / /
de la kho bo the tshom gyur / /
de las pha gang bu gang smros / /
tshad ma rnams ni rang nyid kyis / /
'grub min phan tshun gyis min pa'am / /
tshad ma gzhan gyis ma yin la / /
gzhal byas ma yin rgyu med min / /
chos kyi gnas skabs rab mkhas pa / /
dge ba yis ni chos rnams kyi / /
dge ba'i chos rnams rang bzhin gang / /
de ltar rab phye brjod bya yin / /
gal te dge ba'i chos rnams kyi / /
rang bzhin 'ga' zhig brten skye ba / /
de ni gzhan don de lta na / /
rang gi ngo bor ji ltar 'gyur / /
'on te dge ba'i chos rnams kyis / /
rang gi ngo bo de 'ga' la'ang / /
ma brten skye na de lta na'ang / /
tshangs par spyod pa gnas mi 'gyur / /
rgyu mi ldan pa rtag pa'i phyir / /
chos rnams thams cad rtag par 'gyur / /
chos dang chos ma yin med cing / /
'jig rten pa yi tha snyad med / /
mi dge ba dang lung ma bstan / /
nges 'byin sogs la'ang skyon de bzhin / /
de bas khyod kyi 'dus byas kun / /
'dus ma byas pa nyid du 'gyur / /
gang zhig rang bzhin bcas pa zhes / /
mi de yod par smra ba la / /
de ltar khyod kyis lan btab kyi / /
nga yi ming yod mi smra 'o / /
ming med ces bya gang yin 'di / /
ci de yod pa'am med pa yin / /
gal te yod dam med kyang rung / /
khyod kyis smras pa'ang gnyis ka'ang nyams / /
dngos po dag ni thams cad kyi / /
stong pa nyid ni sngar bstan pas / /
de phyir dam bcas med par yang / /
klan ka gang yin de tshol byed / /
'on te rang bzhin zhig yod la / /
de ni chos la med do zhes / /
dogs 'di rigs pa ma yin mod / /
dogs pa de ni khyod kyis byas / /
gal te yod nyid 'gog yin na / /
'o na stong nyid rab 'grub ste / /
dngos rnams rang bzhin med nyid la / /
khyod ni 'gog par byed pas so / /
stong nyid gang la khyod 'gog pa'i / /
stong nyid de yang med yin na / /
'o na yod pa 'gog yin zhes / /
smras pa de nyams ma yin nam / /
dgag bya ci yang med pas na / /
nga ni ci yang mi 'gog go /
de phyir 'gog pa byed do zhes / /
yang dag min te khyod kyis smras / /
tshig med par yang med pa yi / /
'gog tshig mi 'grub min zhe na / /
de la tshig ni med ces par / /
go bar byed kyi skye sel min / /
smig rgyu dpe la khyod kyis kyang / /
rtsod pa chen po smras pa gang / /
de yang ci nas dpe de 'thad / /
gtan la dbab pa mnyan par gyis / /
gal te 'dzin de rang bzhin yod / /
brten nas 'byung bar mi 'gyur ro / /
'dzin pa gang zhig brten 'byung ba / /
de nyid stong nyid ma yin nam / /
gal te 'dzin pa rang bzhin yod / /
'dzin pa de la su yis bzlog /
lhag ma rnams la'ang tshul de bzhin / /
de phyir klan ka de med do / /
smig rgyu'i dpes bzlog bsgrub pa'i tshe / /
sngar smras gang yin de dang ni / /
snga mas gtan tshigs med pa yi / /
lan btab gyur te mtshungs phyir ro / /
dus gsum gtan tshigs gang yin sngar / /
lan btab nyid du mtshungs phyir ro / /
dus gsum ched kyi gtan tshigs ni / /
stong nyid smra ba rnams la rung / /
gang la stong pa nyid srid pa / /
de la don rnams thams cad srid / /
gang la stong nyid mi srid pa / /
de la ci yang mi srid do / /
gang zhig stong dang rten 'byung dag /
dbu ma'i lam du don gcig par / /
gsung mchog mtshungs pa med pa yi / /
sangs rgyas de la phyag 'tshal lo / /
rtsod pa bzlog pa'i tshig le'ur byas pa zhes bya ba /
slob dpon 'phags pa klu sgrub kyi zhal snga nas mdzad pa rdzogs so // //
rgya gar gyi mkhan po dz+nyA na gar+b+ha dang /
bod kyi lo ts+tsha ba ka ba dpal brtsegs kyis bsgyur ba la /
slad kyis kha che'i paN+Di ta dza ya a nan+ta dang /
lots+tsha ba khu mdo sde dpal gyis bsgyur ba'o // //
