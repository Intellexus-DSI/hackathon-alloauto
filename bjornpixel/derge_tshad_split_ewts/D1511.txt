@## / /
rgya gar skad du / /
shrI sam+ba ra maN+Da la bi d+hiH /
bod skad du /
dpal bde mchog gi dkyil 'khor gyi cho ga /
dpal 'khor lo bde mchog la phyag 'tshal lo / /
nam mkha' las rgyas mkha' 'gro ma'i / /
'khor lo sdom pa la btud nas / /
de yi dkyil 'khor sogs cho ga /
bla ma las rnyed bri bar bya / /
de la /
slob dpon g.yon na kha T+wAM ga /
hUM sgrogs g.yas na Da ma ru / /
yang dag ye shes rgyud shes shing / /
he ru ka dpal gsang sngags zhes / /
khro med gtsang sbra brtson 'grus ldan / /
sbyor shes ye shes pha rol son / /
mgo skyes la ni thod pas brgyan / /
thal ba yis ni lus la byugs / /
zhes pa dang /
gsang ba rab tu bstan pa las kyang /
bla ma rnam pa gnyis rab bshad / /
rgyu thob pa dang 'bras bu 'char / /
rgyu yi tshul gyis mdor ston cing / /
'bras bu'i tshul du rgyas par 'chad / /
mdor bstan lus ngag ngo bo ste / /
rgyas par 'chad pa sems nyid do / /
dkyil 'khor slob dpon tshul gyis ni / /
phyi rol dang ni nang du gnas / /
'di ni sems can thams cad kyi / /
bla ma bla med rnam pa gnyis / /
longs spyod grol ba'i 'bras ster ba / /
rab tu 'bad de mchod par bya / /
zhes gsungs pa ni slob dpon gyi mtshan nyid do / /
dung dang /
'dab ma'i kong bu dang /
zangs la sogs pa las byas pa'i zhabs bsil dang bsang gtor dang /
zhal bsil dang /
mchod yon gyi snod rnams su nas dang 'o ma dang /
me tog dkar po dang /
rtswa ku sha dang /
til dang /
bdud rtsi lnga la sogs pa blugs te yi ge gsum dang rang gi bdag po dang las thams cad pa'i sngags kyis brgya rtsa brgyad dang lan bdun du bsngags la /
snod de gsum rang gi g.yon du man ji'i steng du bzhag cing /
de'i mdun du yang bzed zhal gsum man ji'i steng du'o / /
de la zhabs bsil gyi snod kyi chu g.yas pa'i khu tshur gyis mthe bo dang mdzub mo'i skam pas me tog bzung la rol pas sor mo rnams bskor zhing mdzub mo la sogs pa'i sor mo rnams rim gyis brkyang ste /
oM AH hr-I pra ba ra sa ta kA raM pA d+yaM pra tIts+tsha hUM swA hA /
zhes pa gsum gyis bzed zhal dbul lo / /
mchod pa bya ba'i zhabs gnyis la bsams nas so / /
snod gnyis pa'i chu g.yas na gnas pa'i ku sha'i chun po'i rtse mos blangs nas bzed zhal gzhan du mchod bya'i sku la bsang gtor bya'o / /
de nyid kyi chu g.yas pa'i khu tshur gyis mthe bo dang mdzub mo'i skam pas me tog bzung la de'i bzed zhal du kha thur du bstan pa'i khu tshur gyis zhabs bsil pa'i ched du mchod bya'i phyag tu mthe chung la sogs pa rim gyis brkyang zhing lan gsum du dbul lo / /
snod gsum pa'i chu la sogs pa snyim pas bzung ste rdo rje thal mo phye bas bzed zhal gyi snod gsum par mchod yon lan gsum mo / /
de thams cad sngags de nyid kyis te 'on kyang pA d+yaM gi gnas su prok+Sha NaM dang /
Any+tsa ma naM dang /
ar+g+haM zhes brjod do / /
me tog dbu la'o / /
bdug spos dang /
mar me dang /
mchod yon ni mdun du'o / /
zhal zas phyag tu'o / /
dri ni mchod bya'i thugs kar bsam par bya'o / /
'di ni cho ga thams cad du mchod yon la sogs pa'i cho ga'o / /
thams cad mkhyen pa'i lam shes pas / /
sngon du bsnyen pa tshogs sogs cing / /
bgegs ni rnam par nyams byed bya / /
dngos grub bsnyen pa med na min / /
de phyir rim gnyis de nyid rig /
dben par yang dag gnas nas ni / /
bde mchog 'khor lo bsgom par bya / /
skyo na de yi gsang sngags bzlas / /
'khor lo'i bdag po'i bzlas pa 'bum / /
yang na rang gi lha yi 'bum / /
dkyil 'khor pa yi khri yin te / /
'di ni sngon du bsnyen par brjod / /
rim pa gnyis kyi rnal 'byor ni / /
lU yi pa'i mngon par rtogs pa la sogs par shes par bya'o / /
'di ni sngon du bsnyen pa'o / /
dkyil 'khor la sogs pa'i bya ba ni rgyal dang /
nag pa dang /
bra nye dang /
bya dbo'i zla ba ma gtogs pa'i zla ba rnams dang /
tshes gnyis pa dang /
gsum pa dang /
lnga pa dang /
bdun pa dang /
bcu pa dang /
bcu gsum pa dang /
nya dang /
gza' zla ba dang /
lhag pa dang /
phur bu dang /
ba ba sangs rnams su'o / /
snar ma la nor ro / /
mgo la zhi ba'o / /
lag la skal ba bzang po'o / /
rgyal la rgyal ba'o / /
dbo la 'khor 'phel lo / /
me bzhi la dngos grub po / /
lha mtshams la 'dod pa'o / /
snron la bde ba'o / /
snrubs dang gro bzhin la lung la mkhas par 'gyur ro / /
chu stod chu smad la bu 'phel lo / /
khrums stod khrums smad dag la bu mo 'phel lo / /
zhi ba'i gza' la brten pa'i dus sbyor dang rnam par sel ba dang / /
shin tu skrag pa dang /
zug rngu dang /
'bras dang /
bya ba grub dang /
rdo rje dang /
kun ltung ba dang /
yongs bsnun dang /
sha khon 'dzin pa ma gtogs pa'i sbyor ba dang /
'jug phod dang bral ba'i byed pa rnams la ste /
de ni gzhan gyi 'dod pa'o / /
rang gi bzhed pa ni /
dbyar dus rab gnas grub pa'o / /
ston ni bde ba ster bar 'gyur / /
dgun stod ye shes 'phel ba ster / /
dgun smad dbang phyug thams cad 'byung / /
dpyid ka dpal ni rab tu sbyin / /
sos kar rgyal dang zhi ba ster / /
rab gnas dus ni thams cad du / /
sangs rgyas bzhugs su 'jug par bzhed / /
ces pa dang /
mkha' 'gro ma rdo rje gur las kyang /
gtsug tor rtag tu sbyin par bya / /
rtag tu sbyin sreg byed du gzhug /
rtag tu dkyil 'khor bri bar bya / /
rtag tu sangs rgyas rab gnas bya / /
zin pa'i de ma thag pa ru / /
rab tu gnas pa mchog tu 'gyur / /
'khor los sgyur ba'i rgyal po yi / /
dbang phyug thob par the tshom med / /
de la gza' dang rgyu skar med / /
bgegs dang log par 'dren pa'ang med / /
cung zad yid la gang 'dod pa / /
skye nas skye bar 'grub par 'gyur / /
zhes pa ni dus kyi nges pa'o / /
de nas slob dpon khrus byas te lha mchod pa dang gtor ma byas la gos gtsang ma rgyan legs par bgos pa'i bdag nyid kyis phyi dro'i dus su sa dang lci bas dkyil 'khor nye bar byugs la /
pus mo g.yas pa sa la btsugs te thal mo sbyar la /
phyogs bcu na gnas pa'i sangs rgyas dang byang chub sems dpa' dang 'jig rten skyong ba rnams las sa bslang bar bya ste /
khams 'di na ni mgon gang dag /
chen pos mchod pa bzhugs rnams dang / /
lha dang klu dang gnod sbyin dang / /
dri za dang ni lha min sogs / /
sems can kun don bsgrub bya'i phyir / /
de dang de la gsol bar bgyi / /
gal te khyed kyis gnang ba na / /
bgyi ste gzhan du ma yin no / /
rmi lam la sogs mtshan ma yis / /
sa bzang 'di ni bdag la gsol / /
zhes lan gsum brjod par bya'o / /
de'i rjes su 'jig rten dbang phyug gi mdun du mchod pa byas la / /
oM mu tsi li swA hA /
oM mo ha ni swA hA /
oM da ta li swA hA /
zhes bya ba'i rmi lam brtag pa 'dis lag pa g.yon pas kha la lan nyi shu rtsa gcig bsngags la mgo lhor bstan zhing shar du kha bltas la gtsang sbras nyal lo / /
rmi lam ngan na las thams cad pa bzlas pa dang /
stong pa nyid kyi ting nge 'dzin gyis bgegs bzlog nas lhas gnang ba'am ma bkag pa'i sa la cho ga bya ste /
'on kyang srid na grong rdal dang /
grong khyer dang /
skyed mos tshal dang /
gtsug lag khang la sogs pa'i dbang ldan kho nar dang /
med na gang du yi rang bar ro / /
lha khang mchod rten khang bzangs khang brtsegs dang / /
rab gnas dkyil 'khor la sogs byed 'dod pas / /
'dir ni sa yi lto 'phye brtag bya ste / /
sa gzhi gang yin de ni gru bzhir bya / /
zla ba gsum gyi nyin mo'i grangs kyis 'dir / /
phyogs ni so sor sa de rnam par dbye / /
dbang ldan nas ni me yi mtshams kyi bar / /
shar gyi sa de dgu bcur rnam par dbye / /
me nas bden bral mtshams kyi bar dang ni / /
bden bral nas ni rlung gi mtshams bar dang / /
rlung nas 'byung po'i bdag po'i mtshams kyi bar / /
de bzhin kho nar dgu bcur rnam dbye bya / /
ston zla ra ba 'bring dang tha ma'i bar / /
dbang ldan mtshams la sogs par mgo bo gnas / /
bden bral mtshams la sogs par mjug ma'i cha / /
gsang ba'i gnas ni sa yi dbus su gzhag /
lte ba'i 'og gi cha ni lto 'phye'i lus / /
steng cha gdengs ka dang ldan mi yi gzugs / /
lhor blta lag pa g.yon pa rna bar gzhag /
g.yas pa rin chen thogs pas dkur bkab nas / /
sa yi cha dgu khyab par nyal nas gnas / /
klu yi rgyal po lus tshad mtho bcu'o / /
shar dang nub kyi mtha' mar gnas na yang / /
sa yi dum bu de ni 'jal ba ltar / /
nyi ma'i bgrod pas tshes gcig la sogs par / /
nyin zhag re re zhing ni cha re rer / /
ji ltar rigs pas shar gyi cha ru rgyu / /
lho dang nub dang byang du'ang de bzhin no / /
dgun zla ra ba 'bring dang tha ma yi / /
dkar phyogs la sogs nub tu kha mig blta / /
me yi mtshams su yan lag mchog bstan te / /
rlung gi mtshams la sogs par mjug ma gnas / /
dpyid zla ra ba 'bring dang tha ma de'i / /
gnod sbyin bdag phyogs kha dang mig gis blta / /
bden bral mtshams la sogs par mgo bo gnas / /
dbang ldan mtshams la sogs par mjug ma'i cha / /
dbyar zla ra ba 'bring dang tha ma ru / /
shar phyogs su ni kha dang mig gis blta / /
rlung gi mtshams la sogs par mgo bo gnas / /
me yi mtshams la sogs par mjug ma'i cha / /
lo gcig na ni sa gzhi mtha' dag tu / /
'khor gcig gis ni 'bad pas kun du khyab / /
lto 'phye'i rgyal po'i rgyu ba'i dbye ba ni / /
zla ba re re'i bye brag shes nas su / /
mtha' yas bdag nyid dkar po mdzes pa'i sku / /
mjug ma la sogs rim gyis bsams nas su / /
de yi lus la klu yi bdag po brgyad / /
'o ma la sogs nye bar spyod mas mchod / /
mjug ma'i rtse mor rigs ldan shin tu sngo / /
gsang gnas dUr ba ltar ljang stobs kyi rgyu / /
lte bar dung skyong pad+ma'i rtsa ba bzhin / /
dpung par pad+ma chen po gser dang mtshungs / /
nor rgyas snying gar gnas pa ljang gu ste / /
'jog po zhes bya dmar po mgrin par gnas / /
rna bar pad+ma dkar po 'od zer can / /
spyi bo ru ni mtha' yas sngon po gnas / /
mi ni bgegs mthar byed kyi rnam par bsgom / /
dpa' bo'i lag pa tog tse rdo rjes mtshan / /
lag pa g.yon pa 'og tu byas nas bzung / /
de yis bdud kyi tshogs ni skrag cing bzlog /
shar dang byang gi phyogs su kha bltas pas / /
tog tse kham bzhi brgyab pas blangs pa'i sa / /
zhi ba'i sems kyis gtor ma'i nang du ni / /
gzhag pa'am me mtshams la sogs phyi rol dor / /
'bad pas de yi kham lnga pa yis / /
sa gzhi'i dbus su legs pa'i yid kyis dgram / /
kham lnga pa der las min du ma yin / /
phyogs dang mtshams su kun nas brko bar bya / /
shar nas cha ni nyi shu rtsa gcig dor / /
byang nas phyed dang bcu bzhi'i cha dor bas / /
shar nub cha dgu lho byang phyed dang lnga / /
'di ni mchan gyi mdun du thog mar brko / /
de yis chos nor 'dod don 'phel zhing 'grub / /
gal te lto 'phye'i rgyal po gnas pa yi / /
cha dgu'i sa yi cha la brkos na ni / /
pha ma bu dang bu mo spun chung ma / /
mna' ma rang gi skye bo mdza' bshes 'chi / /
gal te rgyab tu brkos na rang 'chi zhing / /
yang na rang gnas nas 'pho nor brlag 'gyur / /
mjug mar glang chen rta dang me ha ra / /
ba lang 'chi zhing stobs kyang nyams par 'gyur / /
gal te kham lnga'i nang du shing dang sgra / /
grog mkhar skra sen thal bas gnod pa 'byung / /
rdo bas rlung gis 'jig pa phub ma dang / /
mgal dum gyis rims rus pas zug zer ro / /
de'i don du thig 'debs pa na mtshan ma shes par bya ste /
thig skud chad na slob dpon 'chi'o / /
khyi dang /
ce spyang dang /
bya rgod dang bya kA ka sgra sgrogs na yon bdag go / /
byi las thig skud la 'gom na de'i 'am bong bu'i rus pa yod do / /
bong bus 'gom na de nyid kyi'o / /
khyis de nyid kyi'o / /
ra lug gis ni de dag gi'o / /
rta yis ni de'i rus pa'o / /
glang po ches ni de'i 'am rnga mo'i'o / /
ma he'am sha bas ni ce spyang gi'o / /
dom gyis ni de'i rus pa'o / /
phag gis ni stag gi'o / /
stag gis ni glang po che'i'o / /
byi bas ni de'i'o / /
sbrul gyis ni de'i'o / /
rus sbal gyis ni de'i rus pa'o / /
gal te slob dpon dang /
bzo bo dang /
yon bdag dang /
de'i las mi'i nang nas gang rung mgo bo la 'phrug na mi gang gi 'og nas sel yod do / /
smin ma la reg na gser ram dol gong khru gsum gyi 'og na'o / /
mig la reg na de tsam gyi 'og na mu tig go / /
kha la reg na skra'am dol gong sum mdo'i 'og tsam na'o / /
so la reg na khru gsum gyi 'og na so'o / /
rna ba la 'phrug na de man chad kyi 'og na gser ram dngul lam byi ru'o / /
rke la reg na de tsam gyi 'og na mgul rgyan nam lcags sgrog gam dol gong ngam sol ba khru gsum gyi 'og na'o / /
phrag pa la reg na de tsam gyi 'og na de'i rgyan no / /
mchan khung la reg na de tsam gyi 'og na lcags so / /
lag pa g.yas pa la reg na dku'i 'og na rgyab kyi thod pa'am sa las byas pa'o / /
lag pa g.yon pa la reg na pus mo'i 'og na shing khri'i rkang pa'o / /
brang la reg na dku tsam gyi 'og na phyugs kyi rus pa'o / /
rgyab la reg na de tsam gyi 'og na de'i rus pa'o / /
dku la reg na khru gnyis kyi 'og na lcags kyi phur bu'o / /
rtags la reg na khru gang gi 'og na lcags gsum gyis sel lo / /
byin pa la reg na mtho gang gi 'og na byin pa'i rus pa'o / /
long bu la reg na sor mo bco brgyad kyi 'og na rta'i rmig pa'o / /
rkang pa la reg na mtho gang tsam gyi 'og na shing sA la ma la'i tsher ma'o / /
rkang pa'i mthe chung la reg na sor brgyad na 'khar ba'o / /
gang yang rung bas gang gi ming smos pa de'i der rus pa'o / /
gang du bas lci ba 'dor ba der gser ro / /
gzhon nu bshang ba btong dngul lo / /
sbal pa sgra sgrogs na chu'i 'jigs pa'o / /
ngang pa dang /
khu byug dang /
rma bya dang /
ngur ba dang /
glang sgra sgrogs na dge ba'o / /
'brug sgra sgrogs na nor 'ong ngo / /
dung dang bkra shis kyi glu dang /
byis pa sgra sgrogs na nor 'thob po / /
gdugs dang /
rgyal mtshan dang /
ba dan dang /
sha gsar pa dang /
zho dang /
'bar ba dang /
nya zung la sogs pa mthong na legs pa'o zhes pa sa brko ba'i cho ga'o / /
de nas rdo ba la sogs pa bsal nas sa de nyid kyis sam des mi ldang na gzhan gyi sa la yang dri bzangs kyi chus btab ste dong dgang bar bya'o / /
de la /
byang shar 'bab pas dngos grub ni / /
sngags pa rnams la rtag tu 'byung / /
dkyil mtho bas ni rgyal srid 'byung / /
rig pa 'dzin pa'i go 'phang yang / /
byang mtho bas ni 'chi bar 'gyur / /
yang na nor ni brlag par 'gyur / /
ji ltar bshad pa'i dma' ba ni / /
mtho na myur du rigs zad 'gyur / /
gal te sa yi dbus dma' na / /
sgrub pa po la gnod pa 'byung / /
dkyil 'khor yang / /
khru gang nas ni brtsams nas su / /
ji srid khru ni stong gi bar / /
zhes gsungs pas bum pa'i phreng bas bskor ba'i ched du ji srid 'dod pa'i tshad kyis gru bzhir byas la de'i steng du maN+Dal zlum po dpangs la khru phyed pa dbus cung zad mtho ba g.yas skor du 'bab pa dkar ba dbang ldan gyi phyogs dma' bar byas la hUM zhes pa dang /
dum skyes ma bzlas pa'i dri'i chus btab la btung bar bya'o / /
dkyil 'khor khang ba'i rtsa ba'i sgo yang dbang ldan kho nar bya'o / /
khang bzangs rdo steng ba lang lhas / /
drang srong gnas sogs chu bo'i 'gram / /
sngon du 'dus byas gnas dag tu'ang / /
ma brkos na yang dag pa yin / /
sa sel nyes pa thams cad ni / /
gal te dbyung bar ma nus na / /
lag pas reg nas sngags bzlas te / /
de nyid dag pa chen po yin / /
zhes pa dum skyes ma'i sngags kyis bgegs bskrad nas des bsngags pa'i yungs kar dang chu dang thal bas gtor ro / /
ba'i rnam pa lngas byugs la dri bzangs kyi chus gtor te /
oM b+hu khaM zhes pa 'dis nam mkhar bya'o / /
hUM laM hUM zhes pa 'dis rdo rje'i rang bzhin du bya'o / /
las thams cad pa bzlas pa'i rin po che dang sman dang /
'bru lnga dkyil 'khor gyi dbus kyi nang du bcug la dri bzangs kyi chus byugs te /
nam mkha' la gnas pa'i sa'i lha mo nang du bstims la 'gro ba stong pa nyid dang ro gcig par lhag par mos nas yi ge gsum gyi byin gyis brlab cing dril bu dkrol zhing yi ge brgya pa gdon no / /
de gsungs pa /
de la chu dang lci ba yis / /
dkyil 'khor sa ni nye bar byugs / /
dur khrod thal ba dang ldan pa / /
bdud rtsi lnga dang bcas pa yis / /
de nas sa ni nyer byugs nas / /
de la dkyil 'khor yang dag bri / /
zhes pa 'di ni sa sbyong ba'o / /
bde mchog mnyes par nus pa dang / /
sdom pa las gsungs bya bar ldan / /
phag mo la gus mnyes gshis pa / /
gtsang zhing brtson ldan bsod nams 'dod / /
dkyil 'khor bri ba'i pha rol son / /
chog shes slob mar 'os pa rnams / /
btus te sgo yi slob dpon bya / /
zhes gsungs pas dkyil 'khor gyi dbus su 'dug ste rdo rje dang dril bu bzung ste /
dkyil 'khor gyi 'khor lo'i rnal 'byor dang ldan pas srung ba'i 'khor lo la sogs pas bgegs bskrad nas spos phor thogs te hUM las skyes pa'i rdo rje'i ljags kyis /
ma lus phyogs na bzhugs pa yi / /
sangs rgyas bdag la dgongs su gsol / /
bdag ni che ge rdo rje 'dzin / /
'dir ni dkyil 'khor bri bar bya / /
sangs rgyas la sogs kun byon 'tshal / /
dngos grub 'dir ni yang dag stsol / /
zhes pas sangs rgyas la sogs pa la snyan gsan phab nas nam mkha' la gnas pa'i mkha' 'gro ma la sogs pa'i phyogs su gnas pa rdo rje dang dril bu thogs pa mkha' 'gro ma la sogs pa'i rnal 'byor can slob ma bzhi yis sam gcig gis kyang de dang der rim gyis song ste bla ma'i maN+Dal sngon du 'gro bas /
de bzhin gshegs pa kun zhi ba / /
de bzhin gshegs pa kun gyi gnas / /
chos kun mchog ni bdag med pa / /
dkyil 'khor mchog ni bstan du gsol / /
mtshan nyid thams cad yang dag rdzogs / /
mtshan min thams cad rnam par spangs / /
kun du bzang po sku yi mchog /
dkyil 'khor mchog ni bshad du gsol / /
zhi ba'i spyod mchog las byung ba / /
ye shes spyod pa rnam spyod mdzad / /
kun du bzang po gsung gi mchog /
dkyil 'khor mchog ni bshad du gsol / /
sems can kun gyi sems chen po / /
dag pa rang bzhin dri ma med / /
kun du bzang po thugs kyi mchog /
dkyil 'khor kha los sgyur bshad gsol / /
gsol 'debs pa med na bsam gtan gyis kyang bya'o / /
de nas spro ba la sogs pa byas nas bsgoms pa'i dkyil 'khor rdo rje khu tshur gnyis kyis mdzub mo gnyis brkyang la rtse mo sbyar ba kha 'og tu bstan nas spyi bor bzung zhing hUM badzrota tiSh+Thi zhes pas nam mkha' la bteg la skyil krung bshigs nas langs te kha lhor phyogs pas rkang pa mnyam par gnas pas spyi bor thal mo sbyar bas de bzhin gshegs pa rnams la phyag byas nas sems can ma rig pas long zhing bdud kyis byin gyis brlabs pa rnams mthong nas bdud bskrad par bya ste /
de gsungs pa /
dpal he ru ka dpal rnal 'byor che / /
bsgoms nas bdud ni brlag par bya / /
rab tu gdug pa'i tshogs ni bskrad / /
bgegs kyi dkyil 'khor gzhan yang ngo / /
'bar ba'i hUM las byung ba yi / /
rdo rje rkang pa'i 'og tu dgod / /
mig g.yas g.yon du ma Ta las / /
skyes pa'i nyi ma zla ba bsam / /
g.yon pas rdo rje dril bu blang / /
g.yas pa rdo rje yang dag ldan / /
sems can don brtson khros pa yis / /
blo dang ldan pas phyogs kun blta / /
de ru gnas pa'i gdug pa gang / /
bdud dang bgegs dang log 'dren rnams / /
de rnams bskrad par bya ched du / /
tshig ni 'di dag nye bar brjod / /
gnas kyi bdag po gang rung rnams / /
klu dang gnod sbyin dri za sogs / /
'byung po 'byung mo mkha' 'gro ma / /
sems can don du bya rtsom pas / /
shin tu myur bar song cig kye / /
khyed rnams kun nas phyir dengs shig /
dpal he ru ka'i bka' thos nas / /
myur ba nyid du phyir khyer cig /
gang zhig 'gro bar mi byed pa / /
de'i mgo bo bdag gi 'bar ba'i rdo rje yis /
kha T+wAM ga 'dis tshal pa brgyar dgas par bya'o / /
oM sum+b+ha ni sum+b+ha hUM hUM phaT /
oM gr-ih+Na gr-ih+Na hUM hUM phaT /
oM gr-ih+NA pa ya gr-ih+NA pa ya hUM hUM phaT /
oM A na ya ho b+ha ga wAn badzra hUM hUM phaT /
me yi mtshams nas brtsams nas su / /
g.yon du bskor bas brtson pa yis / /
dpa' bo chen po khro bos bskor / /
bskal pa'i me ni langs pa ltar / /
zhes gsungs pas pad kor bya zhing rdo rje bsor ba dang dril bu dkrol bas rdo rje'i 'gros kyis me mtshams su song la de nas brtsams te /
g.yon skor du slob ma dang bcas pas dkyil 'khor du rdo rje'i 'gros kyis gar bya'o / /
sgo re rer bdag gi g.yon du gnas pa'i slob ma'i dril bu'i nang du rdo rje gzhug cing de'i rdo rje yang rang gi dril bu'i nang du'o / /
de ltar mdun dang rgyab tu'o / /
'di ni de bzhin gshegs pa'i rgya / /
'di yang thabs ni yang dag 'byung / /
de dag rab tu sbyar ba yis / /
dngos grub thams cad yang dag 'byung / /
oM AHkha badzra d+h+r-i ka badzra hUM ka re Na hUM zhes brjod cing mig gis dbang gi lta stangs bzhin shar phyogs su dus mnyam por g.yas brkyang gis gnas pa dang /
slob mas kyang g.yas brkyang gis gnas pas brjod pa dang bcas pa'o / /
mya ngan khro ba snying stobs dang / /
de bzhin drag po'i bya ba gnyis / /
rang bzhin gyi ni ro 'di dag /
dang po'i zhal la gnas pa'o / /
mi sdug pa dang ngo mtshar gnyis / /
'jigs pa dang ni spro ba dag /
rang bzhin gyis gnas ro 'dir bcas / /
g.yon pa'i zhal nas gnas pa'i gsung / /
dgod pa dang ni dga' ba dang / /
le lo snyom dang sgeg pa dang / /
rang bzhin gyis gnas ro 'di dag /
nub kyi zhal la yang dag gnas / /
smon pa dang ni rmad byung gnyis / /
de bzhin dpa' bo'i dar dpyangs dang / /
dpa' ba dang ni 'jigs su rung / /
lho yi zhal la gnas pa'o / /
pad+ma rdo rje'i bar du ni / /
gang zhig sems ni yang dag gnas / /
zhi ba de nyid yang dag dag /
lhan cig skyes pa'i dga' ba'i gar / /
de nyid shes la gar dang 'dir / /
gar gyi yod chos the tshom med / /
'jig rten pa rnams dga' ba'i phyir / /
'jig rten chos zhen gar byed do / /
mgul rgyan la sogs pa'i stangs bstan par bya ste /
mgul rgyan stangs ni g.yon du ste / /
g.yas su de bzhin gdu bu'i stangs / /
rna rgyan rna bar rnam par dgod / /
gtsug gi nor bu de phyogs su / /
thal ba'i stangs ni g.yas su'o / /
zhes pa la sogs pa'o / /
gang ni zur mig cung blta zhing / /
he ru ka zhal 'o byed pa / /
phag mo yang ni gar byed de / /
kun+da zla ba'i mdog ltar tshems / /
dkar mo hUM sgrogs khro mo ni / /
bgegs ni thams cad nyams byed ma / /
lhan cig skyes pa'i dga' bas rol / /
sems can don la brtson par byed / /
de dang lhan cig dpa' bo che / /
'khor lo sa yi dbus su gnas / /
byed pa'i stangs la sogs pa'i sa / /
bgegs rnams thams cad skrod par byed / /
bdag nyid mkha' spyod gur byas nas / /
de ltar go cha'i go bgos te / /
lha rnams kyis kyang 'byed mi nus / /
hUM byung khro mo du ma yis / /
nam mkha'i dkyil 'khor bkab nas su / /
rdo rje'i lta bas blta bya zhing / /
sngags pas yi ge bdun pa brjod / /
'di ni sa yongs su gzung ba'o / /
dkyil 'khor gyi dbus su 'dug la dri'i maN+Dal byugs te baM las skyes pa'i sa'i lha mo rnam par bsgoms shing lag pa g.yas su zla ba la hUM gsum bsams nas sor mo'i rtse mo sa la lan gsum bsnun pa dang /
de'i sgra dang hUM yig gi 'od zer gyis bskul bas bzhengs pa'i ye shes sems dpa'i tshul dang gcig tu gyur pa ser mo zhi ba na bza' dkar po can rgyan dang bcas pa dgyes pa g.yon na gser gyi bum pa bzang po dang /
g.yas pas mi 'jigs pa sbyin pa la mdun du mchod yon la sogs pas mchod de lhag par mos pas /
skyob pa sangs rgyas thams cad kyi / /
spyod pa'i tshul dang khyad par dang / /
sa dang pha rol phyin rnams la / /
lha mo khyod ni dbang du gyur / /
skyob pa shAkya seng ge yis / /
ji ltar bdud kyi sde bcom pa / /
de ltar bdag gis bdud sde las / /
rgyal bar byas te dkyil 'khor bri / /
zhes pa lan gsum brjod nas lhag par gnas par bya'o / /
lha mos smras pa /
mgon po bdag gis ci zhig bya / /
rdo rje 'dzin bka' bdag la gsol / /
khyed kyi bkra shis don du ni / /
bdag gis bum pa 'dzin pa'o / /
lan gsum brjod pa tsam gyis ni / /
mnyes nas mdzes ma 'di skad brjod / /
mgon po khyed kyi shes mod kyi / /
bsod nams phung po dri med pa / /
nga ni khyed nyid la gzhol zhing / /
kun nas khyed kyi dpang du gnas / /
khyed kyis bka' ni gang stsal pa / /
de ni bdag gis byed par brtson / /
zhes brjod nas de nyid la thim par bsam mo / /
de nas rdo rje bsdams pa nang bcings nas / /
de yis sa ni mnan nas su / /
oM badzrI b+ha ba hUM zhes pas lan gsum mngon par bsngags te rdo rje bcings pa las 'thon pa'i 'bar ba'i hUM gi tshogs kyis sa 'og gi bar rdo rjer gyur par bsams la /
oM badzrI dr-i d+ha tiSh+Tha zhes pa lan gsum brjod pas byin gyis brlab bo / /
de nas sa gzhi rang dbang du 'gyur ro zhes pa nor 'dzin ma lhag par gnas pa'o / /
de nas phyi dro slob dpon khrus dang dri bzangs dang gos dmar po dang rgyan thams cad dang ldan pas /
oM badzra uSh+NI Sha hUM phaT /
ces pas /
lan bdun bsngags pa'i gos dmar po'i dbu rgyan can dkyil 'khor gyi dkyil du kha lho ru bstan nas 'dug ste /
dkyil 'khor la sogs pa'i bya ba la dgos pa'i phyir dang po rdul tshon dkar pos pad+ma 'dab brgyad bris pa'i lte ba ru rnam par rgyal ba'i bum pa'am /
las thams cad pa'i bum pa bzhag la shar gyi 'dab ma la 'chad par 'gyur ba'i chogs lhag gnas byas pa'i tshon sna lnga'i skud pa'i snod du gnas pa dang /
lhor rdo rje dang /
byang du dril bu dang /
nub dang mtshams bzhi'i 'dab ma rnams la ji ltar rigs par sa tshon lnga'i snod rnams so / /
he ru ka dpal rgyal po che'i / /
rnal 'byor dbang phyug nges byas pa / /
sems can kun la phan don du / /
bum pa rnams la lhag gnas bya / /
mgrin pa mtho zhing lto ba che / /
mchu 'phyang rtsa ba med pa dang / /
nag po la sogs dang bral ba / /
zhes gsungs pas zhi ba dang rgyas pa'i bum pa'i nang zlum po'i sor bcu drug go /
nang gi 'og nas kha'i mchu'i bar gyi dpangs la sor mo nyi shu'o / /
kha nas 'phyang pa'i mchu ni sor gnyis so / /
mgrin pa ni sor drug go / /
phrag pa sor gnyis dma' bar byas te /
de gsungs pa /
dus kyi 'khor lo'i dkyil 'khor cho ga las / /
ma nu'i sor gyis de yi dpangs zhes so / /
kha ni mchu'i mtha' nas mchu'i mtha'i bar du sor brgyad do / /
sor brgyad kyi cha gnyis ni mgrin pa'i bu ga'o / /
cha gcig gis ni mchu gnyis kyi zhing ngo / /
gser ram dngul las byas pa yi / /
zangs sam sa las byas kyang rung / /
ji ltar rnyed pa bzung nas ni / /
brtul zhugs can gyis bum pa dgod / /
de stong pa nyid du bsgoms la baM las byung ba'i rin po che'i rang bzhin tsan+dan nam 'bras btags pa'am sa dkar gyis dkar por byas te mtshan ma bris la /
bdud rtsi lnga dang bcas pa'i dri lnga'i chu dang /
rin po che dang /
sman dang /
'bru lnga nang du blugs la 'dab mas kha brgyan pa phreng ba dang bcas pa /
ras zung gis mgul pa dkris pa /
dri bzangs kyi maN+Dal gyi steng du rjes su mthun pa'i gdan la /
oMbadzra she kha ra ru Ta ma Ta dI shaM ban+d+ha ban+d+ha hUM zhes pa bdun bzlas pa'i srad bu dkar pos ras kyi steng du mgul pa bcings pa'o / /
de gsungs pa /
byi ru dngul dang gser dang ni / /
pad+ma rA ga mu tig go / /
nas gro sran chung nag mo dang / /
til dang mu tig bum par gzhug /
br-i ha ti kan+Da ka ri dad / /
sa ha de ba gzhan mi thub / /
daN Dot+pa la'i rtsa ba ste / /
sman ni rnam pa lnga gzhug bya / /
a mra u du m+WA ra dang / /
mya ngan med dang byang chub shing / /
klu shing yal ga lnga bzung nas / /
bum pa rnams kyi kha rgyan bya / /
ras ni dkar po che ba yis / /
bum pa'i mgul pa dkri bar bya / /
cho ga mkhas pas srad bu ni / /
dkar po ras kyi steng du dgod / /
dkyil 'khor pa ni thams cad kyi / /
sa bon yang na phyag mtshan ni / /
gur gum la sogs 'dus byas las / /
mkhas pas bum pa'i logs la dgod / /
du ngu ka dang a ka rus / /
bdug cing dri lnga'i chu yis dgang / /
zhes so / /
de la mtshan ma ni sna tshogs pad+ma'i lte ba'i nyi mar dpal bde mchog gi rdo rje sngon po rtse lnga pa kha gyes pa'o / /
las thams cad pa la dum skyes ma'i gri gug go / /
rnam par rgyal ba'i bum pa'i steng du /
oM badzra a mr-i da ud ka ThaHhUM zhes pa 'di dang yi ge gsum lan bdun bzlas pas ye shes kyi bdud rtsir byas te /
rdo rje'i rdul phra rab kyi rang bzhin phyi nang gi bdud rtsi lnga dang /
dri bzangs kyi chu dang ldan pa hUM gis bsngags pa'i dung ngam pad+ma'i snod dang me tog gi phreng bas bcings pa'i rdo rje bzhag nas dbus su /
oM ta p+te ta p+te ma hA ta p+te swA hA /
zhes bya bas bkug pa'i lha yul gyi gang+gA'i chu'i ngo bo'i chu la lha'i 'khor lo gdan dang bcas pa skad cig gis bsams la /
mdun du rang gi snying ga'i sa bon gyi 'od zer gyis ye shes kyi dkyil 'khor spyan drangs pa la zhabs bsil dang /
zhal bsil dang /
mchod yon phul bas de nas de dam tshig gi 'khor lo la bcug nas 'dod chags chen pos zhu bar gyur nas byang chub sems kyi ngo bor blugs pa'i chu dang ro gcig tu gyur par bsam mo / /
mtshan ma la yang dam tshig gi lha ye shes kyi lha dang gcig tu gyur par bsam mo / /
de nas hUM brjod cing rdo rje dang 'brel ba'i me tog gi phreng ba'i mthar g.yon pa'i khu tshur gyis bzung nas 'khor lo'i gtso bo'i snying po dang lha mo'i snying pos brgya rtsa brgyad du mngon par bsngags pa /
der dum skyes ma bzlas pa'i me tog dkar po gsum gzhug par bya'o / /
de ltar bum pa gzhan yang rdul tshon gyi dkyil 'khor rdzogs pa na lhag par gnas par bya ste /
khyad par du ni 'khor lo lnga la so sor re re ste lnga'o / /
yang na nang gi rim par gnas pa rnams kho na'i lnga'o / /
yang na de rnams kyi lnga dang 'khor lo bzhi'i bzhi ste dgu'o / /
yang na dbus kyi rim par gnas pa'am dam tshig 'khor lor gnas pa rnams kyi dang bcu gsum mo / /
thugs kyi 'khor lo'i phyogs su gnas pa rnams kyi gcig dang /
mtshams su gnas pa rnams kyi gcig dang /
de bzhin du gsung gi 'khor lo dang /
sku'i 'khor lo yang ste bcu dgu'o / /
brjod pa'i phyogs dang lha so so'i dgod pa la yang las thams cad pa dum skyes ma'i lhag par dgod do / /
mtshan ma ni phyogs kyi 'dab ma la mkha' 'gro ma la sogs pa bzhi'i gri gug gam bum pa tha dad pa'i phyogs la re re'o / /
rab tu gtum mo la sogs pa rnams kyi gri gug nyi shu rtsa bzhi'o / /
dpa' bo rnams gtso bo ma yin pa'i phyir mtshan ma mi bri'o / /
khwa gdong ma la sogs pa rnams kyi gri gug brgyad sna tshogs pad+ma dang nyi ma la'o / /
lus la ni byang chub kyi bdud rtsis gang ba'i rtsa rnams kho na bum pa ste sems tshim par byed pa'i phyir ro / /
de gsungs pa /
phyi yi bum pa'i mtshan ma gang / /
bshad pa thams cad ji lta bar / /
lus kyi dkyil 'khor bum pa yi / /
mtshan nyid lus la yang dag 'byung / /
zhes pa bum pa lhag par gnas pa'o / /
sngags pa lho ru kha bltas pa / /
lha mo bzhi dang yang dag ldan / /
he ru ka sbyor yang dag chags / /
'dzum bcas dga' bar byed par 'dod / /
mi sha dang bcas spos phor g.yon gyis bzung / /
zhes pa la sogs pa gsungs pas dkyil 'khor dri bzangs la sogs pas byugs te /
bdud rtsi lnga dang bcas pa'i dri bzangs kyis lha de dang de'i gnas su maN+Dal zlum po byas te /
de la rang gi snying ga'i sa bon gyi 'od zer gyis bkug pa'i dkyil 'khor gyi 'khor lo la zhabs bsil la sogs pa sngon du 'gro bas yang dag par mchod cing bstod de / /
bdud rtsi myang ba byas la pus mo g.yas pa sa la btsugs te /
hUM las gyur pa rdo rje rtse gcig pa'i lce la hUM bkod la lag pa g.yas par spos phor thogs te g.yon pas dril bu dkrol zhing /
bcom ldan bde mchog rdo rje mchog /
rig pa'i rgyal po khyod la 'dud / /
slob ma rnams la brtse don dang / /
khyed rnams la yang mchod pa'i phyir / /
mgon po snying rje'i bdag nyid kyi / /
dkyil 'khor 'dri bar bdag 'tshal lo / /
de phyir bcom ldan bdag gus la / /
rab tu dgyes par mdzad pa'i rigs / /
sangs rgyas 'gro 'khor bya don gsol / /
'bras gnas byang chub sems dpa' dang / /
gzhan yang gang dag sngags kyi lha / /
lha dang 'jig rten skyong ba dang / /
'byung po byang chub bstan gnas dang / /
rdo rje spyan can sems dpa' ni / /
gang dag bstan la dga' ba rnams / /
bdag la yang dag dgongs su gsol / /
bdag ni che ge rdo rje can / /
bde mchog 'byung ba'i dkyil 'khor ni / /
ji ltar nus pa nyer spyod pas / /
'gro ba sbyang phyir bri bar bya / /
de phyir bdag ni slob bcas la / /
thugs rjes nye bar bzung nas ni / /
'dus par gyur pa thams cad kyi / /
dkyil 'khor la ni nyer byar rigs / /
zhes pas ni mngon du byed cing lan gsum du brjod pas gsol ba gdab par bya'o zhes pa lha lhag par gnas pa'i cho ga'o / /
snga dro dpa' bo chen po ni / /
lha mo bzhi dang yang dag ldan / /
phag mo'i sbyor ba yis ni gnas / /
'jigs su rung ba'i dkyil 'khor bri / /
dam tshig nyams pa'i dogs pa yis / /
slob min gzhug par mi bya'o / /
zhes pas rang gis dbang ma byin na slob dpon gyi sdom pa byin la lhag par gnas par byas pa'i sgo'i slob dpon bzhi ste tha na gcig kyang rung ngo / /
lnga pa las kyi rdo rjer bya'o / /
lhag pa gnas par byas pa'i lha rnams mchod de blos nam mkha' la gzhag par bya'o / /
dang po ru ni skya thig ste / /
de yi rjes la ye shes thig /
phyogs kun mnyam pa nyid bsams nas / /
rnal 'byor pa yis cho gas gdab / /
de nas ro yi srad bu ni / /
khrag chen po yis byugs pa yis / /
dpal he ru ka'i pho brang mchog /
dkyil 'khor 'jigs su rung ba gdab / /
rab byung me tog gis byugs la / /
rnal 'byor rig pas thod par gzhag /
srad bu dam pa mngon par bsngags / /
mkha' 'gro ma yi sngags kyis bsrung / /
bdud rtsi lnga dang yang dag ldan / /
cho ga bzhin du kha dog lnga / /
srad bu de ni gcig tu dril / /
sangs rgyas lnga yi byin gyis brlab / /
dzaH dzaH dzaH zhes mdun gnas pa'i /
slob ma la ni gtang bar bya / /
de nas slob mas kyang ni brjod / /
dzaH dzaH dzaH zhes rang mdun du / /
cung zad ye shes dang ldan pas / /
gzhon nu gzhon nu ma mchog la / /
dpa' bo rnal 'byor ma phab nas / /
thig 'debs pa ni sbyar bar bya / /
bde mchog 'khor lo de gnyis kyis / /
legs par mdzad pa gsal bar mthong / /
gnas la sogs pa'i lha mo rnams / /
lhan cig skyes pa dang ldan pa'o / /
rdo rje'i thig ni gdab pa dang / /
rdul tshon yang ni gdab pa dag /
sems can dman pas mi bya ste / /
byas na byang chub stobs med do / /
zhes gsungs pas kha lhor phyogs te dkyil 'khor gyi gtso bo'i rnal 'byor can mtshan ma thob pas gzhon nu ma ma nyams pas bkal ba'am dpa' bo'i rin gyis nyos pa'i skud pa lnga pa lnga snod lngar gnas pa rnams dri zhim po'i tshon dkar po dang /
ser po dang /
dmar po dang /
ljang gu dang /
nag po rnams dang yungs kar gyi phye ma rnams dang bdud rtsi lnga bsres pa rnams kyis so sor kha bsgyur te g.yon pa'i lag mthil du sor mo'i rtse mo nas brtsams te mthe bong gi rtsa ba'i bar du bkod nas / /
b+h+rUM aM hrIHkhaM hUM gi yi ge rnams las skyes pa'i de bzhin gshegs pa lnga'i ngo bor bsgoms nas nam mkha' la bzhugs su gsol ba'i rang gi phyogs su de bzhin gshegs pa lnga'i thugs kar b+h+rUM la sogs pa las skyes pa'i ye shes kyi skud pa 'od zer dang bcas pa bltas nas /
oM AHDA ki ni badzra su traM me pra yats+tsha ma hA maN+Da la sU tra NA ya hUM zhes pa dang /
ming bsgyur bas gzhan la ste /
rnam par snang mdzad la sogs pa'i bzhin mkha' 'gro ma la sogs pa la gsol ba gdab bo / /
mig gnyis dzaHlas skyes pa'i zla ba dang nyi ma ser po'i rang bzhin gyi /
oM dI p+t-i dra Sh+Ti ang+ku sha dzaHzhes brjod nas /
mig rab tu myur bar g.yo ba'i mig gi rdzi mas 'gugs shing 'bar ba'i lta ba lcags kyu bzhin gyis mkha' 'gro ma la sogs pa btang bas bkug nas lag pa na gnas pa'i rang rang gi kha dog can gyi skud pa'i nang du gzhug par bya'o / /
me long lta bu'i ye shes la sogs pa rnams la ye shes bzhi rjes su 'gro ba'i phyir /
nyi shu lngar phye ba'i srad bu me'i mtshams su gnas pa'i slob dpon las thams cad pa'i gzugs skud pa bzung ba dang lhan cig dkyil du gnas pa'i slob dpon gyis dril bar bya ste de nas lnga srad bu gcig tu'o / /
oM AHa n+yo n+ya a nu ga tAHsarba d+harmAH par sba ra a nu pra biSh+Ti sarba d+harmA a t+yan ta a nu pra baSh+TiH sarba d+harmA hUM zhes brjod cing dril bu slob dpon dang slob ma'i lag pa g.yon pa'i mdzub mo nas brtsams te sor mo bzhi'i nang du bcug la rgyab nas bskor nas yang bcug ste bskor la de dag gis rdo rje khu tshur byas pa kho na'i mdzub mo'i rgyab kyi sa la bzhag ste dman pa'i bar dor nas /
ji ltar dkyil 'khor las nyis 'gyur du ring bar gyur pa nas kyi tshad kyis sbom pa bdud rtsi lnga dang ba'i rnam pa lngas spangs pa yi ge gsum nang du chud par byas la snod gtsang mar bzhag ste mchod la lag pas bkab ste las thams cad la bzlas te /
mig g.yas pa dang g.yon pa ma dang Ta las nyi ma dang zla ba dag gis sngar bzhin du badzra dr-iSh+Ti ma Ta zhes pas brtan par byas te las thams cad pa bzlas pa'i bdud rtsi'i chu dang yungs kar gyis bran la rdo rje dang bcas pa'i lag pa g.yas pas reg la /
oM badzra sa ma ya sU traM mA ti kra ma hUM zhes bzlas nas /
yi ge gsum gyis brgya rtsa brgyad bzlas te lhag par gnas par bya'o / /
dkyil 'khor gyi sa gzhi oM sarba saM sho d+ha ni hUM phaT ces pa'i sngags kyis bum pa thams cad kyi chus gtor te de dag par byas pa ste dris byugs la /
phyi rol du me tog bkram la nam mkhar gnas pa'i ye shes 'khor lo bltas la mchod yon la sogs pas mchod cing btung la /
rang yang de'i rnal 'byor can dang las thams cad pa'i gzugs kyis slob ma'i g.yon pa dang g.yas pa'i mig dag la dzaHlas skyes pa'i zla ba dang nyi ma ser po bsams la rdo rje'i 'gros kyis thig skud de g.yon pa'i rdo rje khu tshur gyis bzung nas lte bar bzung ste /
sgrub pa'i grogs kyis kyang de bzhin du bzung ba'i skud pa de dzaHyig gsum dang /
dzaHyig gsum gyis sgrub pa'i grogs po de la gtad par bsams la sngags des de bzhin du bkug par bsams la /
slob dpon byang du gnas shing kha lhor bltas pa dang nub tu kha bltas te shar du gnas pas rang gi mdun du gnas pa'i slob ma dang bcas pas lte ba dang mnyam pa'i nam mkha' la gdab cing rdo rje dang bcas pa'i lag pa'i mthe bong dang ming med kyis thig skud bzung ste gdab pa'i sgra bya'o / /
thig gdab pa thams cad du yang /
oM badzra sa ma ya sU traM ma ti kra ma hUM b+h+rUM oM hrIHkhaM hUM zhes brjod do / /
de thams cad thig skud de'i sgras nam mkha' khyab pa'i sangs rgyas rnams bskul te de dag kyang byon te thig skud kyi nang du thim pa'o / /
de'i dus su nam mkha'i thig bzhin du sa la tshangs pa'i thig gnyis lag pa gnyis mnyam du bab pas gdab par bya'o / /
de gsungs pa /
dang po gshin rjer kha bltas te / /
'khor lo'i sa yi byang du gnas / /
mkha' dang sa la thig gdab bya / /
blo ldan dang bcas g.yon skor du / /
shar nas nub tu blta ba yis / /
slar yang tshangs pa'i thig gnyis la / /
mer gnas nub tu kha bltas pas / /
lho yi char ni thig gdab bya / /
rlung nas shar du kha bltas pas / /
byang gi char ni gdab par bya'o / /
slob dpon bskor te rlung gnas shing / /
lhor ni mngon du phyogs par bya'o / /
nub kyi char ni btab nas su / /
sngags pa byang du mngon phyogs shing / /
me yi gnas su gnas pa yis / /
shar gyi cha thig brtsam par bya / /
me la sogs par gnas pa yis / /
mtshams kyi thig ni gdab par bya / /
phyogs sogs dbye ba shes nas su / /
thig gdab pa ni brtsam par bya / /
zhes so / /
de la thog mar maN+Dal khru gang ba'i dkyil du btsugs pa'i grib tshod kyi shing bu mtho gang pa'i grib ma nyin mtshan mnyam pa'i dus su nang du 'jug pa dang /
phyir 'byung ba'i rtse mo dkyil 'khor gyi re khA'i dkyil du gang 'jug pa der thig le gnyis byas pa ni nub dang shar yin no / /
de'i steng du skud pa khru gang pa bzung la maN+Dal gnyis byas pas nyer 'byung ngo / /
mjug ma dang kha'i mthar byas pa'i thig le lho dang byang gi steng du srad bu bzung ste maN+Dal gzhan gnyis bya'o / /
dkyil 'khor ma byas par 'char ba'i dang nub pa'i tshe sor bcu gnyis pa'i shing gi grib ma'i rtse mor byas pa'i thig le gnyis dus rtag tu nub dang shar yin no zhes pa man ngag go / /
thog yod pa'i sa ru phyogs bzhir thig le bzhi byas la sngar bzhin maN+Dal bzhi byas te /
de la phyogs kun du nya'i kha dang mjug ma'i dkyil du bzung nas me ri'i mtha'i bar du tshangs pa'i thig gnyis g.yon pa skyil krung phyed pa byas te rkang pa g.yas pa sa la btsugs te /
de las bzlog par gnas pa'i slob ma dang bcas pa g.yon pa'i rdo rje khu tshur gyis bzung ba'i thig skud kyis phyir bskyed cing gdab po / /
mtshan min gyis ni grub pa med / /
thig skud chad na slob dpon 'chi / /
phra zhing sbom pa las ni nad / /
phyogs la rmongs na slob ma 'khrul / /
g.yas skor gyi ni sbyor ba yis / /
slob ma 'chi bar bshad pa yin / /
'khor lo nyis 'gyur ring ba yi / /
sgo yi nyi shu yi ni cha'i / /
skud pas dpal ldan he ru ka'i / /
bdag nyid lus kyis mkhas pas bri / /
zhes gsungs pas /
'khor dang bcas pa'i rtsa ba'i dkyil 'khor ni 'dir sna tshogs rdo rje'i lte ba'i mtha' yongs su bcad pa rtsa ba'i thig las phyi rol du cha chung brgyad pa'i bar du ste cha chung bzhi bcu rtsa brgyad pa'o / /
de'i phyi rol du cha chung bcu gnyis dang /
gnyis dang /
gnyis dang /
gnyis dang /
gnyis dang /
bzhi nyid du rim gyis rta babs dang /
gnyis chos kyi 'khor lo dang /
gnyis rwa dang /
gnyis pad+ma'i 'dab ma dang /
gnyis rdo rje'i phreng ba dang /
bzhi 'od zer gyi cha rnams te logs gcig la ni cha chung nyi shu rtsa bzhi dang /
logs gnyis par yang de ltar ro / /
zhes pas thig skud cha chung dgu bcu rtsa drug tu 'gyur ro / /
'khor lo'i brgyad cha ni sgo ste de'i bzhi cha chung ngo / /
tshangs pa'i gzhogs gnyis su cha chung gnyis gnyis rtsa ba'i thig gis dang lhan cig cha chung bzhi pa'i sgo bcom ldan 'das kyi skus g.yon pa dang g.yas pa'i mig gnyis kyi yi ges zla ba dang nyi mar bsgoms la /
khro bo'i lta bas kun du blta zhing hI hI zhes brjod cing thar pa'i sgo'i rnam par 'ching ba'i sgrib par gyur pa dbyi bar bya'o zhes lhag par mos pas dbyi bar bya'o / /
de nas / /
rtsa ba'i thig gi phyi rol du go rims bzhin du gcig dang /
gnyis dang /
gcig dang /
gnyis dang /
gcig dang /
gcig gi bar dor nas thig drug ni mtshams kyi thig las thad kar 'thon pa ste /
de la dang po ni pany+tsa re khA'i'o / /
gnyis pa ni gar gyi snam bu ste de gnyis kyi rtse mo la reg pa'i cha bcu gnyis pa'i thig dang ldan pa'i tshangs thig nas /
cha chung gsum gyi bar du gnas pa'o / /
gsum pa ni rin chen pha gu dang dra ba dra phyed dang /
rin chen shar bu rnams kyis ste cha chung brgyad spang bar ro / /
gzhan ni zur thig gzhan gyi bar du ste mda' yab kyi'o / /
de nas gar gyi snam bu las byung ba'i thig bzhi ste / /
de la gcig ni dar dpyangs kyis ste thad ka'i thig gsum gyi rtse mo la reg pa'o / /
de'i gzhogs su cha chung re re'i bar du rta babs kyi ka ba dang bar snang dang rdul tshon gyis ste gsum mo / /
bzhi po 'di rnams las dang po gsum ni srid du cha chung lnga pa'o / /
bzhi pa ni cha chung bzhi'o / /
dkyil 'khor dang rta babs kyi bar snang gi sa ni mun pa'i snam bur yang brjod do / /
de nas tshangs thig gi logs su cha chung gnyis spangs par rtsa ba'i thig nas sgo khyud cha chung bzhi btab nas thad kar 'gram pa cha chung gnyis su song nas steng du cha chung gnyis pa'i logs kyi thig gcig gnyis 'khyog pa'o / /
de'i rtse mo nas thad kar 'thon te tshangs thig nas logs gzhan du gnas pa'i de lta bu'i kyog po'i rtse mo'i bar du cha chung brgyad pa'i gdung gi thig gcig go / /
de bzhin du de'i logs kyi thig gi rtse mo nas / /
gzhan de'i logs kyi thig gi rtse mo'i bar du cha chung bcu pa pany+tsa re khA'i thig gcig go / /
de'i phyi cha chung gcig ni bar snang gi snam bu'o / /
bri ba'i dkyil 'khor la dar dpyangs thig la thug par mda' yab bo / /
bsgom pa'i dkyil 'khor la ni logs kyi steng gi bar ro / /
gdung gi 'og tu yang ka ba gnyis ma bris kyang bsgom pa'i dkyil 'khor la shes par bya ste /
ka ba brgyad kyis nye bar mdzes / /
zhes gsungs pa'i phyir ro / /
logs kyi ka ba ni rta babs rnams kho na'i'o / /
rdul tshon gyi rtsig pa la ni rin po che dang /
dra ba dang /
dra ba phyed pa dang /
rin chen shar bu dang /
mda' yab rnams rim gyis steng nas steng du gnas pa'o / /
rin chen shar bu thog gi mtha' nas 'phyang ba'o / /
ka ba'i steng du rta babs ni cha chung bcu gnyis so / /
de la ka ba'i rtse mo'i phyi rol du thig bcu gcig ste bar rnams su gser dang /
rin po che'i shar bu dang /
rin chen dang /
rmig pa dang /
mun pa dang /
ba ran dang /
mun pa dang /
rin po che'i shar bu dang /
rin po che dang /
rmig pa dang /
mda' yab kyi snam bu rnams so / /
de rnams kyi mun pa'i snam bu gnyis ni so sor dpangs su cha chung phyed dang gnyis te snam bu dgu ni so sor cha chung re re'o / /
bcu gcig po 'di'i thad ka'i tshad ni /
tshangs pa'i g.yas dang g.yon du ni / /
cha chung phyed bcas mda' yi mthar / /
snam bu cha chung phyed dang gsum / /
thig ni cha chung phyed dang bzhi / /
cha chung drug mthar gnyis pa dang / /
gsum pa cha chung gsum pa'o / /
cha chung bzhi mthar bzhi pa ni / /
cha chung lnga ste mda' phyed bcas / /
gsum dor nas ni phyed dang lnga / /
gsum na dus ni cha chung lnga / /
bzhi ni cha chung bdun rnams te / /
drag po'i thig ni cha chung mda' / /
snam bu lnga pa'i steng gi ni / /
thad kar cha chung phyed dang bzhi / /
bdun pa'i 'og la chu chung gsum / /
steng ni cha chung drug de nas / /
snam bu rnam mthar steng song thim / /
nang ni de bzhin lhan cig go / /
kyog po gcig go 'di nang du'ang / /
cha chung phyed nas de bzhin gzhan / /
zhes bshad pas tshangs thig gi g.yas dang g.yon du cha chung phyed dang drug dor bar snam bu dang po cha chung phyed dang gsum pa'o / /
de'i steng du thig dang po cha chung phyed dang bzhi pa'o / /
cha chung drug gi bar dor bar gnyis pa dang gsum pa'o / /
cha chung bzhi dor bar bzhi pa cha chung lnga pa'o / /
cha chung phyed dang bzhi dor bar lnga pa cha chung phyed dang lnga pa'o / /
cha chung gsum dor bar drug pa cha chung lnga pa'o / /
bdun pa la sogs pa bzhi ni cha chung bdun pa'o / /
bcu gcig pa ni cha chung lnga pa'o / /
'dir snam bu lnga pa'i thad kar steng du cha chung phyed dang bzhi pa'o / /
bdun pa'i 'og la cha chung gsum ste steng la cha chung drug pa'o / /
snam bu rnams re re zhing gi phyi rol gyi mtha'i gyen du ji srid pa'i thig gcig go / /
nang gi mthar yang dang po'i thig gi cha chung phyed dor nas steng du 'greng ba'i thig gcig go / /
gcig po de ni rgyu ba'i thig gzhan dang 'brel bas 'khyog por mthong ste ji ltar mdzes par bri bar bya'o / /
'di'i nang rin po che la sogs pa bri ba'i don du cha chung phyed dor nas de bzhin du thig kyog po gcig go / /
steng du chu srin gyi kha las 'thon pa'i pa tra la sogs pa ji ltar mdzes pa'o / /
rta babs kyi steng gi tshangs thig la chos kyi 'khor lo rtsibs bcu gnyis pa'am brgyad pa cha chung gnyis pa'o / /
de'i gdan ni pad+ma dang zla ba'o / /
de'i ngos gnyis la mda' yab kyi steng du 'khor lo la mngon du phyogs pa'i ri dgas dang ri dgas mo 'khor lo las cha chung phyed du ring bar gnas pa ste /
cha chung gcig tu mgrin pa dang bcas pa'i gdong 'grel zhing 'khor lo'i rtse mor mig blta ba bri bar bya'o / /
'khor lo'i phyi rol du sna tshogs rdo rje'i rtse mo cha chung gnyis te 'khor lo'i rwa'i bar du mthong ba'o / /
g.yas g.yon gyi rwa ni rta babs kyi gzhogs rnams su dar dpyangs kyi snam bu'i steng du chu srin gyi kha nas 'thon te /
cung zad thad kar song nas phyir byung ba dbus kyi rgyar cha chung gsum pa srid du cha chung bcu drug pa'o / /
dkyil 'khor gyi lte bar seng ldeng gi phur pa mgo rtse gcig pa steng rdo rje rtse lnga pa'i rnam pa hUM las skyes par bsams nas /
phur bu gdab pa'i sngags kyis brgya rtsa brgyad du bzlas nas brdung ba'i sngags kyis rdo rje tho bas brdungs te /
de la thig skud cha chung dgu bcu rtsa drug pa nyis ltab tu byas pa btags la me'i mtshams nas brtsams te g.yon skor du rwa'i rtse mo las phyir pad+ma'i ge sar gyi ri mo zlum pos bskor bar bya'o / /
de'i phyi rol du cha chung gnyis pa'i pad+ma'i 'dab ma'i phreng ba'i thig zlum po'o / /
de'i phyi rol du cha chung gnyis pa'i rdo rje phreng ba'i thig ste sra zhing 'thas pa 'khor sa chen po'i ngo bo'o / /
de'i phyir cha chung bzhi pa'i me ri'i thig go / /
khor yug de'i phyi rol du ni shing la sogs pa'i dur khrod brgyad de /
'on kyang skal pa dang mi ldan pa'i gnas su mi bya'o / /
sgo dang sgo khyud kyi mtshams su cha chung gcig pa'i zla ba'i cha la gnas pa'i rin po che dmar po'i steng du rdo rje phyed pas mtshan pa'o / /
stegs bu gru bzhi la gnas pa'i bum pa la gnas pa'i rta babs kyi ka ba rnams so / /
de rnams kyi rtsa ba dang rtse mo la nor bu bcings pa'i dkyil du glang po che'i steng du lag pa brkyang pa'i seng ge'o / /
pad+ma'i 'dab ma phyed pa lta bu'i mda' yab la gser gyi bum par gnas pa phyogs su rgyal mtshan dang ba dan brgyad do / /
rta babs la yang ngo / /
rnga yab dang bcas pa dril chung gi sgra sgrogs pa'o / /
zur bzhi la ni gdugs rnams so / /
rta babs rnams la bla re rnam pa sna tshogs pa dang /
dra ba dang /
dra ba phyed pa'o / /
rmig pa dang ba ran gyi mtha' ru rgyal mtshan dang ba dan no / /
rta babs kyi logs kun du bum pa bzang po las byung ba'i dpag bsam gyi shing glang po che la sogs pa rin po che bdun dang ldan pa rnams so / /
tshangs dang zur thig gnas pa las / /
gzhan min de yi tshangs las phyir / /
cha chung gnyis dor rtsa ba'i bar / /
thig gdab zur gyi 'gram dag tu / /
de bzhin lte ba'i logs dag tu / /
sgo ni bzhi bzhir de yi srid / /
lte ba'i phyi ru cha chung bzhi / /
dor bar cha chung bzhi pa'i thig /
thad kar tshangs dang zur la gnas / /
'dir ni yang na thig lnga yang / /
cha chung gnyis gnyis dor bar ro / /
de bzhin de rnams dang drug pa / /
mtshams su yang dag son pa la'o / /
tshangs pa dang ni zur thig gi / /
g.yas dang g.yon pa'i bdun rnams las / /
lnga pa gsum pa'i dang po yin / /
cha chung gcig gi mtha' las 'thon / /
rang gi gnyis pa'i rtser son nas / /
bdun pa yi ni dbus su song / /
thig gcig kyog po lnga ru 'gyur / /
de yi nang du'ang cha chung phyed / /
dor nas de bzhin gzhan yin no / /
tshangs las rim bzhin rgyal po dang / /
nyi klu chu mig cha chung ni / /
dor bar zlum po'i thig lnga'o / /
dang po gsum dang nang du yang / /
cha chung phyed phyed dor nas thig /
zlum po gsum po rtsibs zlum gyi / /
thig las gzhan ni dbyi bar bya / /
zhes gsungs pas /
rtsa ba'i thig gi nang du lte ba'i logs gnyis su tshangs pa dang zur gyi thig bzhi bzhi'i g.yas g.yon du cha chung gnyis kyi bar nas sgo bzhi bzhi'i tshad du thig re re gdab po / /
de nas lte ba'i phyi rol du cha chung bzhi'i bar las 'dab ma'i mtha' ma'i thig las cha chung gnyis kyi bar du thad ka'i thig tshangs pa dang zur dang de dag gi thig gi steng du sgo'i tshad do / /
de'i phyir de bzhin du thig lnga'o / /
zur dang de'i thig gi steng du drug pa yang ngo / /
de la tshangs pa'i g.yas su dang po'i cha chung gcig gi mthar zhugs te bzhi pa'i rtse mor son nas lnga pa'i cha chung gcig gi mthar zhugs te drug pa'i rtse mor son nas bdun pa'i cha chung gcig gi mthar zhugs pa'i thig kyog po gcig go /
de'i nang du cha chung phyed dor nas de dang 'dra ba'i kyog po'i thig gnyis pa'o / /
de ltar tshangs pa'i g.yon dang gzhan kun la yang ngo / /
mtshams thig kun la yang ngo / /
de nas lte bar thig skud bzung ste rtsa ba'i thig nas brtsams te nang du sgo re re'i bar du zlum po'i thig bzhi'o / /
de gsungs pa /
rtsa ba'i thig nas nyer bzung ste / /
zlum po'i thig ni rnam pa bzhi / /
'khor lo gsum ni sgo tshad du / /
yang dag bskor bas phyin pa'o / /
lhag ma pad+ma 'dab brgyad tshad / /
'di las lhag chad cung zad med / /
thugs sogs 'khor lo'i mu khyud la / /
rdo rje pad+ma 'khor lo'i phreng / /
zhes so / /
de la dang po gsum po rnams kyi nang du cha chung phyed dor bar zlum po'i thig gcig go / /
bzhi pa'i ni thugs kyi 'khor lo'i lte ba'i nang mtshon pa ste /
de'i nang du cha chung gcig gi bzhi cha nas pha rol cha chung phyed dang gsum pa'i 'dab ma dor bar lte ba'i don du zlum po'i thig gcig go / /
rtsibs kyi logs kyi steng du rdo rje dang pad+ma dang 'khor lo'i phreng ba'o / /
'dir phyi rol gyi rtsibs kyi thig rnams bsrungs la gzhan ni dbye bar bya'o / /
nang gi lus la de bzhin du / /
he ru ka mchog thig gdab bya / /
lhan skyes rang bzhin yang dag dag /
dpa' bo dpa' mo'i dbang phyug ldan / /
zhes pa thig gdab pa'o / /
de nas gtor ma btang la /
dur khrod rus pa yang dag blang / /
thal ba lo ma so phag rnams / /
ba bla dang ni yang dag ldan / /
he ru ka yi 'khor lo bri / /
thod par sa tshon bzhag nas su / /
rgyud las gsungs pa'i cho ga bzhin / /
'bar ba'i lta bas ye shes kyi / /
'khor lo'i thugs gnas bkug nas su / /
sangs rgyas thams cad mkha' 'gro ma'i / /
sngags kyi mngon par bsngags nas su / /
he ru ka dpal rgyal po dang / /
'khor lo'i dbus su yang dag gnas / /
zhes pa la sogs pa gsungs pas baM laM raM haM yaM gi sa bon las byung ba'i dkar po dang /
ser po dang /
dmar po dang /
ljang gu dang /
nag po'i tshon rnams zla shel la sogs pa las byung ba'am / /
khams las byung ba'am /
'bras sA lu las byung ba b+h+rUM aM hrIH khoM hUM las skyes pa'i rnam par snang mdzad la sogs pa'i tshul du bsams nas /
nam mkha' la gnas pa'i rgyal ba lnga'i thugs kar b+h+rUM la sogs pas mngon par bsngags te /
oM badzra tsi tra sa ma ya hUM /
zhes pa 'dis lan brgya rtsa brgyad du bzlas te 'bar ba'i lta bas yang dag par spong zhing re re zhing la hI bkod nas /
bden pa gang gis sems can rnams rdul tshon mang zhing sangs rgyas bcom ldan 'das rnams sems can rnams la chags pas rjes su chags pa'i bden pa des rdul tshon rnams 'bar bar gyur cig ces bden pa'i byin gyi rlabs kyis spar bar bya'o / /
lha bsgom pa phul du byung ba las ni 'bar ro / /
dri dang me tog la sogs pas mchod nas snod brtan par gzhag par bya'o / /
de nas dkyil 'khor gyi lte ba na gnas pa'i phur bu /
oM badzra kI la uta kI lA ya sarba kI lan badzra d+ha ra A dz+nyA pa ya hUM hUM hUM hUM phaT ho / /
zhes pa hUM bzhi pa'i sngags kyis bton la /
blos rang gi lag pa'i rdo rje la bstims te phur bu'i khung bur sngar ma bcug na rin po che dang sman dang 'bru lnga bcug la rdul tshon lngas kun nas bkang ste mnyam por byas nas /
dril bu'i sgra dang rdo rje'i glus mtshan ma ngan pa bsal bar bya'o / /
'di ni chos dbyings dag pa ste / /
sems can khams ni rab sgrol mdzad / /
rang nyid rgyal po rdo rje 'chang / /
de bzhin gshegs pa kun gyi gnas / /
nyes pa kun las rnam par grol / /
'khor lo'i nang du yang dag gnas / /
zhes pas chos kyi dbyings rnam par dag par mos nas dang por dkyil 'khor gyi nang du 'dug ste /
blo dang ldan pas me mtshams nas lag pa g.yon pas g.yon skor gyis dkar po dang /
ser po dang /
dmar po dang /
ljang gu dang /
nag po'i tshon rnams phyi rol nas brtsams te kha shar du phyogs pas oM badzra tsi tra sa ma ya hUM zhes brjod cing bri bar bya'o / /
rang gis brtsams nas ri mo mkhan la sogs pa gzhan gyis kyang dgye bar bya'o / /
sgo yi nyi shu cha ru ni / /
re khA mnyam por dgye bar bya / /
sbom por bkye bas nad 'byung zhing / /
phra mo yis ni nor rnams nyams / /
yon po yis ni rnam par sdang / /
chad na bla ma slob dpon 'chi / /
g.yas skor du ni bkye ba yis / /
tshon rnams phur bus btab par 'gyur / /
grub pa'i rgyur mi 'gyur pa'o / /
lho yi sa gzhi nag po shar / /
ljang gu de bzhin byang ni dmar / /
nub tu yang ni ser po ste / /
thugs gsung sku yi 'khor lo rnams / /
sngon po dmar po dkar po cher / /
gsang sngags rig pas yid 'ong bri / /
tshon dgye ba la nyes pa gang / /
de nyid bsams pa'i sbyor rnams la / /
sus kyang bar chad bya mi nus / /
rdo rje'i shugs kyi ye shes rdul tshon gyi re khA yid kyis nam mkha' la bteg nas oM badzra be ga a kra ma hUM zhes brjod cing thig la sogs pa la 'goms kyang nyes pa med do / /
gar gyi snam bu ni dmar po'o / /
rin chen snam bu ni sa gzhi dmar po la rin po che sna tshogs pa'o / /
sa gzhi nag po la dra ba dang dra ba phyed pa'o / /
sa gzhi sngon po la rin chen shar bu dang mda' yab dkar po'o / /
rmig pa dang ba ran ni ji ltar mdzes pa'o / /
mun pa ni nam mkha'i mdog go / /
'khor lo ni gser ro / /
ri dgas ni gser la rin po ches spras pa'o / /
sna tshogs rdo rje'i rwa ni phyogs kyi mdog go / /
bum pa bzang po ni gser ro / /
lte ba ljang gu la ze'u 'bru ser po'o / /
'dab ma ni sna tshogs pa'o / /
de'i sa ni dmar po shas che ba'i dkar po'o / /
rdo rje ni nag po'o / /
re khA ni dkar po'o / /
sa gzhi ji ltar mdzes pa'o / /
'od zer gyi me ri ni rgyal ba lnga'i mdog go / /
dkyil du sna tshogs pad+mar nyi ma la rdo rje sngon po rtse lnga pa kha gyes pa'o / /
phyogs kyi 'dab ma rnams la gri gug go / /
mtshams kyi rnams la pad+ma'i snod rnams so / /
'khor lo'i rtsibs rnams la zla ba la gri gug nyi shu rtsa bzhi'o / /
dpa' bo rnams ni gtso bo ma yin pa'i phyir mtshan ma mi bri'o / /
sgo dang mtshams rnams su sna tshogs pad+ma dang nyi ma la gri gug brgyad do / /
phyi'i zlum po'i thig gi phyi rol mtshams kyi logs su bum pa brgyad do / /
gar gyi snam bu'i lho sgo'i g.yon du pi wang dang gling bu'o / /
g.yas su rnga zlum dang rdza rnga'o / /
de bzhin du bcu drug gi yang mtshan ma'o / /
nang du ni /
sems shes las kyi thig las byung / /
rdul btab rim pas shar ba yi / /
'gro ba 'di nyid rang bzhin gyis / /
grub pa'i dkyil 'khor gnyis med pa'o / /
zhes pa rdul tshon dgye ba'o / /
de nas lhag gnas byas pa'i bum pa rnams g.yon skor du dgod de /
de la rnam par rgyal ba dkyil 'khor la g.yon skor du bskor te /
rdul tshon gyi phyi lho sgo'i tshangs thig gi g.yon du gzhag par bya'o / /
las thams cad pa g.yas su'o / /
de ltar mkha' 'gro ma la sogs pa'i bum pa rnams rang gi phyogs kyi dbye bas dkyil 'khor du dgod do zhes bum pa dgod pa'o / /
dkyil 'khor gyi phyogs bzhi ru shes rab kyi pha rol tu phyin pa dang /
lang kar gshegs pa dang /
ting nge 'dzin rgyal po dang /
sdong po bkod pa rnams 'don du gzhug go / /
ga bur dang /
a ka ru dang /
du ru ka la sogs pa'i spos phor brgyad gzhag par bya'o / /
ras sna tshogs pa stong la sogs pa'am /
gdugs dang /
rgyal mtshan dang /
ba dan la sogs pa hUM dang bdag po'i sngags kyis bzlas pa /
oM badzra s+pha ra Na khaM zhes bya bas phul nas /
sgo kun la ras bzang po dang /
dril bu dang /
rnga yab rnams btags te bum pa gang ba yang gzhag par bya'o / /
khrus byas te dri bzangs byugs la stod g.yogs dang /
dbu rgyan dang bcas pas las thams cad pas bsngags pa'i chus dkyil 'khor gyi logs su bsangs la yi ge gsum dang las thams cad pas bsrungs la rdo rje dang dril bu bzung ste /
lho sgo ru ni rgyu byed ces / /
bden pa smra bas gang gsungs pa / /
kun rdzob don du shes bya ste / /
bri ba'i dkyil 'khor rtogs pa la'o / /
phyogs kyi rnam dbyer mtha' yas pas / /
lho la sogs pa'i rtog pa med / /
de phyir gang du phyogs pa nyid / /
lhor ni rnal 'byor kun gyis dgongs / /
thog mar grub pa'i 'khor lo dang / /
dpa' bo drug gi lha rnams dgod / /
sngags kyi go cha cho ga bzhin / /
de nas dkyil 'khor bsgrub par bya / /
mar me brgyad ni dbul bar bya'o / /
mar khu chen po'i sbyor ba yis / /
me tog sna tshogs gcal du bkram / /
sna tshogs dri yis legs par bsgos / /
grub pa'i dam tshig 'khor lo ni / /
ye shes 'khor lo dang ldan pa / /
sems kyis yang dag la sbyar nas / /
lta ba gyen du rgyu ba yis / /
sngar gyi spyan 'dren phyag rgya dang / /
pheM yig sngags kyi sbyor ba yis / /
yul ni mtha' yas na gnas pa'i / /
dgyes shing grub sbyin lha mo rnams / /
dpa' bo dpa' mo'i dbang phyug bcas / /
sngar gyi phyag mtshan sogs kyis brgyan / /
'jig rten mgon po thugs rje ldan / /
rdzogs pa'i sangs rgyas byon par 'gyur / /
gnyis su med pa'i snyoms 'jug pas / /
he ru ka gnas dkyil 'khor du / /
nyams dga' byin gyis brlabs pa'i gnas / /
mdzad par 'gyur te the tshom med / /
ces gsungs pas 'khor lo'i dbang phyug gi bdag nyid kho nas skad cig gis bris pa'i dkyil 'khor stong par bsams la /
bsgom bya'i dkyil 'khor gyi rang bzhin du bltas nas bsgrub pa'i phyi rol gyi phyag rgya'am /
ye shes kyi phyag rgya dang snyoms par 'jug pas yang dag par bskyod pa'i dga' ba'i sgras ye shes kyi 'khor lo spyan drangs la /
zhabs bsil dang mchod yon dbul ba sngon du 'gro bas /
rang gi nang du bcug pas 'dod chags chen pos zhu bar gyur te rdo rje'i lam nas phyung ste pad+ma nas ye shes kyi 'khor lo'i bdag nyid spros te / /
dam tshig gi 'khor lo la gnas ji lta bar bzhugs par bsams nas /
mig dang sku la sogs pa byin gyis brlabs pa'i de ma thag tu rang gi snying ga'i sa bon gyi 'od zer gyis bkug pa'i de bzhin gshegs pa dang lha mo rnams kyis dbang bskur nas ji ltar rigs par rgyas gdab par bya'o / /
de nas lha mo rnams spros pa'i yid kyis mchod pas mchod de bkra shis kyi ras zung dang /
bla re dang /
bza' ba dang /
bca' ba dang /
bldag pa dang /
gzhib pa dang /
btung ba dang /
pi wang ma la sogs pas mchod la /
dril bu dkrol zhing bstod la rang dang shes rab ma'i byang chub kyi sems pad+ma'i snod du bcug la bdud rtsir byas pa drangs te myangs pas tshim par byas pa lhag par mos te bdag po'i sngags brgya rtsa brgyad dang /
dkyil 'khor pa rnams kyi sngags lan nyi shu rtsa gcig bzlas nas A li dang kA li dang yi ge brgya pa bzla bar bya'o / /
rang gi gtor ma phul nas phyi rol du phyogs kyi gtor ma gzhan la yang dbul du bcug ste /
sum+b+ha la sogs pa'i sngags bzlas shing g.yon skor du bskor ba gsum bya'o / /
dkyil 'khor la sogs rtsom pa'i tshe / /
gal te rlung sogs skyes na ni / /
he ru ka dpal bdag nyid kyis / /
gdug pa thams cad bzlog par bya / /
dkyil 'khor gyi khang pa'i phyi rol du phyogs skyong rnams la rang rang gi mdog ba dan dbul lo zhes pa dkyil 'khor bsgrub pa'o / /
thab khung khru gang tsam yin te / /
mdzes shing thod pa'i rnam pa can / /
de 'dra'i stegs bus bskor ba grub / /
lho ru bltas pa'i cho ga yis / /
ri bo'i steng du gnas pa yi / /
dkyil du pad+ma 'dab brgyad pa / /
'dab mar dgra sta zhags pa dang / /
rtse gsum pa dang kha T+wAM ga /
lte ba ru ni rdo rje dgod / /
khro bo'i rnam pa 'jigs su rung / /
phyi ru rdo rje'i phreng ba bya / /
stegs bu pad+ma'i rnam pa can / /
rnal 'byor rgyud kyi dgang gzar dang / /
blugs gzar yang ni de bzhin te / /
'on kyang kha ni thod pa ltar / /
dkyil du khro bo'i rdo rje brko / /
A li kA li yang dag brjod / /
ji snyed mar sogs sbyor ba yis / /
g.yon du sreg rdzas la sogs gzhag /
g.yon gyi spyod pas bsreg par bya / /
gnyis med la sogs sngags chen gyis / /
mchod par bya ste cho ga bzhin / /
me nang he ru ka sogs la / /
sbyin sreg byas nas yon blang bya / /
mi dang ba glang khyi dang ni / /
ce spyang rta dang glang chen gyi / /
sha yis grub par 'dod pa pos / /
rnal 'byor shes pas sbyin par bya / /
skra grol gcer bu gsang nas su / /
tsA ru'i bza' ba sngon 'gro bas / /
dpal ldan bde mchog rnal 'byor che / /
sbyin sreg las ni brtsam par bya / /
de la thab ni cha gsum byas la cha gnyis brkos te /
brgyad cha mchu dang mchu'i phyed mu khyud de phyi dang nang du'o / /
de'i phyir stegs bu mchu'i tshad do / /
yi ge gsum zhu ba'i raM las skyes pa'i me lha dmar po dbyu gu dang spyi blugs g.yon na ste /
g.yas na bgrang phreng dang mi 'jigs pa sbyin pa'o / /
ral pa can lto ba 'phyang ba rgyan kun dang ldan pa oM badzra hUM gi yi ges thab khung gi me mtshams su bzhugs la dam tshig sems dpa' la ye shes sems dpa' bcug nas thab tu /
oM a g+na ye ma hA te dza de ba r-i Shi dwi dza satwa ma gri hi twA hu ti ma hA ra a smin san+ni hi to b+ha wa zhes pas spyan drangs te /
dzaHb+hUM baM hoHzhes pas dgug pa dang /
gzhug pa dang /
tha mi dad pa dang mnyes par byas la /
ar+g+ha la sogs pas mchod de lag pa g.yon pa kha gyen du byas te byang chub mchog gi khu tshur gyis mar gyis gang ba'i dgang gzar bzung la /
de'i steng du lag pa g.yas pa yang kha gyen du blta bas mar gyis gang ba'i blugs gzar bzung nas dgang gzar blugs gzar gyi steng du rang gi yi dam gyi sa bon yi ge gsum dang spel ba 'od zer dang ldan par bsams la me'i zhal du yi ge roM bltas te /
pus mo gnyis kyi bar du gru mo gnyis bzhag la dgang gzar gyi kha'i steng du lag pa g.yas pa kha thur du bltas pas blugs gzar kha thur du byas la /
dgang gzar g.yas skor du lan gsum bskor bas me lha'i zhal cung zad gdangs pa la lag pa'i sreg blugs gsum mam bdun nam nyi shu rtsa gcig /
oM ag+na ye A di bya A bi sha A bi sha //
ma hA shri ye ha bya ka bya bA ha na ye swA hA /
oM na maHsa man+ta bud+d+hA nAM /
che ge mo'i shIn+taM ku ru /
yang na oM ag+na ye swA hA /
zhes pas dbul lo /
oM badzra a na la ma hA b+hU ta dzA la ya sarbaM smiM ku ru sarba duSh+TA na hUM phaT dr-i sh+ya dzaHhUM baM hoHsa ma ya s+t+waM sa ma ya ho / /
zhes dam tshig kyang lan gsum du snyan du gsol lo / /
mar gyi sbyin sreg gzhan gyi sngags ni / /
oM ag+na ye swA hA /
zhes rtogs par bya'o / /
de nas me'i mtshan ma blta ste /
rtse mo gcig pa phun sum tshogs pa ster ro / /
rtse mo gnyis pa g.yo ba med par ro / /
rtse mo bzhi pa mnyam pa yin na rgyas pa dang dngos grub ster ro / /
dkar zhing snum pa du ba med cing dri ma med pa'i mes ni nad med pa dang rigs 'phel lo / /
dmar po dang ser pos ni rgyal srid ster ro / /
me tog tsam pa ka dang /
pad+ma dang /
ut+pal dang /
ma la ti'i dri dang ldan pa bsil ba dri bzangs ni dge ba'o / /
pi wang la sogs pa dang zangs dung gi sgra zab mo can ni mthong ba'i chos la bde ba ster ro / /
gdugs dang /
pad+ma dang /
rtse gsum pa la sogs pa'i rnam pa can ni sgra med pa dang g.yas skor ba dang gong bu gcig pas ni don chen po ster ro / /
'bar ba rtse gsum pa 'phro ba dang bcas pa g.yo zhing g.yon du phyogs na nad med do / /
lan gsum mam bdun dgad blugs dang /
me tog dang /
go la dang /
ras dang /
bstod pas mchod nas /
oM bo d+hi brik+Sha ya swA hA /
byang chub shing gi'o / /
oM badzra la tA ya swA hA /
p+la k+Sha'i'o / /
oM badzra yadz+nyA ya swA hA /
u dum+WA ra'i'o / /
oM badzra ku be rA ya swA hA /
'o ma can gyi shing rnams kyi'o / /
oM sarba pA paM da ha na badzrA ya swA hA /
til rnams kyi'o / /
oM badzra puSh+Ta ye swA hA /
'bras ma grugs pa'i'o / /
oM sarba saM pa de swA hA /
zho zan gyi'o / /
oM badzra A yu She swA hA /
dUr ba'i'o / /
oM badzra a pri ti ha ta badzrA ya swA hA /
ku sha'i'o / /
de nas me lha'i thugs kar pad+ma'i gdan du sa bon dang phyag mtshan yongs su gyur pa las bcom ldan 'das kyi dam tshig gi 'khor lo la ye shes kyi 'khor lo bcug ste /
bsang gtor la sogs pa dang me tog la sogs pas mchod de de'i rang gi 'dod lha'i sa bon bzlas pas sbyin sreg bya'o / /
lha re re la yang ngo / /
de la zhu ba ni me lha'i kha la'o / /
yam shing dang ku sha la sogs pa 'ong la'o / /
zan dang zhabs bsil la sogs pa phyag tu'o / /
me tog dbu la'o / /
bdug spos ni 'bar ba la'o / /
dri ni snying gar ro / /
bsang gtor lus la'o / /
zhabs bsil ni zhabs la'o / /
mar me dang /
mchod yon dang /
zhal zas ni mdun du zhi ba'i sems kyis ji ltar nus pa dbul lo / /
rgyas pa la ni rgyas pa'i sems kyis so / /
zhes pa sbyin sreg gi cho ga'o / /
tha mar ni 'dod pa'i don zhus la bzod par gsol te rang gi gnas su gshegs su gsol lo / /
oM khaN+Da ro he hUM hUM phaT ces pa dang /
oM yig gis lan bdun bsngags pa'i yungs kar g.yas g.yon gyi khu tshur gyis bzung la re res lan gnyis gnyis g.yon skor du /
oM sarba pA paM da ha na badzrA satwA s+ya sarba pA paM da ha na swA hA /
zhes pas byur bsal nas yungs kar de mer dor ro / /
de bzhin du g.yas skor dang gnyi ga g.yon skor gyis so / /
de bzhin du oM sarba pA paM bi sho d+ha ni badzrA ya badzrA satwa s+ya sarba pA paM bi sho d+ha ya swA hA /
zhes pa chu dang /
kham phor dkar pos byugs pa dang /
dUr ba'i myu gu dang bcas pa'i lci ba'i chang bu rnams dang /
mar me'i sdong bu dang bcas pa'i zan gyi chang bu rnams kyis so / /
ras kyis byur bsal ba yang ngo / /
'on kyang rdza phor la sogs pa ni me la mi dor ro / /
lag pa dag gis nye reg bya'o / /
dri la sogs pa sngon du 'gro zhing las thams cad pa dang hUM yig lan bdun bzlas pa'i mar dang bcas pa'i spos dkar gyis bdug par bya'o zhes pa /
rab gnas la sogs pa kun la byur bsal ba'i cho ga'o / /
dang por snying po 'bum bzlas na / /
he ru ka yi bka' thob nas / /
dbang bskur sbyin pa la sogs bya / /
gzhan du bzhad gad thob par 'gyur / /
nus pa med pa'i rnal 'byor pas / /
snying ga'i sa bon dmar 'od kyis / /
slob ma'i lus la yang dag dgang / /
dbang bskur sbyin pa yang dag brtsam / /
sngags pas rnal 'byor ma dang bcas / /
dkyil 'khor lho ru gnas pa yi / /
slob ma lho ru kha bltas la / /
mkhas pas 'di skad brjod par bya / /
bu rnams nges par gnas pa yis / /
sdom pa'i mchog ni bsrung bar mdzod / /
sdom pa'i dbang las lhag pa med / /
lhan skyes thabs kyi mtshan nyid do / /
de dag gis maN+Dal byas te pus mo sa la btsugs te snyim pa sbyar ba me tog dang bcas pa rnams rang gi kha nas lus la bcug ste rdo rje'i lam nas shes rab kyi pad+ma la gnas pa rnams la /
snying ga'i sa bon gyi 'od zer gyis bkug pa'i shes rab ma dang bcas pa'i de bzhin gshegs pa rnams kha nas zhugs te zhu bar gyur pa rnams kyis dbang bskur bar bsgoms nas bton te lho'i sgor gnas pa rnams kyis gsol ba 'debs su gzhug go / /
bdag gi ston pa dpa' bo che / /
rnal 'byor ma mchog kha sbyor la / /
byang chub chen po'i tshul brtan pa / /
mgon po chen po bdag 'tshal lo / /
dam tshig de nyid bdag la stsol / /
byang chub sems kyang bdag la stsol / /
dpa' bo dpa' mo'i dbang phyug rnams / /
phag mo dang ni he ru ka'i / /
gsang ba'i gnas sogs yang dag dgang / /
lus la yang dag gnas par gsungs / /
sangs rgyas chos dang dge 'dun te / /
skyabs gsum dag kyang bdag la stsol / /
thar pa chen po'i grong mchog tu / /
mgon po bdag ni gzhug par mdzod / /
ces brjod du bcug nas /
bu tshur shog cig tshul chen gyi / /
snod ni khyod yin theg chen pa'i / /
gsang sngags spyod tshul cho ga ni / /
khyod la yang dag bstan par bya / /
dus gsum sangs rgyas 'byung ba yi / /
sku gsung thugs kyi rdo rje can / /
rdo rje sngags kyi mthu yis ni / /
ye shes mnyam med yang dag brnyes / /
de bas kun mkhyen thob bya'i phyir / /
bu yis blo gros 'di gyis shig /
bla ma mchog dang de bzhin byams / /
sangs rgyas la gus skye bo dga' / /
rtsa ba'i ltung ba yongs spangs shing / /
sbom po'i ltung ba spang bar bya / /
sems can rnams ni mnyes par bya / /
theg pa dman la 'dod mi bya / /
zhes yang dag par len du bcug la /
dkon mchog gsum la skyabs su mchi / /
sdig pa thams cad so sor bshags / /
'gro ba'i dge la rjes yi rang / /
sangs rgyas byang chub yid kyis bzung / /
zhes lan gsum 'don du gzhug go / /
de ltar thun mong gi sdom pa can gyi slob dpon gyi sdom pa 'dod na /
phyir mi ldog pa 'khor lo'i dbang / /
zhes pa la sogs pas gsol ba 'debs su bcug la /
sangs rgyas dang byang chub sems dpa' thams cad bdag la dgongs su gsol zhes pa la sogs pa lan gsum 'don du gzhug go / /
de nas las thams cad pa'i sngags kyis bsrungs nas de rnams kyi snying ga dang /
mgrin pa dang /
mgo bo rnams su rdo rje dang pad+ma dang 'khor lo'i steng du hUM nag po dang /
AHdmar po dang /
oM dkar po rnams bsams nas brjod cing dri'i chu dang bcas pa'i rdo rje g.yas pa'i khu tshur gyis de'i gnas gsum du reg nas mgo bo la me tog dang /
mdun du spos dang /
mar me dang snying gar dri byin nas byang chub shing la sogs pa'i shing sor bcu gnyis pa drang zhing srog chags med pa ma gas pa rma med pa /
dri bzang po'i chus bkrus pa rtse mo la me tog bcings pa /
kha byang du phyogs pas slob ma rnams la sbyin no / /
de rnams kyis kyang dkyil 'khor gru bzhi pa pa'i lci bas byugs par byang dam shar du phyogs pas so / /
shing de oM badzra hA sa haM zhes brjod cing rtse mo 'chos te gyen du blta zhing mdun du dor ro / /
de'i rtse mo ltung ba'i rjes su 'brangs nas /
shar ram byang ngam nub bam lho'am steng ngam 'og tu bltas te byung na zhi ba'am rgyas pa'am dbang ngam mngon spyod dam rig pa 'dzin pa'am sa 'og gi dngos grub rnams go rims bzhin du brjod do / /
phyi rol du lhung na dngos grub med do / /
de nas pa~M las skyes shing ba~M bzlas pa'i chu kha bshal ba'i phyir byin nas /
las thams cad pa lan bdun bzlas pa'i dri'i chu khyor gsum /
oM hrIH bi shud+d+ha d+harmAHsarba pA pa ni Sh+tsa s+ya bi sho d+ha ya sarba bi kal pan a pa na ya hUM /
zhes brjod cing 'thung du gzhug go / /
phyi rol du 'dug tu bcug la hUM las byung ba las thams cad pa bzlas pa'i ku sha ma nyams pa bting nas nyal ba'i don du dang /
d+hi yig las skyes pa gcig sngas kyi don du /
oM badzra tIk+Sh+Na baM zhes pas sbyin no / /
skud pa dmar po slob ma'i lus kyi tshad tsam pa sum ltab tu byas te hUM yig dang las thams cad pa lan bdun du bzlas la mdud pa gsum du byas te slob ma rnams kyi dpung pa g.yon par oM bud+d+ha mai tri rak+Sha sarbA na swA hA /
zhes pas bcings te yang dag par bsrungs la spro ba bskyed de /
spyod mchog 'di la gang rnams kyi / /
blo gros shin tu dri ma med / /
de rnams ngan song sdug bsngal kun / /
rab tu 'byung ba yang dag zhi / /
zhes brjod la / /
bzlas pa'i don du las kun gyi sngags byin te bsrungs la snga dro rmi lam bdag la smros shig byas la seng ge'i nyal stabs kyis nyal du gzhug go /
rang yang de bzlas pa ni slob ma lhag par gnas pa'o / /
snga dro gtor ma phul te dkyil 'khor gyi khang pa las byung ste slob ma rnams la rmi lam dris nas ri las lhung ba la sogs pa mi dge ba'i rmi lam yin na las thams cad pa'i sngags kyis bsrungs la /
dkyil 'khor khang par 'jug pa'i tshe slob ma rnams kyis oM pra bi sha b+ha ga wAn ma hA su kha mok+Sha pu ra~M` sarba sid+d+hi su kha pra taM pa ra ma su kha ut+ta ma sid+d+h+ya r+thaM dzaHhUM baM hoHpra sid+d+h+ya swa zhes pas gzengs bstod la bzhugs /
g.yas su bskor zhing 'khor lo'i dbang phyug gi skus byang la sogs pa'i sgor gnas nas /
dkyil 'khor gyi lho la sogs pa'i sgo / /
oM badzra ud+g+ha TA ya sa ma ya pra be sha ya hUM /
zhes brjod cing phye nas /
me tog gi phreng ba oM pa ra ma su kha A sha ya su la li ta bi lA sa na mi trer na mA mi b+ha ga wAn taM dzaHhUM baM hoHhi hi hi hi hIHpra tI ts+tsha ku su ma any+dza li nA tha ho zhes pa'i sngags kyis dkyil 'khor du dor nas /
slar phreng ba'i dbang gi bsam pas rang gi mgo la bcings nas mngon sum du gyur pa'i 'khor lo'i dbang phyug bla mar lhag par mos pa des ster bzhin pa'i phreng ba'i dbang la sogs pa 'chad par 'gyur ba'i dbang ma lus pa cho ga ji lta ba dang /
slob dpon gyis las thams cad la gnang ba thob nas slob ma gzhug pa'i ched du bde ba chen po'i bdag nyid shes rab dang thabs kyi rang bzhin de kho na nyid kyi bstod pa sngon du 'gro bas dkyil 'khor gyi dngos grub 'dod par bya'o / /
bden pa'i byin gyis rlabs kyang bya ste /
nam mkha' skye ba mtshan ldan phyir / /
thog ma tha ma med pa'i mchog /
sems dpa' rdo rje che rang bzhin / /
mi bskyod rdo rje bdag la gsol / /
dngos grub 'dzin pa kun gyi mchog /
dbang phyug chen po lhag pa'i lha / /
rdo rje 'dzin pa kun gyi rgyal / /
mi 'gyur mchog kun bdag sgrubs shig /
nyes pa med pa rtag pa ste / /
'dod chags kun gyi rjes chags pa / /
'dod chags chen po dga' ba che / /
bcom ldan de nyid bdag sgrubs shig /
shin tu dag pa chos kyi mchog /
gdod nas grol ba'i de bzhin gshegs / /
kun du bzang po kun bdag nyid / /
byang chub sems dpar bdag grub mdzod / /
dngos grub chen po kun gyi mchog /
dbang phyug chen po phyag rgya mchog /
grub pa'i rdo rje cher bsor ba / /
rdo rje snyems ma bdag po'i bdag /
sems can kun gyi snying la gnas / /
sems can kun gyi yab yin te / /
dam tshig mchog gi 'dod pa mchog /
shes rab thabs bdag dkyil 'khor 'di / /
bden pa'i byin rlabs gang yin pa / /
bden pa de yis mgon khyod kyis / /
bdag gi 'dod pa yongs rdzogs mdzod / /
chos rnams gzugs brnyan lta bu ste / /
gsal zhing dag la rnyog pa med / /
gzung du med cing brjod du med / /
rgyu dang las las kun du byung / /
de bzhin nyid las yang dag 'byung / /
bden pa de yis dkyil 'khor ni / /
gzugs brnyan gsal bar slob ma rnams / /
kun gyis sdig med mthong bar shog /
ces brjod cing nam mkha' skye ba'i mtshan ma gang gi yin pa de de bzhin no / /
rdo rje 'dzin pa kun ni sku rdo rje la sogs pa'o / /
'dod chags kun ni 'dod yon lnga yis sems can mnyes par byed pa'o / /
'dod chags chen po ni dmigs pa med pa'i snying rje chen po'o / /
gdod nas grol ba ni rang bzhin gyis yongs su dag pa'o / /
kun bdag ni chos nyid kyis so / /
byang chub kyi bdag nyid kyi sems ni byang chub sems dpa'o / /
'dod bya yin pas 'dod pa yang yin la mchog kyang ngo zhes slob dpon 'jug pa'i cho ga'o // //
de nas lhag gnas byas pa'i slob ma khrus dang dris byugs la /
gos gtsang ma can 'khor lo'i bdag po'i tshul du dmigs la /
oM badzra rak+Sha haM /
zhes pas stod g.yogs byas te /
oM badzra uSh+NI Sha hUM phaT /
ces pas gtsug tor byas la /
las thams cad pa bzlas pa'i ras dmar pos oM tsa k+Shur ban+d+ha ba ra ma na ya hUM /
zhes pa'i sngags kyis mig ras bcings la AHkhaM bI ra hUM zhes brjod cing me tog phreng ba bzung ba phul ba las thams cad pa'i chus bsangs la snying ga dang /
mgrin pa dang /
spyi bor rdo rje dang /
pad+ma dang 'khor lo la gnas pa'i nyi ma dang zla ba'i steng du hUM nag po dang /
AHdmar po dang /
oM dkar po dang /
de'i 'od zer gyis lus 'od gsal bar byas la hUM zhes brjod nas dkyil 'khor gyi lho sgor bzhag la las kyi rdo rjes bzung la dkyil 'khor du gzhug pa'i phyir dri bar bya ste /
kye dga' ba 'dod pa khyod su yin / /
zhes gcig gam gnyis sam gsum ste bzhi ni lhan cig tu gzhug par mi bya ste dge 'dun tshogs zung yin pa'i phyir ro / /
slob mas kyang /
kye bde chen bdag ni skal pa bzang po'o / /
zhes smra'o / /
de nas slob ma la oM sarba yo ga tsit+ta ud+pA da yA mi zhes brjod du bcug cing sems bskyed par bya'o / /
me tog dang bcas pa'i rdo rje snying gar bzhag ste /
de ring khyod la de bzhin gshegs pa thams cad kyis byin gyis rlob par 'gyur gyi /
de bzhin gshegs pa thams cad kyi gsang chen dam pa 'di dkyil 'khor du ma zhugs pa rnams la smra bar mi bya zhing ma dad par yang mi bya'o zhes bsgo nas /
oM khaN+Da ro he hUM hUM phaT ces pas bkug ste /
yol ba'i nang du shrI he ru ka ya bid ma he bid+yA rA dza ya d+hIHma hA swA hA /
zhes pa gA yi tri 'don du gzhug go / /
mkha' 'gro ma yi dra bas 'dren / /
grub pa'i dkyil 'khor 'khor lo 'dir / /
bde ba mchog gi pho brang du / /
bu khyod bdag gis drangs pa'o / /
zhes bsgo nas lho sgo ru oM na maHste hUM /
na maHmi hUM na mo na maHhUM swA hA /
zhes 'don cing /
mkha' spyod la sogs dbye ba yis / /
phyag gsum byed du gzhug par bya / /
thal mo spyi bor bzhag nas su / /
yan lag kun gyis phyag bya'o / /
oM sarba bI ra yo gi nI b+h+yaHpU dzo pas+thA nA ya At+ma nAM ni r+yA ta yA mi /
sarba ta thA ga ta bI ra yo gi ni /
DA ki n+ya r+ya a d+hi tiSh+Than+tu mAM /
g.yon du snying gar thal mo sbyar te gzung ngo / /
oM sarba bI ra yo gi nI b+h+yaHpU dzA b+hi She kA ya At+ma nAM ni r+yA ta yA mi /
sarba ta thA ga ta bI ra yo gi ni lA mA d+yA b+hi Shiny+tsa tu mAM /
g.yon pa'i thal mo dpral bar byas te byang du'o / /
oM sarba bI ra yo gi nI b+h+yaHpU dzA pra brta na ya At+ma nAM ni r+yA ta yA mi /
sarba ta thA ga ta bI ra yo gi n+ya khaN+Da ro hAr+yA pra brta yan+tu mAM /
spyi gtsug tu thal mo sbyar te nub tu'o / /
oM sarba bI ra yo gi nI b+h+yaHpU dzA karma Ne At+na nAM ni r+yA ta yA mi /
sarba ta thA ga ta bI ra yo gi ni rU pi ni r+yA ya karma ka yan+tu mAM /
yang shar sgor /
oM gu ru tsa ra Na u pa s+tha nA ya At+ma nI ni r+yA ta yA mi /
oM sarba twa pa ri tra Na ya At+ma nA ni r+yA ta yA mi /
zhes don dang ldan pa 'don du gzhug go / /
de nas lho sgor lhor kha bltas te /
kye bu khyod kyang rab tu gnas / /
de nyid snang ba'i rigs la ni / /
dpa' bo lha mo rnams skye ba'i / /
he ru ka yi rnam pas mdzes / /
skyes bu gang zhig skyes nas su / /
go 'phang mchog ni thob par 'gyur / /
ye shes sdom pa'i dag pa ste / /
bdag gis khyed la sbyin pa yin / /
dkyil 'khor ma mthong mi rnams la / /
khyod kyis kyang ni smra mi bya / /
gal te smra na de'i tshe bu / /
dam tshig nyams par byed par 'gyur / /
mgo bor rdo rje bzhag ste dril bu dkrol zhing /
'di ni khyod kyi dam tshig gi rdo rje yin te tshul 'di 'ga' zhig la smras na 'dis khyod kyi mgo 'gas par byed do zhes nyan du bcug la snying gar rdo rje bzung la /
de ring phag mo rang nyid dpal / /
khyod kyi snying gar yang dag gnas / /
gal te tshul 'di smras na ni / /
de ma thag tu dral te gshegs / /
zhes bka' bsgo nas /
ming med dang mthe bos bzung ba'i dung gi chus ma na'i tshul du /
'di ni khyod kyi dmyal ba'i chu / /
de tshig 'das na sreg par byed / /
de tshig bsrungs na dngos grub ni / /
rdo rje bdud rtsi'i chu 'thung cig /
oM pany+tsa a mr-i ta u da ka Tha Tha hUM zhes pa'i tshigs su bcad pa dang sngags kyis bdud rtsi lnga 'thung du gzhug go / /
de ring nas brtsams te khyod kyi dpal rdo rje phag mo nga yin gyis ngas gang bsgo bde 'bad par gyis shig /
khyod kyis nga la smad par yang mi bya ste /
kha na ma tho ba ma spangs par che'i dus byas nas dmyal bar ltung bar gyur ta re zhes brjod do / /
de nas slob ma dkyil 'khor la phyogs pa la khyod kyi mig la ci lta bu'i snang ba mthong zhes dris nas /
des smras pa /
dkar po dang /
ser po dang /
dmar po dang /
nag po snang ba rnams kyis go rims bzhin du zhi ba dang /
rgyas pa dang /
dbang dang /
mngon spyod kyi skal pa dang ldan par shes par byas nas /
de mthe bong gnyis nas g.yon pas bzung nas rdo rje'i 'gros kyis las thams cad pa bzlas shing g.yon skor du bskor ba gsum byed du bcug nas bden pa'i byin gyi rlabs 'di bya'o / /
bdag gi dkyil 'khor 'di lta bur / /
slob ma 'di ni yang dag gzhug /
lha rnams rigs kyi rim pa ni / /
bsod nams ji ltar 'di la shog /
ces pas slob ma gzhug pa'i cho ga'o // //
sngar bzung ba'i phreng ba yi ge hUM gis bsngags pa las ma rnyings shing yang ba'i me tog cig blangs te de'i lag pa thal mo sbyar bar sbyin par bya'o / /
de'i tshe de nyid kyang yi ge gsum gyis 'od gsal zhing sdig pa bkrus par mos nas bla mas de ltar byin gyis brlabs nas gus pa sngon du 'gro bas dkyil 'khor pa dang bcas pa'i dkyil 'khor gyi dbang phyug mdun na gnas pa bzhin du dmigs nas dkyil 'khor der yid kyis zhugs te /
oM taSh+Thi badzra dr-i D+ho me b+ha wa shA shwa to me b+ha ba hr-i da yaM me a d+hi tiSh+Tha sarba sid+d+hi m+me pra yats+tsha hUM ha ha ha ha ho /
AHkhaM bI ra hUM pra tIts+tsha ku su ma any+tsa li nA tha hoH /
zhes brjod cing mig la sogs pa bsdams nas de'i dbu la me tog dor bar bya'o / /
re khA lnga'i nang du me tog lhung ba'i rjes su 'brangs nas rigs bstan par bya'o / /
de'i rnal 'byor kyang 'di la'o / /
mdzod spu'am dbu 'am gtsug tor la lhung na phyag rgya chen po'i dngos grub po / /
spyan nam zhal la ni sngags kyi dngos grub po / /
'og gi cha la dman pa'o / /
lha rnams las ring na yun ring pos so / /
me tog de oM pra ti gr-ih+Na taM i maM satwa ma hA ba la /
zhes pas mgo la bcing ngo zhes pa phreng ba'i dbang ngo / /
slob ma'i snying gar zla ba la bdag po dang /
dpral bar ra dang mig gnyis la 'bar ba dang bcas pa'i oM gnyis bsgoms nas /
dpal ldan phag mo rang nyid kyis / /
khyod kyi mig ni 'byed par brtson / /
rdo rje mig ni bla med pa / /
kun du gzigs pas 'byed par mdzod / /
oM sarba bud+d+ha DA ki nI ye badzra war+N+Na nI ye hUM hUM phaT swA hA /
oM dz+nyA na tsak+Shu hUM AHswA hA /
zhes brjod cing gdong g.yogs dgrol bar bya'o / /
da ni dad pa'i shugs kyis ni / /
dkyil 'khor 'di ni yang dag ltos / /
khyod ni rnal 'byor ma rigs skyes / /
phyag rgya sngags kyis byin gyis brlabs / /
yon phul te phyag byas nas gcig pur 'dug pa'i slob mas bla ma la gsol ba gdab ste /
bsam du med pa'i chos kyi snod / /
dbang bskur ba ni bdag mdzod cig /
bla ma yis ni lho sgo ru / /
he ru ka yi bdag nyid sems / /
seng ge'i gdan la gzhag pa'am / /
sna tshogs pad+ma'i shing stegs la / /
phyag rgya lnga ldan slob ma de / /
kha T+wAM ga ni thogs gnas la / /
steng du lha mos gdugs bzung ba / /
g.yas pa Da ma ru thogs pa / /
rnal 'byor ma dang dpa' tshogs kyis / /
bskor ba'i dkyil du gnas pa ni / /
glu dang bkra shis la sogs pa / /
'bad pas yang dag mchod nas su / /
sngar bshad rim pas byur bsal bya / /
rnam rgyal bum pa la sogs chu / /
blangs nas thod par byas nas su / /
hUM las skyes pa'i rdo rje dang / /
de las byung ba'i mi bskyod pa / /
des mtshan pa'i rang bzhin gyi chu bsams la snying ga'i 'od zer gyis bkug pa'i ye shes sems dpa' der bcug la /
snying ga'i 'od zer gyis phyogs mtha' yas pa na gnas pa'i de bzhin gshegs pa dang /
rig pa'i lha mo rnams yang dag par mchod nas slob ma la dbang bskur ba'i don du /
rdo rje can gyis sangs rgyas la / /
'gro ba bskyab pa'i ched du dbang / /
yon tan 'byung gnas ji ltar gsol / /
de ltar 'di la stsal du gsol / /
zhes gsol ba btab nas /
de dag shes rab ma dang snyoms par zhugs te 'dod chags chen pos zhu bar gyur nas rnam par snang mdzad kyi sgo nas nang du zhugs nas rdo rje'i lam nas 'thon te khu ba de lha mo'i pad+ma'i kha nas nang du bcug pa'i slob ma skad cig gis stong pa nyid kyi rjes la hUM dang rdo rje las byung ba'i yum dang bcas pa'i mi bskyod pa'i rang bzhin ye shes sems dpa' dang tha mi dad pa la dbang bskur nas /
yang phyag dang zhabs la sogs pa'i gzugs kyis pad+ma las 'thon te gnas pa'i slob ma la nam mkha' gang bar gnas pa'i yum dang bcas pa'i rdo rje can rnams kyis gur kum la sogs pa'i char dang /
byang chub kyi sems bdud rtsis gang ba'i thod pa rnams phyag gis cung zad gzhol bas dbang bskur bar bsam zhing /
mkha' 'gro ma la sogs pas bkra shis gang zhig ces pa la sogs pa'i bkra shis brjod cing /
dbang bskur ba ni rdo rje che / /
zhes pa la sogs pa dang /
oM shrI tsakra bI ra twaM a b+hi Shany+tsI mi /
oM badzra ud ka a b+hi Shany+tsi hUM su ra ta s+t+waM a hUM zhes pas dbang bskur ro / /
de de'i tshe bde ba chen po'i bdag nyid du bsam par bya'o / /
chu'i dbang ngo / /
gsol ba btab pa dang ldan pa'i slob ma oM dang rin po che las skyes pa'i rin chen 'byung ldan gyi gzugs ye shes sems dpa' dang tha mi dad par bsams nas chu'i dbang las gsungs pa'i snying ga'i 'od zer gyis phyogs mtha' yas pa la sogs 'dir yang shes par bya ste /
rdo rje dang /
dril bu dang /
ming gi dbang du yang ngo / /
'dir khyad par du gser la sogs pa las byas pa'i dbu rgyan cod pan rin chen 'byung ldan las byas pa'i ye shes sems dpa' dang tha mi dad pa slob ma'i rigs kyi bdag po dbus na gnas pa'i de bzhin gshegs pa lngas byin gyis brlabs pa de'i mgo la bskon zhing steng du /
oM badzra d+hA twI shwa ri a b+hi Shiny+tsa hUM /
dpral bar /
oM satwa badzri a b+hi Shany+tsi b+h+ruM /
g.yas su /
oM rat+na badzri a b+hi Shany+tsi trAM /
rgyab tu /
oM d+harmA badzri a b+hi Shany+tsi hrIH /
g.yon du /
oM karma badzri a b+hi Shany+tsi aH /
oM sarba bud+d+ha DA ki nI ye badzra war+N+Na nI ye hUM hUM phaT swA hA /
oM AHbadzra mu ku Ta a b+hi Shany+tsi hUM su ra ta s+t+waM a haM zhes brjod do / /
cod pan gyi dbang ngo / /
hrIHyig las skyes shing des mtshan pa'i pad+ma yongs su gyur pa'i snang ba mtha' yas kyi rang bzhin rdo rje slob ma yang de ltar rdzogs pa'i slob ma'i snying ga dang /
mgrin pa dang /
mgo bo rnams su rdo rje reg nas /
he ru ka dpal dpa' sogs kyis / /
de ring khyod la dbang bskur ro / /
'di de sangs rgyas thams cad nyid / /
rab tu grub phyir rdo rje zung / /
zhes brjod cing snying ga dang lag pa g.yas par sbyin no / /
rdo rje'i dbang ngo / /
khaM dang ral gri las skyes pa'i don yod grub pa'i ngo bo ye shes sems dpa' dang tha mi dad pa'i slob ma dang dril bu bsams te /
de'i lag pa g.yon par dril bu /
'di de sangs rgyas thams cad kyi / /
dril bu dbyangs kyi rjes 'gror ldan / /
byang chub mchog tu rgyal ba bzhed / /
khyod kyis kyang ni rtag tu zung / /
zhes brjod cing sbyin no / /
rdo rje dang dril bu thogs pa'i lag pa gnyis 'khyud pa'i stangs byed du bcug la /
oM shrI he ru ka a d+hi pa ti s+t+waM a b+hi Shany+tsI mi tiSh+Tha bI ra sa ma ya s+t+waM zhes brjod de /
oM badzra g+haN+De a aH /
bcom ldan bzung ngo bdag la ni / /
yang dag nye bar gyur par mdzod / /
ces brjod du gzhug go / /
dril bu'i'o / /
de ltar gsol ba btab par gyur pa /
oM dang 'khor lo las byung ba'i rnam par snang mdzad kyi rang bzhin ye shes dang tha mi dad pa spyi bor rdo rje dang dril bu mnyam por 'dzin du bcug la /
oM shrI he ru ka a d+hi pa ti s+t+waM /
a b+hi Shany+tsI mi shrI he ru ka nA ma a b+hi She ka ta /
zhe sdang rdo rje khyod ces pa dang /
gti mug rdo rje khyod ces pa la sogs pa'i me tog lhung ba'i rigs kyi ming ngam rnam par snang mdzad kyi bdag nyid kyis dbang bskur ro / /
de la /
rdor sems rnam rgyal dpe med dang / /
ye shes sems dpa' bde ba che / /
lhan skyes lus med dga' ba dang / /
dang po mchog rdor a la la / /
mi bskyod bzhad pa 'gying ba dang / /
rang byung zhe sdang hUM mdzad dang / /
rdo rje rol pa sgeg pa dang / /
dga' ba dgyes pa sems rdo rje / /
rnam snang sku dang sangs rgyas gzugs / /
sgyu ma de bzhin gshegs pa dang / /
rin chen yid bzhin nor bu dang / /
nga rgyal dang ni gzi brjid dang / /
nam mkha' 'od byed rdo rje'o / /
pad+ma dag dang 'od dpag med / /
'dod chags chos dang spyan ras gzigs / /
don yod las dang dam tshig rlung / /
phrag dog reg bya pha rol byin / /
rdo rje dbyings dbang phreng ba ma / /
myong ma shugs ma rnam rol ma / /
bdag med lag ma mA ma kI / /
sdang dang dga' ma phreng ma 'od / /
spyan ma dkar mo mkha' 'gro ma / /
sgeg ma rdo rje gti mug dga' / /
'bar ma phreng ma nam mkha' dga' / /
do shal rdo rje dbugs 'byin ma / /
gos dkar bzhad ma 'dod chags dga' / /
glu ma 'dod chags ro langs ma / /
rdo rje ngo mtshar brdo ba ma / /
sgrol ma sgyu ma gar dbang phyug /
bsgyings ma rdo rje dga' ma'o / /
'di ni ming gi dbang ngo / /
dbang lnga po 'di dag ni ma rig pa'i gnyen po yin pas rig pa'i dbang ste lus kyi rnam par dag pa'o / /
'di dag gis dbang bskur ba ni bya ba dang spyod pa'i rgyud nyan pa dang bshad pa dang /
sngags bsgrub pa la dbang bar 'gyur ro / /
de skad du gsungs pa /
chu ni shin tu rnam dag yin / /
cod pan mnyam pa nyid du 'gyur / /
rdo rje rtag tu so sor rtog /
ming gi me long ye shes yin / /
dril bu bya ba nan tan no / /
zhes pa'o / /
rang gi snying po la sogs pa brgya rtsa brgyad bzlas te /
bcom ldan bdag gis sbyin lags kyis / /
'di la nye bar mdzad du gsol / /
zhes brjod cing snying ga nas kha'i sgo nas byung ste /
rna ba g.yas pa nas snying gar zhugs par bsam zhing sngags sbyin te /
slob mas kyang /
bcom ldan bdag gis bzung lags kyis / /
bdag la nye bar mdzad du gsol / /
zhes lan gsum brjod do / /
sngags kyi dbang ngo / /
hUM las skyes pa'i rdo rje sems dpa'i rang bzhin du bsams nas /
'di de sangs rgyas thams cad nyid / /
he ru ka yi phyag na gnas / /
he ru ka dpal brtul zhugs brtan / /
khyod kyis kyang ni rtag tu zung /
oM sarba ta thA ga ta sid+d+hi badzra sa ma ya /
tiSh+Tha e Sha twaM d+ha ra yA mi hi hi hi hi hIH /
zhes brjod cing de nyid kyis gzung du gzhug go zhes pa rdo rje'i brtul zhugs so / /
dpal bde mchog gi snying po'i sngags kyis kha T+wAM ga dang cang te'u dang pad+ma'i snod rnams la lan gsum du bzlas la /
he ru ka dpal phyag rgya 'di / /
phyi nang yang dag gnas pa nyid / /
de nas kha T+wAM cang te'u snod / /
sbyin pa dpa' bos gzung bar gyis / /
zhes pas 'dzin du gzhug go zhes pa spyod pa'i brtul zhugs so / /
de bzhin gshegs pa'i spyod lam gyi tshul du byas nas chos gos kyi grwa bzung ba'i khu tshur g.yon pa snying gar bzung zhing g.yas pa mi 'jigs pa'i phyag rgyas /
'dir bdag 'khor lo gsum dbang phyug /
sangs rgyas kun gyi rang bzhin dngos / /
he ru ka dpal ming can gyi / /
de bzhin gshegs pa khyod lung bstan / /
dpal he ru ka zhes bya ba'i de bzhin gshegs pa'i grub pa ste /
me tog lhung ba'i rigs kyi ming gi de bzhin gshegs pa'i tshul can slob ma kye che ge mo rdo rje ta thA ga ta sid+d+h+yaHsa ma ya s+t+waM b+hur b+hu ba swaH /
khams gsum gyis ni rgyal po che / /
bdag po dpal ldan yon tan gter / /
bdud kyi sde kun pham byas nas / /
grong khyer mchog tu khyod rab zhugs / /
zhes brjod de lung bstan par bya'o / /
de ltar lung bstan pa ni de bzhin gshegs pa thams cad kyis rdzogs pa'i byang chub tu lung ston te dad par bya'o zhes lung bstan pa'o / /
mtshan ma med pa'i 'gro ba'i don / /
da lta gang gis byed 'gyur pa / /
phyir mi ldog pa'i dbang bskur che / /
dpa' bo chen po bdag la stsol / /
zhes pas gsol ba btab pa'o / /
rdo rje dang hUM las byung ba'i rdo rje sems dpa'i tshul du bsams la /
thog mtha' med pa'i sems dpa' ni / /
rdo rje sems dpa' bde ba che / /
kun du bzang po kun bdag nyid / /
rdo rje snyems tshul bdag po'i bdag /
bcom ldan 'das dpal mchog dang po'i skyes bu'o zhes brjod cing rdo rje 'dzin du gzhug go / /
'di de sangs rgyas la sogs pas / /
dril bu dang /
phyag rgya 'di ni dam tshig brjod / /
yid kyi sku ni brtan pa'i phyir / /
gang gi sku ni ma lus brtan / /
des ni phyag rgya rab tu brjod / /
ces pa ste rdo rje dril bu dang bcas pa'i lag pa gnyis kyis ye shes kyi phyag rgya la 'khyud pa nas gnas pa rdo rje sems dpa'i tshul du bsams te chu'i dbang las gsungs pa'i cho gas /
dbang bskur ba ni rdo rje che / /
khams gsum pa yis phyag byas pa / /
gsang gsum gnas las byung ba yi / /
sangs rgyas kun gyis sbyin par bya / /
oM sarba ta thA ga ta a b+hi She ka sa ma shri ye hUM swA hA /
zhes brjod de dbang bskur ro / /
spyi bor mi bskyod pa bsams la gzhan rgyal ba dang lha mo rnams de nyid la ye shes sems dpa'i tshul du thim par byas nas /
oM su pra tiSh+Tha badzre swA hA /
zhes pas byin gyis brlabs nas me tog la sogs pa'i mchod pa rnams kyis mchod par bya'o des gsungs pa /
bcu drug bdag nyid shes rab ma / /
lag pa gnyis kyis bzung nas ni / /
rdo rje dril bu sbyor ba las / /
slob dpon gyi ni dbang du 'dod / /
ces so / /
de nas /
dpa' bo dpa' mo'i dbang phyug grong / /
rang bzhin dag pa sangs rgyas bdag /
lus kyi dkyil 'khor rang bzhin gyis / /
dri ma med pa bu khyod ltos / /
gnas dang nye ba'i gnas la sogs pa bdag nyid kyi dkyil 'khor la gnas pa'i byang chub kyi phyogs kyi chos sum cu rtsa bdun gyi rang bzhin rtsa sum cu rtsa bdun dkyil 'khor ba'i lha'i 'khor lo dpal he ru ka'i yan lag dang nying lag nye bar bstan par bya'o / /
phyir mi ldog pa'i dbang ngo / /
gser ram dngul gyi snod la bzhag pa'i mar dang sprang gi mig sman gser gyi thur mas slob ma'i mig gnyis la praM bsams te /
oM badzra ni tra a pa ha ra pa Ta laM hrIH /
zhes byug pa ni thur ma'i dbang ngo / /
a yig gis bsngags pa'i me long slob ma la bstan zhing /
rdo rje sems dpa' me long ltar / /
dag cing gsal la dri ma med / /
sangs rgyas kun bdag rang bzhin du / /
kye bu khyod kyi snying la gnas / /
ngo bo med cing gnas med pa'i / /
chos rnams de ltar shes pas su / /
sems can don ni mnyam med byos / /
ston pa'i thugs las khyod skyes so / /
zhes brjod pa ni me long gi dbang ngo / /
bla ma chen po 'khor lo'i gtso / /
tshogs 'khor byas te mchod nas su / /
de nas de la phyag 'tshal nas / /
dpa' bos gsang ba'i don gsol gdab / /
skyob dang skyabs med pa yi skyabs / /
mgon po rgyu med snying rje che / /
mgon pos bdag la bka' drin stsol / /
bde mchog 'khor los bdag la skyobs / /
ji ltar khyod nyid bdag nyid che / /
mnga' bdag bdag la'ang de ltar stsol / /
'khor ba 'dam gyi tshogs dag tu / /
bying ba skyabs med bdag la skyobs / /
zhes pas gsol ba btab la / /
lang tsho la bab pa dam tshig dang ldan pa gsang dbang gi don du bla ma la phul la /
bla ma 'khor lo'i dbang phyug gi rnal 'byor gyis tha mal pa'i bud med kyi gzugs stong pa'i rjes su phag mo'i gzugs su bskyed pa de dang /
rdo rje dang pad+ma'i 'du bya ba sngon du 'gro bas snyoms par zhugs te /
oM sarba ta thA ga ta a nu rA ga Na badzra swa b+hA wa At+ma ko\u0f85haM zhes brjod cing /
snying ga'i sa bon gyi 'od zer gyis spyan drangs pa shes rab dang bcas pa /
rnam par snang mdzad la sogs pa rang la kha nas nang du bcug la 'dod chags chen pos zhu ba a wa d+hU tI las 'thon par bsams la rdo rje nor bur lhan skyes brtan par bya ste /
mthe bo dang ming med dag gis rdo rje nor bu bzung nas pad+ma las phyung ste /
de bzhin gshegs pa zhu ba rang gi byang chub kyi sems dang tha mi dad par lhag par mos pa la gsung rdo rje'i tshul gyi slob ma'i kha ru /
'das pa'i rdo rje 'dzin sogs kyis / /
rgyal sras ji ltar dbang bskur ba / /
de bzhin du ni byang chub sems / /
legs par bu khyod dbang bskur ro / /
zhes pa dang /
dkyil 'khor gyi bdag po'i sngags brjod cing sbyin par bya'o / /
des kyang de bzhin gshegs la 'dus pa'i blos a ho ma hA su kha /
zhes smra zhing btung bar bya'o / /
rten cing 'brel bar 'byung ba kun rdzob byang chub kyi sems gnyis gsang bas dbang bskur bas na gsang ba'i dbang ngo / /
byang chub rdo rjes zhes pa la sogs pas gsol ba btab pa'i slob ma la shes rab ma de /
'di ni khyod kyi nyams dga'i gzugs / /
sangs rgyas kun gyis ster byar gsungs / /
'khor lo'i rim pa'i rab sbyor bas / /
bde ba dam pa yang dag myong / /
rdo rje skyil krung gis sems ni / /
nor bu'i nang du gnas blta zhing / /
zhes rab tu bstan nas gtad do / /
'khor lo ni sku la sogs pa'i 'khor lo gsum gyi lha'i tshogs te /
de'i rim pas sbyor ba ni dgug pa dang /
gzhug pa dang /
rdo rje'i lam nas 'thon par byed pa'o / /
rdo rje skyil krung ni sna bu ga g.yon dang g.yas pa la rgyu ba bkag nas pad+ma'i nang du bltas pa rdo rje nor bu'i nang du gnas pa'i sems ni byang chub kyi sems te /
shin tu phra bar blta zhing 'od gsal ba'i bde ba myong bar mdzod cig ces pa'o / /
bud med la dbang bskur na nor bu ni pad+ma'i yin te khyad par ro / /
des kyang gur kum la sogs pas dri zhim par byas pa'i chu skyes gos med par slob dpon la ston cing /
kye ma bdag gis pad+ma 'di / /
bde ba thams cad yang dag ldan / /
'ga' zhig cho gas bsten par byed / /
de yi mdun na bdag gnas so / /
sangs rgyas mnyes pa la sogs pa /
pad+mar bya ba ji bzhin gyis / /
bde chen rgyal po rang nyid ni / /
'di nyid du ni rtag tu bzhugs / /
b+ha ny+dza mo k+Sha hoHzhes brjod do / /
cho ga ni phag mo'i gzugs su bskyed pa'o / /
mo k+Sha zhes pa ni spros pa thams cad dang bral ba ste de ston zhes pa'o / /
des kyang sdom pa'i sku dang de phag mor bskyed nas rdo rje hUM las byung ba nag po de nor bur cung zad dmar ba'i byA las byung ba byA dkar pos rtse mo byin gyis brlabs pa /
pad+ma 'dab ma gsum pa a dmar po las byung ba d+yA dkar po las byung ba'i lte ba rtse mor d+ya ser pos byin gyis brlabs pa bsams la /
g.yon pa'i g.yon ngos su gnas pa'i rtsa rtse mor hrIHdmar po dang ldan pa'i mdzub mo dang lces sid ces bya zhing bskul nas /
oM sarba ta thA ga ta a nu rA ga Na badzra swa b+ha wa At+ma ko\u0f85haM zhes pa'i sngags bzlas shing /
nor bu'i rtsa bar sems ni dga' ba tsam skyes te / /
de rjes nor bu'i dkyil du 'dod bya ma lus par ni 'dod / /
de steng rtse mo'i mthar ni zhi ba mi rtog bzhin / /
gang yang lhan cig skyes rigs pad+mar gnas pa ston / /
zhes dga' ba'i dbye ba rtogs nas rang gi sa bon gyi 'od zer gyis bkug pa'i dpa' bo dang dpa' mo rnams kyis byin gyis brlabs pa'i lus bla mas kyang rgyal ba dpag tu med pa bcug pa dang ro gcig tu gyur par dga' bar brtsams te /
de la dga' bral gyi dang po mchog dga'i tha ma de gnyis kyi bar gyi skad cig tu rig ma'i bde ba la ma ltos par ma nyams pa'i bde ba ste / /
gang la thog mtha' bar ma med / /
gzhan yang med cing rang yang med / /
srid dang mya ngan 'das pa med /
'di nyid bde ba chen po'i mchog /
ces de kho na nyid bsam du med pa shes rab ye shes te g.yo ba med par 'gyur la nus pa ji lta bas bzung zhing nyams su myong bar gnas so / /
yang na btsan thabs kyis dpral bar drang ngo / /
ma nus na dal bus btang nas pad+ma las lces blangs te de kho na nyid du bltas la dam tshig gi byang chub sems btung ngo zhes so / /
shes rab ye shes so / /
zab cing rgya che'i lam la lhag mos la /
tshig nyid kyi ni dbang bskur rin chen sbyin / /
zhes pa dang /
bzhi pa de ni de bzhin no / /
zhes gsungs pas shes rab ye shes de nyid byang chub kyi sems kyi myu gu byung ba ni sgom pa rgyas par byed pa ni sgrib pa med pa gnas pa ni de kho na nyid chos thams cad bsam du med pa'i rang bzhin phyag rgya chen po'i bdag nyid rdo rje 'chang gi rang bzhin bzhi par brjod par bya'o dbang bzhi pa'o / /
zhi ba'i sbyin sreg byas nas rang dang slob ma la sogs pas dkyil 'khor mchod de / /
tshogs 'khor byas nas mtshan mo khyed kyis 'jug pa 'di bya ba 'di lta bu la yang smra bar mi bya'o zhes bsgrags la /
slob ma las yon blang bar bya zhing des kyang bu dang /
chung ma dang /
lus dang /
nor dang /
sa gzhi la sogs pa ji ltar nus pa dbul lo / /
bla ma mnyes na dngos grub 'gyur / /
gzhan du min zhes thub pas gsungs / /
zhes gsungs pa yis so / /
phyi rol du phyogs kyi gtor ma la sogs pa byas te nang du zhugs la phyag byas la /
mchod yon la sogs pas mchod de /
de las byung ba'i dge ba bsngos la bskor ba gsum byas te lho sgor yi ge brgya pa brjod la bzod par gsol lo / /
khyed kyis sems can don kun mdzad / /
ces pa la sogs pa dang /
oM AHhUM badzra muH /
zhes pas ye shes 'khor lo gshegs su gsol te /
dam tshig 'khor lo rang la bcug nas /
chos thams cad skye ba med par lhag par mos shing dril bu dkrol te /
lag pa na yod pa'i rdo rjes tshangs thig gi lam nas dkyil gyi bar du dbyi zhing rang gi mgo la rdul tshon cung zad tsam bcug la /
pad+ma la sogs pa dang sgo dang mtshams rnams dbye bar bya'o / /
zhi ba'i don du 'dod pa rnams la rdul tshon cung zad byin la rdul tshon gzhan ni rnam rgyal gyi bum par blugs la ras kyis brgyan pa dang do lir bzhag la /
rol mo la sogs pa sngon du 'gro bas chu bo'i 'gram du 'dug ste /
ba'i lci ba dang dri dkar pos maN+Dal la pad+ma'i lte bar bde mchog la snying po'i sngags kyis mchod nas 'dab ma rnams la klu brgyad de /
de la shar du oM AHa nan tA ya hUM swA hA /
lhor oM AHpad+mA ya hUM swA hA /
nub tu oM AHtak+Sha kA ya hUM swA hA /
byang du oM AHbA su kA ya hUM swA hA /
dbang ldan du oM AH ma hA pad+mA ya hUM swA hA /
mer oM AH shaM kha pA lA ya hUM swA hA /
bden bral du oM aHkarko Ta kA ya hUM swA hA /
rlung du oM AHku li kA ya hUM swA hA /
zhes pa'i sngags rnams kyis me tog dkar po mchod la lag pa g.yon pa gdengs ka'i stangs dang g.yas pa brkyang ste /
oM a nan+ta bA su ke /
tak+Sha ka karko Ta pad+ma ma hA pad+ma shaM kha pA la ku li ka /
pA lA de ba ti /
ma hA de ba ti /
so ma si khi /
daN+Da d+ha ra ma hA daN+Da d+ha ra /
pA lA la hu lu ru nan+da /
sA ga rA ma hA sA ga rA tap+ta /
ma hA tap+ta /
shrI kA n+ti /
ma hA kAn+ti /
rat+na kAn+ti /
su rU pa /
ma hA su rU pa /
b+ha dra nA ga /
ma hA u da ra /
shi li /
ma hA shi /
oM b+hak+Sha b+hak+Sha A gats+tsha A gats+tsha /
ma hA nA ga a d+hi pa ti sarba b+hur b+hu ba /
phu phu swA hA zhes brjod nas /
gzhan rnams la yang 'o ma'i gtor ma rnams phul te /
klu rnams la rdul tshon gtad la chur dor ro / /
de rnams kyis kyang bkur sti chen pos 'og tu drangs par bsam par bya'o / /
gang du rdul tshon khyer ba'i bum pa de chus bkang la de bzhin du khyer te dkyil 'khor gyi khang pa la sogs pa la gtor bar bya'o / /
der ba'i lci bas byugs la gzhon nu ma rnams la 'o thug gi ston mo bya'o / /
slob ma dbang bskur ba bzhin du lha'i rab gnas kyang shes par bya'o / /
de bzhin gshegs pa'i rdo rje yis / /
cho ga sna tshogs las btus nas / /
dkyil 'khor cho ga byas pa 'dis / /
sems can kun la phan par shog /
dpal bde mchog 'khor lo'i dkyil 'khor gyi cho ga rdzogs so // //
dza ga ta la'i paN+Di ta chen po bi b+hU ti tsan+d+ras thang bi ha rar bsgyur ba'o //
