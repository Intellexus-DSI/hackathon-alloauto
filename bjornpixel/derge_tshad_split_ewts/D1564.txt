@## / /
rgya gar skad du /
badzra yo gi nI ga Na tsakra bi d+hi nA ma /
bod skad du /
rdo rje rnal 'byor ma'i tshogs kyi 'khor lo'i cho ga zhes bya ba /
dpal rdo rje rnal 'byor ma la phyag 'tshal lo / /
tshogs gnyis tshogs ni bsags pa dang / /
rnal 'byor dam tshig gso ba dang / /
bde gshegs mkha' 'gro mchod bya'i phyir / /
dpa' bo'i ston mo tshogs 'khor bshad / /
de la ka pA la'am snod shin tu mdzes pa mtshan nyid dang ldan pa'i nang du tshogs kyi yo byad bshams pa ni sha lnga dang bdud rtsi lnga dang dam tshig gi rdzas bdud rtsi ril bu dang gzhan yang zhal zas kyi khyad par rnam pa sna tshogs pa dang bza' ba dang btung ba la sogs pa'i longs spyod bya ba rnams bshams la ras dmar pos g.yogs la gzhag go / /
der dang por rnal 'byor pho mo thams cad khrus byas te /
bdud rtsi lnga dang dri bzang pos lus byugs te /
gos sar pa dang /
rus pa la sogs pa'i rgyan dang /
mgo la me tog bzhag pa'am /
phreng ba bcings te thig btab pa'i le'u tshe'am /
pho mos spel ba rang rang gi gnas su 'dug ste /
rje btsun ma'i rnal 'byor du bya ste /
de la las kyi slob dpon gyis mchod pa rnam pa lnga rim pa ltar dbul lo / /
de nas tshogs kyi slob dpon gyis tshogs byin gyis brlab par bya ste /
rdzas rnams kyi 'og tu e las chos 'byung bsam /
de'i steng du yaM las rlung gi dkyil 'khor gzhu bkang ba lta bu ba dan gyis mtshan pa de'i steng du raM las me'i dkyil 'khor gru gsum dmar po / /
de nas oM AHhUM gsum las skyed pu mi mgo skam po gsum de'i steng du a las thod pa skam po'i nang du de bzhin gshegs pa lnga'i rang bzhin sha lnga bdud rtsi lnga zla bas kha bkab pa /
de'i steng du rdo rje lte ba la hUM /
de la 'od zer spro bsdu byas pas /
rlung gis me sbar bas de rnams bzhu nas bdud rtsi'i rang bzhin gyis khams gsum dang dus gsum na bzhugs pa'i sangs rgyas thams cad spyan drangs pa la rdo rje rnal 'byor ma'i rang bzhin du bsams la /
de nas gtor ma chen pos mchod par bya ste /
tshogs kyi phud bcad de de lag tu thogs nas 'di skad ces brjod do / /
oM badzra bA rA hrI pany+tsa ta thA ga ta ar+g+haM pU dza yA mi /
puSh+paM dza yA mi /
d+hU paM pUM dza yA mi /
dI paM pU dza yA mi /
gan+d+ha pU dza yA mi /
nai bi d+ye pU dza yA mi /
A daR+sha pU dza yA mi /
shap+ta pU dza yA mi /
zhes glur blangs la lha mo brgyad kyis mchod do / /
de nas las kyi slob dpon gyis phud rnams gtor mar bsams la gu ru a d+hiSh+ShA na ma hA ba la badzra pra tI ts+tsha hoH /
kha kha khA hi khA hi b+hu ny+dza hoH /
badzra DA ki nI /
bud+d+ha DA ki nI /
rat+na DA ki nI /
pad+ma DA ki nI /
kar+m+ma DA ki nI /
ad+hiSh+Sh+rI na ma hA ba liM pra tI ts+tsha ho / /
zhes glur blang zhing lha'i ming sbyar la dbul lo / /
de nas las kyi slob dpon gyis tshogs kyi slob dpon la sogs pa kun gyi mdun du maN+Dal bya ste /
rdo rje lag skor dang bcas pas gar bya zhing /
khyed ni rnal 'byor dam pa'i mchog /
bde ba chen po'i ros gang ba'i / /
de yi rkyen du dbul lags kyis / /
dgyes pa'i mdangs kyis bzhes su gsol / /
de nas bza' ba dang btung pa la sogs pas tshim pa dang khyad par dang thun mong du byas la /
rnal 'byor pho mo kun langs la / /
rdo rje'i gar dang glu blang bar bya / /
oM badzra DA ki nI pU dza yA mi /
zhes mkha' 'gro ma lnga glur blang ngo / /
gzhan yang skad cig glur blang ba ni / /
e ma ho / /
'o dang 'khyud pa la sogs pa / /
rnam pa sna tshogs skad cig ma / /
dga' ba'i longs spyod rab tu 'bul / /
rnam pa sna tshogs du ma'o / /
sgeg dang lta ba sogs pa / /
rnam par smin pa'i skad cig ma / /
mchog dga'i longs spyod rab tu dbul / /
rnam pa sna tshogs du ma'o / /
bde ba'i ston mo la sogs pa / /
rnam par smin ma'i skad cig ma / /
mchod dga'i longs spyod rab tu dbul / /
rnam pa sna tshogs du ma'o / /
bde ba'i ston mo la sogs pa / /
rnam pa med dang mtshan nyid bral / /
dga' bral lhan skyes longs spyod dbul / /
rnam pa sna tshogs du ma'i / /
ma lus pa yi 'jig rten kyang / /
nam mkha' kun gyi rnal 'byor ba / /
nam mkha'i mtshan nyid la zhugs shing / /
thams cad mkha' ltar longs spyod pa'o / /
de rnams glur blang ba'o / /
de nas lhag ma bsdus la mkha' 'gro ma'i gtor ma dang lhan cig tu bzhag la /
oM badzra DA ki nI pa liM pra tI ts+tsha ho / /
kha kha khA hi khA hi b+hu ny+dza nyo /
zhes lhag ma bsdus la gtang ngo / /
de nas chos skyong gi gtor ma rang gi cho ga ltar gtang ngo / /
gtor ma gsum gtong ba'i tshe / /
dpa' bo dang ni dpa' mo dang /
rdo rje mkha' 'gro'i tshogs bcas dang / /
zhes pa la sogs pa brjod do / /
de nas smon lam gdab ste / /
skye ba gang thob de dang der / /
don kun sangs rgyas thams cad kyi / /
rdo rje mkha' 'gro'i go 'phang de / /
'gro ba kun gyis thob par shog /
byang chub rdo rje sngags pa dang / /
rdzogs pa'i byang chub sems thob dang / /
rdzogs sangs rgyas kyi spyod pa'am / /
bdag ni de nyid thob par shog /
rigs su skye dang dam tshig can / /
zhes pa la sogs pa'i smon lam yang gdab bo / /
de nas oM shU n+ya tA maN+Dal muH /
zhes pa ye shes kyi mkha' 'gro gshegs su gsol /
dam tshig gi mkha' 'gro rnams rang la bsdu /
rang mi dmigs par stong pa nyid du bsams te /
skye ba med par rgyas gdab bo / /
de nas rje btsun ma'i nga rgyal gyis spyod lam la gnas par bya'o / /
rdo rje phag mo'i tshogs kyi 'khor lo'i cho ga zhes bya ba grub pa thob pa sha ba ri zhags kyis mdzad pa rdzogs so // //
yul ma ga d+hA'i paN+Di ta gau ta ma b+ha dra'i zhal snga nas legs par mnyan te /
lo tsA ba shAkya'i dge slong nyi ma rgyal mtshan dpal bzang pos / /
nya ro khros kyi gtsug lag khang du legs par bsgyur ba'o //
